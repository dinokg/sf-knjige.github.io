<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BES
<P>&nbsp;&nbsp;&nbsp;&nbsp;&nbsp;20.
<BR>&nbsp;&nbsp;&nbsp;&nbsp;&nbsp;Kao i prvi Fišerov nagoveštaj, to jest da postoji nešto prilično čudno u vezi sa pravcem u kojem je Rotor nestao, tako se i njegov drugi nagoveštaj pokazao vrlo delotvoran.
<BR>&nbsp;&nbsp;&nbsp;&nbsp;&nbsp;Već je dve godine minulo otkako se vratio na Zemlju. Nestanak Rotora polako je čilio iz njegovog sećanja. Insinja je predstavljala složenu uspomenu (šta je, uopšte, ikada osećao prema njoj?), ali sećanje na Marlenu izazivalo je samo gorčinu. Nije mogao da je odvoji od Rouzen. Jednogodišnja kćer, koje se sećao, kao i sedamnaestogodišnjakinja, koje se takođe sećao, behu se objedinile u jednu ličnost.
<BR>&nbsp;&nbsp;&nbsp;&nbsp;&nbsp;Život mu nije bio težak. Primao je izdašnu penziju. Našli su mu i posao, u administraciji, posao koji je od njega zahtevao donošenje samo onih odluka koje nisu uticale ni na šta bitno. Oprostili su mu. Verovao je da je to isključiva posledica toga što se setio te jedne Evgenijine opaske: 'Kada bi znao kuda idemo...'
<BR>&nbsp;&nbsp;&nbsp;&nbsp;&nbsp;No, osećao je da je pod prismotrom. I s time se beše sasvim srodio.
<BR>&nbsp;&nbsp;&nbsp;&nbsp;&nbsp;Garand Vajler bi se pojavio, tu i tamo, uvek prijateljski, uvek ispitivački, uvek sa Rotorom kao temom, na ovaj ili onaj način. I sada je bio tu, i razgovor je, kao što je Fišer i očekivao, ponovo bio vezan za Rotor.
<BR>&nbsp;&nbsp;&nbsp;&nbsp;&nbsp;Mrko ga je pogledao i rekao: "Prošle su skoro dve godine. Šta vi, narode, zapravo hoćete od mene?"
<BR>&nbsp;&nbsp;&nbsp;&nbsp;&nbsp;Vajler zaklima glavom. "Ne mogu reći da znam, Krajle. Sve što imamo jeste ta opaska tvoje supruge. I to je, sasvim očigledno, nedovoljno. Mora da je rekla još nešto, tokom svih tih godina koje ste proveli zajedno. Priseti se razgovora; misli koje ste izmenjivali. Zar se baš ničega ne možeš setiti?"
<BR>&nbsp;&nbsp;&nbsp;&nbsp;&nbsp;"Već me peti put pitaš istu stvar, Gerarde. Ispitivali su me. Ispitivali su me i pod hipnozom. Ispitivali su me moždanim sondama. Isceđen sam kao pomorandža i ništa nisu našli. Pusti me, konačno, i nađi sebi drugu zabavu. Ili mi opet nađi neki posao. Još stotinu Naseobina visi gore, na nebu, gde se prijatelji poveravaju jedni drugima, a špijuni međusobno uhode. Ko zna šta neko od njih može znati - a da toga nije ni svestan."
<BR>&nbsp;&nbsp;&nbsp;&nbsp;&nbsp;"Da budem sasvim iskren, druže moj", prihvati Vajler, "i mičemo se u tom pravcu. Usredsredili smo se na Daljinsku sondu. Blizu je pameti zaključiti da su na Rotoru znali za nešto čime mi još nismo ovladali. Još nismo poslali Daljinsku sondu, niti je to učinila ijedna druga Naseobina. Samo je Rotor za to imao mogućnosti. Šta god da su tamo otkrili, to mora da stoji u podacima vezanim za Daljinsku sondu."
<BR>&nbsp;&nbsp;&nbsp;&nbsp;&nbsp;"Odlično. Pa pregledajte onda tu dokumentaciju. Tu ima toliko toga da ćete se zanimati godinama. Što se mene tiče, ostavite me na miru. Svi vi."
<BR>&nbsp;&nbsp;&nbsp;&nbsp;&nbsp;"U pravu si, ima tu materijala za zanimanje, godinama", složi se Vajler. "U skladu sa Ugovorom o otvorenoj nauci, Rotor je za sobom ostavio gomilu podataka. Zapravo, posedujemo njihove stelarne fotografije na svim područjima talasnih dužina. Kamere na Daljinskoj sondi bile su u stanju da dopru do svakog krajička neba, ili gotovo svakog. Proučavali smo sve, do detalja, i nismo naišli ni na šta interesantno."
<BR>&nbsp;&nbsp;&nbsp;&nbsp;&nbsp;"Ni na šta?"
<BR>&nbsp;&nbsp;&nbsp;&nbsp;&nbsp;"Do sada, ni na šta. Ali kao što i sam kažeš, možemo se zabavljati još godinama. Već imamo niz zaključaka kojima se naši drugari astronomi neobično raduju. To ih čini srećnima i uposlenima, ali ništa, ništa od svega toga ne pomaže nam da nađemo odgovor na jednostavno pitanje: kuda su otišli. Do sada. Dalje: nikakvog razloga nema za pomisao da, eventualno, postoje orbitirajuće planete oko bilo koje od dve velike zvezde sistema Alfe Kentaura. Niti ima nekih neočekivanih suncolikih zvezda u našem susedstvu. Lično, ne bih očekivao neki značajniji napredak u tom pravcu. Šta je ta Daljinska sonda mogla da vidi, a što se ne može videti i odavde, iz Sunčevog sistema? Sonda je bila udaljena tek dva svetlosna meseca. Ne bi trebalo da bude velike razlike u uglovima posmatranja. A opet, neki od nas smatraju da je Rotor nešto uočio, i prilično brzo reagovao. Što nas ponovo vraća tebi."
<BR>&nbsp;&nbsp;&nbsp;&nbsp;&nbsp;"Zašto meni?"
<BR>&nbsp;&nbsp;&nbsp;&nbsp;&nbsp;"Jer je tvoja bivša supruga upravljala eksperimentom oko Daljinske sonde."
<BR>&nbsp;&nbsp;&nbsp;&nbsp;&nbsp;"Pa, ne baš. Postala je šef Odeljenja pošto su podaci već bili prikupljeni."
<BR>&nbsp;&nbsp;&nbsp;&nbsp;&nbsp;"Bila je na čelu projekta posle toga, a verovatno i jednim dobrim njegovim delom i pre toga. Zar ti nikada ništa nije rekla u vezi sa bilo čim što su otkrili Daljinskom sondom?"
<BR>&nbsp;&nbsp;&nbsp;&nbsp;&nbsp;"Ni reči. Čekaj... jesi li rekao da je Daljinska sonda svojim kamerama mogla da obuhvati gotovo svaki deo neba?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Šta to tačno znači - 'gotovo svaki deo'?"
<BR>&nbsp;&nbsp;&nbsp;&nbsp;&nbsp;"Ne znam toliko o tome da bih ti pružio najpreciznije podatke. Recimo, oko devedeset posto."
<BR>&nbsp;&nbsp;&nbsp;&nbsp;&nbsp;"Ili, možda, više?"
<BR>&nbsp;&nbsp;&nbsp;&nbsp;&nbsp;"Možda i više."
<BR>&nbsp;&nbsp;&nbsp;&nbsp;&nbsp;"Pitam se..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Na Rotoru je bio izvesni Pit, koji je usmeravao stvari."
<BR>&nbsp;&nbsp;&nbsp;&nbsp;&nbsp;"To znamo."
<BR>&nbsp;&nbsp;&nbsp;&nbsp;&nbsp;"Ali čini mi se da je znao kako da ih usmerava. Dostavljao bi podatke o Daljinskoj sondi malo po malo, da bi udovoljio zahtevima Ugovora, ali tek toliko da ih zadovolji. I, u vreme kada je Rotor otišao, postojalo je deset odsto podataka - ili, možda, i manje - koje nije 'stigao' da vam uruči. I to bi moglo biti onih presudnih deset posto ili manje."
<BR>&nbsp;&nbsp;&nbsp;&nbsp;&nbsp;"Misliš, oni podaci koji se odnose na odredište Rotora."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Ali mi nemamo te podatke."
<BR>&nbsp;&nbsp;&nbsp;&nbsp;&nbsp;"Naravno da ih imate."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Maločas si se pitao kako je moguće da je Daljinska sonda snimila nešto što se sa Zemlje ne može videti. Pa zašto onda gubite vreme na ono što već imate? Načinite mapu onog dela neba koji vam nisu dali i uporedite ga sa mapama koje već imate. Upitajte se ima li tamo ičega što, posmatrano sa Daljinske sonde, može izgledati drugačije - i zašto. To je ono što bih ja učinio." Njegov glas se odjednom podiže do borbenog pokliča: "Vrati se tamo. Reci im da pažljivo osmotre onaj deo neba koji im nedostaje."
<BR>&nbsp;&nbsp;&nbsp;&nbsp;&nbsp;"To je, pomalo, preko preče naokolo bliže", odvrati zamišljeno Vajler.
<BR>&nbsp;&nbsp;&nbsp;&nbsp;&nbsp;"Uopšte ne. Pravo kao strela. Samo pronađi nekoga u Uredu ko koristi svoj mozak, umesto što sedi na njemu, i možda ćeš doći do začuđujućih zaključaka."
<BR>&nbsp;&nbsp;&nbsp;&nbsp;&nbsp;"Videćemo", složi se Vajler i pruži Fišeru ruku, ali se ovaj namrgodi i ne prihvati je.
<BR>
<BR>&nbsp;&nbsp;&nbsp;&nbsp;&nbsp;Prošli su meseci pre no što se Vajler ponovo pojavio. Fišer mu nije poželeo dobrodošlicu. Odmarao se, zapravo, posle radnog vremena, čitajući knjigu.
<BR>&nbsp;&nbsp;&nbsp;&nbsp;&nbsp;Spadao je u one ljude koji su smatrali da knjiga nije sahranjena zajedno sa dvadesetim vekom, na račun filmova. Ono što je knjigu činilo posebnom bila je mogućnost fizičkog kontakta sa njom, taktilni osećaj okretanja stranica, prilika da se čovek između dva pročitana reda potpuno izgubi u mislima, u skladu sa upravo pročitanim, mogućnost da se izgubi nit pripovedanja i pronađe stotinu stranica docnije, ili, tek tada nasluti njen pravi smisao. Fišer je, u stvari, bio uveren da je knjiga civilizovanija od filma.
<BR>&nbsp;&nbsp;&nbsp;&nbsp;&nbsp;Zbog toga i jeste bio toliko razdražen što ga prekidaju u trenutku prijatne letargije.
<BR>&nbsp;&nbsp;&nbsp;&nbsp;&nbsp;"Šta je sad, Garande?" upita on neljubazno.
<BR>&nbsp;&nbsp;&nbsp;&nbsp;&nbsp;Vajler nije izgubio svoj srdačni osmeh. Prozborio je, pokazujući nisku zuba: "Pronašli smo, upravo onako kako si ti to nagovestio."
<BR>&nbsp;&nbsp;&nbsp;&nbsp;&nbsp;"Šta ste pronašli?" upita Fišer, ne mogavši da se seti. A onda, shvativši na šta se to odnosi, dodade žurno: "Nemoj mi reći ništa što ne bih smeo znati. Neću da opet imam neprilika sa Uredom."
<BR>&nbsp;&nbsp;&nbsp;&nbsp;&nbsp;"Prekasno, Krajle. Traže te. Tanajama lično želi da te vidi."
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;"Što pre."
<BR>&nbsp;&nbsp;&nbsp;&nbsp;&nbsp;"U tom slučaju, pričaj. Ne mogu pred njega nepripremljen."
<BR>&nbsp;&nbsp;&nbsp;&nbsp;&nbsp;"To i nameravam. Proučili smo svaki milimetar neba o kome, putem Daljinske sonde, nismo imali podataka. Upravo oni koji su učestvovali u ispitivanju postavili su sebi isto pitanje kao i ti: šta je kamera na sondi mogla videti što kamera solarnog sistema nije. Očigledan odgovor je bio - izmenjena slika bližih zvezda. I kada je to uzeto za polaznu tačku, astronomi su otkrili zapanjujuću stvar, nešto što niko nije mogao predvideti."
<BR>&nbsp;&nbsp;&nbsp;&nbsp;&nbsp;"Pa, onda?"
<BR>&nbsp;&nbsp;&nbsp;&nbsp;&nbsp;"Otkrili su zvezdu veoma slabog sjaja, sa paralaksom koja osetno premašuje jedan lučni sekund."
<BR>&nbsp;&nbsp;&nbsp;&nbsp;&nbsp;"Nisam astronom. Je li to neuobičajeno?"
<BR>&nbsp;&nbsp;&nbsp;&nbsp;&nbsp;"To znači da nam je zvezda o kojoj je reč dva puta bliže od Alfe Kentaura."
<BR>&nbsp;&nbsp;&nbsp;&nbsp;&nbsp;"Rekao si da se vrlo slabo vidi."
<BR>&nbsp;&nbsp;&nbsp;&nbsp;&nbsp;"Kažu mi da je to usled toga što se nalazi iza malog oblaka prašine. Čuj, iako ti nisi astronom, tvoja žena je bila upravo to. Možda ju je ona otkrila. Da li ti je ikada išta pominjala u vezi s tim?"
<BR>&nbsp;&nbsp;&nbsp;&nbsp;&nbsp;Fišer zavrte glavom. "Nikada ni reči. Doduše..."
<BR>&nbsp;&nbsp;&nbsp;&nbsp;&nbsp;"Doduše?"
<BR>&nbsp;&nbsp;&nbsp;&nbsp;&nbsp;"U toku poslednjih nekoliko meseci bila je vidno uzbuđena. Kao da je zbog nečega sva ustreptala."
<BR>&nbsp;&nbsp;&nbsp;&nbsp;&nbsp;"Nisi je pitao zašto?"
<BR>&nbsp;&nbsp;&nbsp;&nbsp;&nbsp;"Smatrao sam da je to zbog približavajućeg datuma Odlaska Rotora. Bila je uzbuđena zbog Odlaska i to me je izluđivalo."
<BR>&nbsp;&nbsp;&nbsp;&nbsp;&nbsp;"Zbog deteta?"
<BR>&nbsp;&nbsp;&nbsp;&nbsp;&nbsp;Fišer potvrdno klimnu glavom.
<BR>&nbsp;&nbsp;&nbsp;&nbsp;&nbsp;"Uznemirenost je mogla biti prouzrokovana i usled otkrića nove zvezde. Sve se uklapa. Prirodno je da bi se onda Rotor uputio ka najbližoj zvezdi. A ukoliko je tvoja žena bila osoba koja je otkrila zvezdu, onda je Rotor išao na njenu zvezdu. To bi objasnilo njenu spremnost, čak žudnju, da ide. Zar to ne zvuči smisleno?"
<BR>&nbsp;&nbsp;&nbsp;&nbsp;&nbsp;"Možda. Ne mogu reći da ne zvuči."
<BR>&nbsp;&nbsp;&nbsp;&nbsp;&nbsp;"U redu, onda. Zbog toga Tanajama želi da te vidi. I, ljut je. Ne na tebe, kako izgleda, ali besan je."
<BR>
<BR>&nbsp;&nbsp;&nbsp;&nbsp;&nbsp;21.
<BR>&nbsp;&nbsp;&nbsp;&nbsp;&nbsp;Kasnije, istog dana, jer se oklevanje nije smelo dopustiti, Krajl Fišer se nađe u upravi Zemaljskog Istražnog Biroa, među zaposlenima poznatijim jednostavno kao Ured.
<BR>&nbsp;&nbsp;&nbsp;&nbsp;&nbsp;Katimoro Tanajama, koji je upravljao Uredom već preko trideset godina, postajao je, već, polako, starac. Holografski snimci koji su ga prikazivali (a nije ih bilo puno) bejahu snimljeni pre mnogo godina, dok mu je kosa još bila oštra i tamna, telo uspravno a izraz energičan.
<BR>&nbsp;&nbsp;&nbsp;&nbsp;&nbsp;Sada je već bio sasvim sed; njegovo telo (nikada visoko) sada je bilo pomalo povijeno, a i delovalo je nekako krhko. Bio je već došlo doba, pomisli Fišer, kada je trebalo polako da razmišlja o penziji - ako je taj čovek uopšte pomišljao na tako nešto. Jer, Fišer je i to primetio, Tanajamine oči, skrivene i tamne, bejahu i dalje i pronicljive i oštre, baš kao nekada.
<BR>&nbsp;&nbsp;&nbsp;&nbsp;&nbsp;Fišer je, pomalo, bio na mukama trudeći se da svog sagovornika sasvim razume. Engleski, istina, beše postao gotovo univerzalni jezik širom planete, koliko god je to jednom jeziku bilo moguće, no, imao je svoje šarolike varijante. Tanajamin engleski ni izdaleka nije pripadao severnoameričkoj varijanti, na koju Fišerove uči bejahu navikle.
<BR>&nbsp;&nbsp;&nbsp;&nbsp;&nbsp;"Pa, Fišeru, izneverio si nas, tamo na Rotoru", poče hladno Tanajama.
<BR>&nbsp;&nbsp;&nbsp;&nbsp;&nbsp;Fišer nije video svrhu u tome da se oko ovoga ponovo raspravlja. Štaviše, uopšte nije žudeo da se raspravlja sa Tanajamom oko bilo čega.
<BR>&nbsp;&nbsp;&nbsp;&nbsp;&nbsp;"Da, Upravniče", odvrati on bezbojno.
<BR>&nbsp;&nbsp;&nbsp;&nbsp;&nbsp;"Iako možda još za nas imaš neku dodatnu informaciju."
<BR>&nbsp;&nbsp;&nbsp;&nbsp;&nbsp;Fišer smeteno sleže ramenima: "Već sam bio ispitivan, toliko i toliko puta."
<BR>&nbsp;&nbsp;&nbsp;&nbsp;&nbsp;"Da, obavešten sam, znam. No, nisu te dovoljno temeljno ispitivali. Ali ima jedno pitanje na koje ja tražim odgovor.
<BR>&nbsp;&nbsp;&nbsp;&nbsp;&nbsp;"Da, Upravniče."
<BR>&nbsp;&nbsp;&nbsp;&nbsp;&nbsp;"Da li si za svog boravka na Rotoru iz bilo čega što si čuo ili video mogao doći do zaključka da je rotorijanska uprava ispoljavala mržnju prema Zemlji?"
<BR>&nbsp;&nbsp;&nbsp;&nbsp;&nbsp;Fišerove obrve se nabraše. "Mržnju? Pa, bilo je jasno da narod na Rotoru, i na drugim Naseobinama, gleda s visine na Zemlju, prezirući je kao dekadentan, brutalan i nasilan svet. Ali mržnja? Iskreno rečeno, mislim da se nisu u toj meri bavili nama da bi nas mrzeli."
<BR>&nbsp;&nbsp;&nbsp;&nbsp;&nbsp;"Govorim o visokim krugovima, ne o narodu."
<BR>&nbsp;&nbsp;&nbsp;&nbsp;&nbsp;"I ja, Upravniče. Nisam primetio znake mržnje."
<BR>&nbsp;&nbsp;&nbsp;&nbsp;&nbsp;"Nema drugih objašnjivih pobuda."
<BR>&nbsp;&nbsp;&nbsp;&nbsp;&nbsp;"Pobuda za šta, Upravniče? Ako mi možete odgovoriti na to pitanje."
<BR>&nbsp;&nbsp;&nbsp;&nbsp;&nbsp;Tanajama ga prostreli pogledom (snaga njegove ličnosti činila je da mu nizak rast bude gotovo neprimetan). "Znaš li da se novootkrivena zvezda kreće u našem pravcu? Tačnije, pravo ovamo?"
<BR>&nbsp;&nbsp;&nbsp;&nbsp;&nbsp;Fišer, zatečen, baci brz pogled prema Vajleru, no ovaj je sedeo u senci, van prostora obasjanog sunčevim zracima što su dolazili kroz prozor, i nije se dalo zaključiti gde mu je pogled usmeren.
<BR>&nbsp;&nbsp;&nbsp;&nbsp;&nbsp;Tanajama, koji je bio na nogama, naglo dodade "Sedi, Fišeru, ako će ti to pomoći da bolje razmišljaš. A i ja ću sesti." Seo je na ivicu stola, klateći nogama.
<BR>&nbsp;&nbsp;&nbsp;&nbsp;&nbsp;"Jesi li znao za putanju zvezde?"
<BR>&nbsp;&nbsp;&nbsp;&nbsp;&nbsp;"Ne, Upravniče. Nisam znao ni za njeno postojanje sve dok mi agent Vajler to nije rekao."
<BR>&nbsp;&nbsp;&nbsp;&nbsp;&nbsp;"Nisi znao? To mora da je na Rotoru bila poznata stvar."
<BR>&nbsp;&nbsp;&nbsp;&nbsp;&nbsp;"Ako je tako, niko mi to nije rekao."
<BR>&nbsp;&nbsp;&nbsp;&nbsp;&nbsp;"Tvoja supruga je pokazivala znake sreće i uzbuđenja u razdoblju neposredno pre polaska Rotora. To si rekao Vajleru. U čemu je ležao razlog takvog ponašanja?"
<BR>&nbsp;&nbsp;&nbsp;&nbsp;&nbsp;"Agent Vajler je pretpostavio da je to moglo biti usled otkrića nove zvezde."
<BR>&nbsp;&nbsp;&nbsp;&nbsp;&nbsp;"Možda je, osim toga, znala sve u vezi sa putanjom zvezde i možda je bila ushićena zbog onoga što će nam se desiti."
<BR>&nbsp;&nbsp;&nbsp;&nbsp;&nbsp;"Ne vidim zašto bi bila srećna zbog toga. Osim toga, Upravniče, moram vam reći da ja nemam nikakvu predstavu o tome da li je ona znala za putanju zvezde, pa čak ni da ona postoji. Kao ni bilo ko drugi na Rotoru."
<BR>&nbsp;&nbsp;&nbsp;&nbsp;&nbsp;Tanajama ga je zamišljano posmatrao, gladeći svoju bradu kao da sebi olakšava bol na tom mestu.
<BR>&nbsp;&nbsp;&nbsp;&nbsp;&nbsp;"Narod na Rotoru je u potpunosti pripadao beloj rasi, zar ne?" upita on napokon.
<BR>&nbsp;&nbsp;&nbsp;&nbsp;&nbsp;Fišer razrogači oči. Takav vulgarizam odavno nije čuo - pogotovo ne od strane vladinog funkcionera. Prisetio se Vajlerovog komentara neposredno po povratku na Zemlju, u vezi s Rotorom: 'Snežane'. Otpisao je komentar kao gadan sarkazam i nije mu više pridavao značaj.
<BR>&nbsp;&nbsp;&nbsp;&nbsp;&nbsp;On ozlojeđeno odvrati: "Ne znam, Upravniče. Nisam proučavao Rotorijance na taj način. Ne bih znao reći kog su porekla."
<BR>&nbsp;&nbsp;&nbsp;&nbsp;&nbsp;"Hajde, Fišeru. Ne moraš ih proučavati. Sudiš po njihovom izgledu. Jesi li, za sve vreme svog boravka na Rotoru, naišao na jednu jedinu osobu afričkog, azijatskog ili indijskog porekla? Ili, prostije, crnca, ili bar mešanca?"
<BR>&nbsp;&nbsp;&nbsp;&nbsp;&nbsp;Fišer eksplodira. "Upravniče, govorite kao da smo u dvadesetom veku." (Da je znao kako da se žešće izrazi, učinio bi to bez oklevanja). "Uopšte ne razmišljam o stvarima na taj način, niti bi tako trebalo da razmišlja bilo ko na Zemlji. Čudi me da vi tako razmišljate i mislim da vam ne bi odgovaralo da se to pročuje."
<BR>&nbsp;&nbsp;&nbsp;&nbsp;&nbsp;"Ne uljuljkuj se bajkama, agente Fišeru", odvrati Upravnik, upirući u njega svoj kvrgavi prst pun upozorenja. "Ja govorim o stvarima onako kave one jesu. Znam da mi, na Zemlji, ignorišemo sve varijacije među nama samima - u najmanju ruku, u odnosu na Spoljnje svetove."
<BR>&nbsp;&nbsp;&nbsp;&nbsp;&nbsp;"Samo tako?" upita Fišer razočarano.
<BR>&nbsp;&nbsp;&nbsp;&nbsp;&nbsp;"Da, samo prema Spoljnjim svetovima", ponovi hladno Tanajama. "Kada se ljudi sa Zemlje kreću prema Naseobinama, raslojavaju se prema varijantama. Zašto bi to činili, ako bi zbilja ignorisali te varijante? Na svakoj pojedinoj naseobini svi su nalik jedni na druge. A čak i ako ima blagih razlika, oni koji su u manjem broju osećaju se ugroženima i sele se na one Naseobine gde će biti u većini i gde se neće tako osećati. Zar nije tako?"
<BR>&nbsp;&nbsp;&nbsp;&nbsp;&nbsp;Fišer to nije mogao da porekne. Bilo je zbilja tako, a on se nekako podsvesno beše pomirio s tim, ne dovodeći stvar u pitanje. Ipak, teško je prihvatao tu činjenicu. "Ljudska priroda. Voli da se srodi sa okolinom. I srodi se uvek sa sebi sličnom."
<BR>&nbsp;&nbsp;&nbsp;&nbsp;&nbsp;"Ljudska priroda, naravno. Srođuje se sa sličnim zato što mrzi i prezire različitost."
<BR>&nbsp;&nbsp;&nbsp;&nbsp;&nbsp;"Pa, ima i az... azijatskih Naseobina", jedva izgovori, shvativši u pola reči da bi se ovime Tanajamu mogao smrtno uvrediti - Tanajamu koji je, uvređen, postajao izuzetno opasan.
<BR>&nbsp;&nbsp;&nbsp;&nbsp;&nbsp;No, ovaj nije ni trepnuo. "To vrlo dobro znam, ali doskora su belci dominirali planetom i to nikako ne mogu da zaborave, zar ne?"
<BR>&nbsp;&nbsp;&nbsp;&nbsp;&nbsp;"Ni drugi, možda, ne mogu da zaborave, pa čak možda imaju i više razloga za mržnju prema Zemlji."
<BR>&nbsp;&nbsp;&nbsp;&nbsp;&nbsp;"Ali upravo je Rotor taj koji je pobegao iz Sunčevog sistema."
<BR>&nbsp;&nbsp;&nbsp;&nbsp;&nbsp;"Desilo se da su baš oni otkrili hiperpogon."
<BR>&nbsp;&nbsp;&nbsp;&nbsp;&nbsp;"I desilo se da su otišli na obližnju zvezdu za koju samo oni znaju, i desilo se da će ta zvezda baš proći pokraj sunčevog sistema i uništiti ga."
<BR>&nbsp;&nbsp;&nbsp;&nbsp;&nbsp;"Mi ne znamo da li su oni toga svesni. Čak ne znamo ni da li znaju za novu zvezdu."
<BR>&nbsp;&nbsp;&nbsp;&nbsp;&nbsp;"Ali naravno da znaju", odvrati Tanajama gotovo prezrivo. "I otišli su - ne upozorivši nas."
<BR>&nbsp;&nbsp;&nbsp;&nbsp;&nbsp;"Upravniče - uz sve poštovanje - to što kažete je nelogično. Ako oni žele da se nastane na zvezdi koja će, kasnije, uništiti Sunčev sistem, moraju znati da će i njihov tamošnji sistem biti uništen."
<BR>&nbsp;&nbsp;&nbsp;&nbsp;&nbsp;"Oni mogu lako da se izvuku, čak i da se prilično umnože. A šta ćemo mi sa osam milijardi ljudi koje treba evakuisati?"
<BR>&nbsp;&nbsp;&nbsp;&nbsp;&nbsp;"Koliko vremena imamo?"
<BR>&nbsp;&nbsp;&nbsp;&nbsp;&nbsp;Tanajama sleže ramenima. "Nekoliko hiljada godina, kako mi rekoše."
<BR>&nbsp;&nbsp;&nbsp;&nbsp;&nbsp;"To je dugo razdoblje. Možda im se, u skladu s tim, nije učinilo potrebnim da nas upozoravaju. Jer, kako se zvezda bude približavala, jednom bismo je i sami morali otkriti."
<BR>&nbsp;&nbsp;&nbsp;&nbsp;&nbsp;"Ali u to vreme imaćemo znatno manje vremena za uzmak. Njihovo otkriće zvezde bilo je sasvim slučajno. Ni mi je ne bismo otkrili još dugi niz godina, da nije bilo te opaske tvoje supruge i tvoje - odlične - sugestije, da pregledamo deo neba koji su želeli da sakriju od nas. Rotor je računao s tim da mi tu zvezdu nećemo otkriti u skorije vreme."
<BR>&nbsp;&nbsp;&nbsp;&nbsp;&nbsp;"Ali, Upravniče, kakve bi bile njihove pobude za tako nešto? Jednostavno, nekontrolisana mržnja?"
<BR>&nbsp;&nbsp;&nbsp;&nbsp;&nbsp;"Ne nekontrolisana. Sunčev sistem, sa ogromnim postotkom obojenog stanovništva, mora biti uništen. Tako da čovečanstvo može ponovo da se rodi, na bazi homogene bele rase. A? Šta kažeš na to?"
<BR>&nbsp;&nbsp;&nbsp;&nbsp;&nbsp;Fišer bespomoćno zaklima glavom. "Nemoguće. Nezamislivo."
<BR>&nbsp;&nbsp;&nbsp;&nbsp;&nbsp;"Zašto bi inače izbegli da nas upozore?"
<BR>&nbsp;&nbsp;&nbsp;&nbsp;&nbsp;"Zar ne dopuštate mogućnost da ni sami nisu znali za putanju zvezde?"
<BR>&nbsp;&nbsp;&nbsp;&nbsp;&nbsp;Tanajama ironično odvrati: "Nemoguće, nezamislivo. Nema drugog razloga za takav postupak osim njihove žudnje da vide naše uništenje. Ali mi ćemo, sami za sebe, ovladati hipersvemirskim putovanjem, i otići na tu njihovu zvezdu i naći ih. I onda će biti jedan - jedan."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
