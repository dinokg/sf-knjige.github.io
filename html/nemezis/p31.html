<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEPRIJATELJ
<P>&nbsp;&nbsp;&nbsp;&nbsp;&nbsp;63.
<BR>&nbsp;&nbsp;&nbsp;&nbsp;&nbsp;Kao i svi stalni žitelji Kupole na Eritru, Renej D'Obison je periodično posećivala Rotor. Bilo je to neophodno - ponovni osećaj doma, povratak korenima, sakupljanje obnovljene snage.
<BR>&nbsp;&nbsp;&nbsp;&nbsp;&nbsp;Ovoga puta, međutim, D'Obisonova je "otišla gore" (kako se obično nazivao prelazak sa Eritra na Rotor) nešto ranije nego što je to bilo rasporedom predviđeno. Uzrok tome bio je poziv Janusa Pita.
<BR>&nbsp;&nbsp;&nbsp;&nbsp;&nbsp;Sedela je u njegovoj kancelariji, zapažajući vičnim okom majušne znake starenja koji su se pojavili od kada ga je poslednji put videla pre nekoliko godina. Ona nije, razume se, u okviru svog redovnog posla, često dolazila u priliku da ga viđa.
<BR>&nbsp;&nbsp;&nbsp;&nbsp;&nbsp;Glas mu je, međutim, i dalje bio snažan, pogled oštar, a ona nije uspela da uoči nikakvo slabljenje mentalne bodrosti.
<BR>&nbsp;&nbsp;&nbsp;&nbsp;&nbsp;"Primio sam vaš izveštaj o incidentu koji se zbio izvan Kupole", reče on, "i uvažavam oprez kojim ste pristupili proceni situacije. Ali sada, neslužbeno i bez zapisnika, šta se tačno dogodilo Dženaru? Ova prostorija je zaštićena i možete slobodno govoriti."
<BR>&nbsp;&nbsp;&nbsp;&nbsp;&nbsp;"Bojim se da je moj izveštaj", uzvrati D'Obisonova oporo, "iako obazriv, ipak istinit i potpun. Mi stvarno ne znamo šta se dogodilo sa zapovednikom Dženarom. Skeniranje mozga ukazalo je na promene, ali one su bile sasvim male i nisu se poklapale ni sa čim iz našeg pređašnjeg iskustva. I bile su privremene, budući da su, zapravo, brzo iščezle."
<BR>&nbsp;&nbsp;&nbsp;&nbsp;&nbsp;"Ali nešto se ipak dogodilo sa njim."
<BR>&nbsp;&nbsp;&nbsp;&nbsp;&nbsp;"Oh, da, ali u tome i jeste stvar. Sve što možemo reći o tome jeste 'nešto'."
<BR>&nbsp;&nbsp;&nbsp;&nbsp;&nbsp;"Da nije, možda, posredi neka vrsta kuge?"
<BR>&nbsp;&nbsp;&nbsp;&nbsp;&nbsp;"Nijedan od simptoma koji su bili zabeleženi u prošlosti nije se javio kod njega."
<BR>&nbsp;&nbsp;&nbsp;&nbsp;&nbsp;"Ali u prvo vreme kuge skeniranje mozga još je bilo srazmerno primitivno. Tada još ne biste otkrili simptome koje ste zabeležili sada, tako da je možda ipak posredi neki blag oblik kuge, zar ne?"
<BR>&nbsp;&nbsp;&nbsp;&nbsp;&nbsp;"Moglo bi se tako reći, ali stvar bi se teško mogla dokazati, a u svakom slučaju Dženar je sada normalan."
<BR>&nbsp;&nbsp;&nbsp;&nbsp;&nbsp;"Izgleda normalan, pretpostavljam, ali mi zapravo ne znamo da li se stvar možda neće povratiti."
<BR>&nbsp;&nbsp;&nbsp;&nbsp;&nbsp;"Isto tako nema razloga za pretpostavku da hoće."
<BR>&nbsp;&nbsp;&nbsp;&nbsp;&nbsp;Senka nestrpljenja minu Pitovim licem. "Oponiraš mi, D'Obisonova. Savršeno dobro znaš da je Dženarov položaj od izuzetne važnosti. Situacija u Kupoli stalno je kritična, budući da ne znamo da li će i kada će kuga ponovo udariti. Dženarova vrednost očitovala se u tome što je izgledao imun na nju, ali sada ga teško više možemo smatrati imunim. Nešto se dogodilo i mi se moramo pripremiti da ga zamenimo."
<BR>&nbsp;&nbsp;&nbsp;&nbsp;&nbsp;"Na vama je da donesete tu odluku. Ja ne predlažem zamenu kao medicinsku nužnost."
<BR>&nbsp;&nbsp;&nbsp;&nbsp;&nbsp;"Ali pomno ćete motriti na njega i imaćete na umu takvu nužnost, nadam se."
<BR>&nbsp;&nbsp;&nbsp;&nbsp;&nbsp;"Smatraću to delom svojih medicinskih dužnosti."
<BR>&nbsp;&nbsp;&nbsp;&nbsp;&nbsp;"Dobro. Naročito s obzirom na to što sam, u slučaju zamene, imao vas na umu."
<BR>&nbsp;&nbsp;&nbsp;&nbsp;&nbsp;"Mene?" Rumenilo uzbuđenja nakratko joj obli lice pre no što je uspela da ga obuzda.
<BR>&nbsp;&nbsp;&nbsp;&nbsp;&nbsp;"Da, zašto da ne? Dobro je poznato da nikada nisam bio naročito oduševljen projektom kolonizacije Eritra. Oduvek sam smatrao nužnim da se zadrži pokretljivost čovečanstva i da nikako ne smemo dozvoliti da ponovo padnemo u ropstvo jedne velike planete. Međutim, bilo bi mudro ako bismo mogli da kolonizujemo planetu ne kao mesto namenjeno prvenstveno nastanjivanju, već kao izvor ogromnih resursa - slično kao što smo postupali prema Mesecu u starom Sunčevom sistemu. Ali to ne možemo učiniti ukoliko nam kuga stoji nad glavom, zar ne?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Prema tome, naš osnovni zadatak jeste da rešimo ovaj problem. To ranije nismo učinili. Kuga se naprosto primirila i mi smo to prihvatili - ali ovaj najnoviji incident pokazuje nam da opasnost još nije minula. Bez obzira na to da li je Dženar dobio kugu ili nije, on je svakako nešto pretrpeo i ja želim da se toj stvari da najviše preimućstvo. Vi ste prirodan izbor za vođu projekta."
<BR>&nbsp;&nbsp;&nbsp;&nbsp;&nbsp;"Biće mi drago da prihvatim tu odgovornost. To znači da ću raditi ono što, u svakom slučaju, i pokušavam da radim, ali sada uz veća ovlašćenja. Nije mi lako da se saživim sa tim da treba da budem zapovednik Kupole na Eritru."
<BR>&nbsp;&nbsp;&nbsp;&nbsp;&nbsp;"Kao što ste sami kazali, na meni je da to odlučim. Pretpostavljam da nećete odbiti to mesto ukoliko vam ga ponudim."
<BR>&nbsp;&nbsp;&nbsp;&nbsp;&nbsp;"Neću, Načelniče. Biću veoma počastvovana."
<BR>&nbsp;&nbsp;&nbsp;&nbsp;&nbsp;"Da, uveren sam u to", uzvrati oporo Pit. "A šta se dogodilo sa devojkom?"
<BR>&nbsp;&nbsp;&nbsp;&nbsp;&nbsp;Za trenutak je izgledalo da je D'Obisonovu pomela ova iznenadna promena teme razgovora. Gotovo da je zamucala kada je uzvratila: "Devojkom?"
<BR>&nbsp;&nbsp;&nbsp;&nbsp;&nbsp;"Da, sa devojkom koja je bila izvan Kupole sa Dženarom i koja je skinula zaštitno odelo."
<BR>&nbsp;&nbsp;&nbsp;&nbsp;&nbsp;"Marlena Fišer?"
<BR>&nbsp;&nbsp;&nbsp;&nbsp;&nbsp;"Da, tako se zove. Šta se dogodilo sa njom?"
<BR>&nbsp;&nbsp;&nbsp;&nbsp;&nbsp;D'Obisonova je oklevala za trenutak. "Pa, ništa, Načelniče."
<BR>&nbsp;&nbsp;&nbsp;&nbsp;&nbsp;"Tako stoji i u izveštaju. Ali pitam vas sada. Baš ništa?"
<BR>&nbsp;&nbsp;&nbsp;&nbsp;&nbsp;"Ništa što bi se otkrilo skleniranjem mozga ili na neki drugi način."
<BR>&nbsp;&nbsp;&nbsp;&nbsp;&nbsp;"Hoćete da kažete da se u isto vreme kada je Dženar, koji je nosio E-odelo, bio oboren toj devojci, Marleni Fišer, koja je skinula E-odelo, ništa nije dogodilo?"
<BR>&nbsp;&nbsp;&nbsp;&nbsp;&nbsp;D'Obisonova slegnu ramenima. "Baš ništa, koliko to mi možemo da razaberemo."
<BR>&nbsp;&nbsp;&nbsp;&nbsp;&nbsp;"Zar vam to ne izgleda neobično?"
<BR>&nbsp;&nbsp;&nbsp;&nbsp;&nbsp;"Ona je neobična mlada žena. Rezultati skeniranja njenog..."
<BR>&nbsp;&nbsp;&nbsp;&nbsp;&nbsp;"Znam za te rezultate skeniranja. Znam takođe za njene neobične sposobnosti. Jeste li ih zapazili?"
<BR>&nbsp;&nbsp;&nbsp;&nbsp;&nbsp;"Oh, da. I te kako sam ih zapazila."
<BR>&nbsp;&nbsp;&nbsp;&nbsp;&nbsp;"I kako vam te sposobnosti deluju? Da nije možda posredi čitanje uma?"
<BR>&nbsp;&nbsp;&nbsp;&nbsp;&nbsp;"Ne, Načelniče. To je nemoguće. Ideja o telepatiji puka je fantazija. Volela bih, zapravo, da je u pitanju čitanje uma, jer to onda ne bi bilo opasno. Misli se mogu staviti pod kontrolu."
<BR>&nbsp;&nbsp;&nbsp;&nbsp;&nbsp;"Šta je to, onda, kod nje što je opasnije?"
<BR>&nbsp;&nbsp;&nbsp;&nbsp;&nbsp;"Ona, navodno, čita jezik tela, koji mi ne možemo kontrolisati. Svaka kretnja nešto govori." Kazala je to uz prizvuk gorčine u glasu koji Pitu nije promakao.
<BR>&nbsp;&nbsp;&nbsp;&nbsp;&nbsp;"Da li ste imali neko lično iskustvo u tom smislu?" upita Pit.
<BR>&nbsp;&nbsp;&nbsp;&nbsp;&nbsp;"Svakako." D'Obisonova se smrknu. "Nemoguće je biti u blizini te mlade žene a ne iskusiti nelagodnost pred njenom sklonošću da zapaža stvari."
<BR>&nbsp;&nbsp;&nbsp;&nbsp;&nbsp;"Da, ali šta se konkretno dogodilo?"
<BR>&nbsp;&nbsp;&nbsp;&nbsp;&nbsp;"Ništa što bi bilo posebno važno, ali bilo je neprijatno." D'Obisonovu obli rumenilo i usne joj se za trenutak stisnuše kao da je pomislila da obmane svog sabesednika. Ali to brzo minu. Kada se ponovo oglasila, bio je to gotovo šapat: "Pošto sam pregledala zapovednika Kupole Dženara, Marlena me je upitala kako mu je. Kazala sam joj da nije ozbiljno ozleđen i da su veoma dobri izgledi da će se potpuno oporaviti.
<BR>&nbsp;&nbsp;&nbsp;&nbsp;&nbsp;Na to je ona uzvratila: 'Zašto vas to razočarava?'
<BR>&nbsp;&nbsp;&nbsp;&nbsp;&nbsp;Bila sam zatečena ovim pitanjem i samo sam rekla: 'Nisam razočarana. Drago mi je što je tako.'
<BR>&nbsp;&nbsp;&nbsp;&nbsp;&nbsp;'Ali jeste razočarani', odgovorila je ona. 'To je sasvim jasno. Nestrpljivi ste.'
<BR>&nbsp;&nbsp;&nbsp;&nbsp;&nbsp;Bilo je to prvi put da sam se neposredno susrela sa tom stvari, iako sam prethodno čula od drugih za nju. Nisam mogla u trenutku da smislim ništa bolje do da joj se suprotstavim. Kazala sam: 'Zašto bih bila nestrpljiva? Zbog čega?'
<BR>&nbsp;&nbsp;&nbsp;&nbsp;&nbsp;Ona me je svečano pogledala svojim krupnim, tamnim, nemirnim očima, a onda rekla: 'Kako izgleda, uzrok je čika Siver...'"
<BR>&nbsp;&nbsp;&nbsp;&nbsp;&nbsp;Pit je prekide: "Čika Siver? Jesu li oni u nekom srodstvu?"
<BR>&nbsp;&nbsp;&nbsp;&nbsp;&nbsp;"Nisu. Mislim da je to samo izraz prisnosti. Zatim je ona dodala: 'Čini mi se da je u pitanju čika Siver i pitam se da li je stvar u tome što želite da ga zamenite na mestu zapovednika Kupole.'
<BR>&nbsp;&nbsp;&nbsp;&nbsp;&nbsp;Na to sam se samo okrenula i otišla."
<BR>&nbsp;&nbsp;&nbsp;&nbsp;&nbsp;"Kako ste se osećali kada vam je to kazala?" upita Pit.
<BR>&nbsp;&nbsp;&nbsp;&nbsp;&nbsp;"Bila sam, prirodno, besna?"
<BR>&nbsp;&nbsp;&nbsp;&nbsp;&nbsp;"Zato što vas je lažno optužila? Ili zato što je bila u pravu?"
<BR>&nbsp;&nbsp;&nbsp;&nbsp;&nbsp;"Pa, na izvestan način..."
<BR>&nbsp;&nbsp;&nbsp;&nbsp;&nbsp;"Ne, ne. Nemojte izvrdavati, doktore. Da li je bila u pravu ili nije? Da li ste bili dovoljno razočarani Dženarovim oporavkom da to devojka primeti, ili je cela stvar predstavljala blesak njene izuzetne uobrazilje?"
<BR>&nbsp;&nbsp;&nbsp;&nbsp;&nbsp;"Osetila je nešto što je uistinu postojalo." Reči kao da su same sebi probile put sa usana D'Obisonove. Prkosno se zagledala u Pita. "Ja sam samo čovek i ne mogu protiv svojih poriva. A i sami ste upravo nagovestili da bi mi moglo biti ponuđeno to mesto, što znači da me smatrate pozvanim za njega."
<BR>&nbsp;&nbsp;&nbsp;&nbsp;&nbsp;"Potpuno vas razumem", uzvrati Pit bez ikakvog prizvuka humora u glasu. "Ali da vidimo nešto drugo. Imate tu mladu ženu, koja je posebna, veoma neobična, kako se to vidi i iz rezultata skeniranja njenog mozga i iz njenog ponašanja - a, osim toga, na nju, kako izgleda, ne deluje ni kuga. Jasno, može postojati neka veza između njenog neuronskog sklopa i otpornosti na kugu. Zar u tom slučaju ne bi mogla biti korisno sredstvo za izučavanje kuge?"
<BR>&nbsp;&nbsp;&nbsp;&nbsp;&nbsp;"Ne bih mogla reći. Mislim da nije isključeno."
<BR>&nbsp;&nbsp;&nbsp;&nbsp;&nbsp;"Stvar bi se mogla ispitati?"
<BR>&nbsp;&nbsp;&nbsp;&nbsp;&nbsp;"Možda, ali kako?"
<BR>&nbsp;&nbsp;&nbsp;&nbsp;&nbsp;"Izlažite je uticaju Eritra što je više moguće", uzvrati Pit prigušenim glasom.
<BR>&nbsp;&nbsp;&nbsp;&nbsp;&nbsp;"Ona to, zapravo, i sama želi", uzvrati D'Obisonova zamišljeno, "a zapovednik Dženar, kako izgleda, nema ništa protiv."
<BR>&nbsp;&nbsp;&nbsp;&nbsp;&nbsp;"Dobro. Onda ćete vi pružiti dodatne medicinske razloge za to."
<BR>&nbsp;&nbsp;&nbsp;&nbsp;&nbsp;"Razumem. A ako mlada žena dobije kugu?"
<BR>&nbsp;&nbsp;&nbsp;&nbsp;&nbsp;"Ne smemo izgubiti iz vida da je rešenje problema važnije od dobrobiti jedne jedinke. Pred nama je svet koji valja osvojiti i za to možda treba platiti žalosnu, ali neophodnu cenu."
<BR>&nbsp;&nbsp;&nbsp;&nbsp;&nbsp;"A ako Marlena bude uništena i to nam ne pomogne da bolje razumemo kugu ili da joj se suprotstavimo?"
<BR>&nbsp;&nbsp;&nbsp;&nbsp;&nbsp;"Taj rizik moramo prihvatiti", uzvrati Pit. "Uostalom, takođe je moguće da ona ostane neugrožena i da nam ta neugroženost, brižljivo proučena, pruži način za odsutno razumevanje kuge. U tom slučaju, dobijamo bez ikakvog gubitka."
<BR>&nbsp;&nbsp;&nbsp;&nbsp;&nbsp;Tek kasnije, pošto je D'Obisonova krenula u svoje odaje na Rotoru, Pitova gvozdena rešenost dopustila mu je da o sebi razmišlja kao o potvrđenom neprijatelju Marlene Fišer. Pravu pobedu predstavljalo bi da Marlena bude uništena, a problem kuge ostane nerešen. Tako bi se jednim udarcem oslobodio nezgodne devojke, koja bi inače, jednom, mogla da dobije potomke slične sebi, i nezgodnog sveta, koji bi inače, jednom, mogao da ima žitelje u podjednakoj meri neželjene, zavisne i nepokretne kao što su to bili žitelji Zemlje.
<BR>
<BR>&nbsp;&nbsp;&nbsp;&nbsp;&nbsp;64.
<BR>&nbsp;&nbsp;&nbsp;&nbsp;&nbsp;Njih troje sedelo je pod Kupolom Eritra - Siver Dženar oprezan, Evgenija Insinja duboko zabrinuta i Marlena Fišer očigledno nestrpljiva.
<BR>&nbsp;&nbsp;&nbsp;&nbsp;&nbsp;"Upamti, Marlena", reče Insinja. "Nemoj zuriti u Nemezis. Znam da su te upozorili na infracrvenu svetlost, ali takođe je činjenica da je Nemezis zvezda na kojoj se javljaju buktinje. Svaki čas na njenoj površini dogodi se neka eksplozija koju prati prasak bele svetlosti. To traje samo minut ili dva, ali i to je dovoljno da izazove šok na tvojim mrežnjačama, a ne može se unapred reći kada će se stvar dogoditi.
<BR>&nbsp;&nbsp;&nbsp;&nbsp;&nbsp;"Mogu li astronomi da predvide kada će do toga doći?" upita Dženar.
<BR>&nbsp;&nbsp;&nbsp;&nbsp;&nbsp;"Za sada ne. Posredi je jedan u nizu haotičnih vidova prirode. Još nismo uspeli da razaberemo pravila koja stoje u osnovi stelarnih turbulencija, a među nama ima i onih koji smatraju da se ta pravila nikada u celosti neće moći odgonetnuti. Ona su naprosto odveć složena."
<BR>&nbsp;&nbsp;&nbsp;&nbsp;&nbsp;"Zanimljivo", primeti Dženar.
<BR>&nbsp;&nbsp;&nbsp;&nbsp;&nbsp;"Mora se, međutim, reći da smo i te kako zahvalni ovim buktinjama. Tri odsto ukupne energije koja stiže na Eritro sa Nemezis potiče od buktinja."
<BR>&nbsp;&nbsp;&nbsp;&nbsp;&nbsp;"Ne izgleda mi mnogo."
<BR>&nbsp;&nbsp;&nbsp;&nbsp;&nbsp;"Ipak jeste. Bez buktinja Eritro bi bio ledeni svet na kome bi bilo znatno teže živeti. Buktinje, međutim, stvaraju probleme Rotoru koji mora da brzo prilagođava korišćenje zvezdane svetlosti kad god bukne neka buktinja i da pojača svoje polje za apsorpciju čestica."
<BR>&nbsp;&nbsp;&nbsp;&nbsp;&nbsp;Marlena ih je naizmenice posmatrala dok su razgovarali, a onda se konačno umešala uz izvestan prizvuk ozlojeđenosti. "Dokle vas dvoje mislite ovako? Pričate samo da biste me zadržali ovde. To se lako može razabrati."
<BR>&nbsp;&nbsp;&nbsp;&nbsp;&nbsp;"Kuda bi pošla kada se nađeš napolju?" upita Insinja žurno.
<BR>&nbsp;&nbsp;&nbsp;&nbsp;&nbsp;"Tumarala bih unaokolo. Do one rečice, ili potoka - kako ga već zovete."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što je zanimljiv. Voda samo teče na otvorenom, a ne vidiš kraj tome i pri tom znaš da je ništa ne pumpa natrag na početak."
<BR>&nbsp;&nbsp;&nbsp;&nbsp;&nbsp;"Ali pumpa je", reče Insinja. "Toplota Nemezis."
<BR>&nbsp;&nbsp;&nbsp;&nbsp;&nbsp;"To se ne računa. Mislim, to ne rade ljudska bića. Osim toga, hoću da naprosto stojim tamo i da gledam."
<BR>&nbsp;&nbsp;&nbsp;&nbsp;&nbsp;"Nemoj piti tu vodu", reče Insinja strogo.
<BR>&nbsp;&nbsp;&nbsp;&nbsp;&nbsp;"Nemam nameru. Mogu pun sat da izdržim bez vode. Ako ogladnim, ožednim - ili bilo šta drugo - vratiću se. Pravite silnu frku ni oko čega."
<BR>&nbsp;&nbsp;&nbsp;&nbsp;&nbsp;Dženar se osmehnu. "Želiš, dakle, da sve recikliraš ovde u Kupoli."
<BR>&nbsp;&nbsp;&nbsp;&nbsp;&nbsp;"Razume se. Zar to svi ne žele?"
<BR>&nbsp;&nbsp;&nbsp;&nbsp;&nbsp;Dženarov osmeh se proširi. "Znaš, Evgenija", reče on, "sasvim sam siguran da je življenje u Naseobinama trajno promenilo čovečanstvo. Sasvim smo se saživeli sa neophodnošću recikliranja. Na Zemlji naprosto odbacuješ stvari, pretpostavljajući da će se prirodno reciklirati, što se, naravno, uvek ne dogodi."
<BR>&nbsp;&nbsp;&nbsp;&nbsp;&nbsp;"Dženare", uzvrati Insinja, "ti si sanjar. Moguće je da ljudska bića steknu dobre navike pod pritiskom, ali čim pritisak popusti rđave navike odmah se vraćaju. Nizbrdo je uvek lakše nego uzbrdo. Posredi je drugo načelo termodinamike i ako ikada budemo kolonizovali Eritro, predviđam da ćemo ga začas celog prekriti otpacima."
<BR>&nbsp;&nbsp;&nbsp;&nbsp;&nbsp;"Ne, nećemo", reče Marlena.
<BR>&nbsp;&nbsp;&nbsp;&nbsp;&nbsp;"Zašto to misliš, dušo?" upita Dženar tonom učtive radoznalosti.
<BR>&nbsp;&nbsp;&nbsp;&nbsp;&nbsp;"Zato što nećemo", uzvrati Marlena nestrpljivo i žestoko. "Mogu li sada da pođem napolje?"
<BR>&nbsp;&nbsp;&nbsp;&nbsp;&nbsp;Dženar pogleda Insinju i reče: "Mogli bismo je pustiti, Evgenija. Ne možemo je u nedogled zadržavati. Osim toga, čemu to? Renej D'Obison, koja se upravo vratila sa Rotora, podrobno je proučila dokumentaciju i kazala mi juče da rezultati skeniranja Marleninog mozga izgledaju tako stabilni da je uverena da joj ništa neće biti na Eritru."
<BR>&nbsp;&nbsp;&nbsp;&nbsp;&nbsp;Marlena, koja se u međuvremenu uputila ka vratima, kao da je bila spremna da krene prema vazdušnoj komori, sada se okrenula natrag. "Čekaj, čika Sivere, umalo da zaboravim. Moraš biti oprezan sa dr D'Obisonovom."
<BR>&nbsp;&nbsp;&nbsp;&nbsp;&nbsp;"Zašto? Ona je izvrstan neurofizičar."
<BR>&nbsp;&nbsp;&nbsp;&nbsp;&nbsp;"Nisam na to mislila. Bilo joj je milo kada si se našao u nevolji posle onog izlaska napolje, a prilično se razočarala kada si se oporavio."
<BR>&nbsp;&nbsp;&nbsp;&nbsp;&nbsp;Na Insinjinom licu pojavi se izraz iznenađenja i ona automatski reče: "Zašto to misliš?"
<BR>&nbsp;&nbsp;&nbsp;&nbsp;&nbsp;"Zato što znam?"
<BR>&nbsp;&nbsp;&nbsp;&nbsp;&nbsp;"Ali ne razumem to. Sivere, zar nisi u dobrim odnosima sa D'Obisonovom?"
<BR>&nbsp;&nbsp;&nbsp;&nbsp;&nbsp;"Svakako da jesam. Sasvim se dobro slažemo. Nikada nije bilo problema. Ali ako Marlena kaže..."
<BR>&nbsp;&nbsp;&nbsp;&nbsp;&nbsp;"Zar Marlena ne može da pogreši?"
<BR>&nbsp;&nbsp;&nbsp;&nbsp;&nbsp;"Ne mogu", uzvrati Marlena odmah.
<BR>&nbsp;&nbsp;&nbsp;&nbsp;&nbsp;"Uveren sam da si u pravu, Marlena", reče Dženar, a zatim, okrenuvši se prema Insinji, dodade: "D'Obisonova je amobiciozna žena. Ako se meni bilo šta dogodi, ona je logičan izbor za mog naslednika. Raspolaže već bogatim iskustvom ovde dole i svakako je najupućeniji stručnjak za kugu, ukoliko ponovo bukne. Štaviše, starija je od mene i verovatno smatra da više nema puno vremena na raspolaganju. Ne mogu joj prebaciti ukoliko stvarno želi da me nasledi i što joj je srce malo brže zakucalo kada mi nije bilo dobro. Sva je, međutim, prilika da uopšte nije svesna tih osećanja."
<BR>&nbsp;&nbsp;&nbsp;&nbsp;&nbsp;"Svesna ih je", uzvrati zloslutno Marlena. "I te kako ih je svesna. Čuvaj se, čika Sivere."
<BR>&nbsp;&nbsp;&nbsp;&nbsp;&nbsp;"Dobro, hoću. Jesi li spremna sada?"
<BR>&nbsp;&nbsp;&nbsp;&nbsp;&nbsp;"Razume se da sam spremna."
<BR>&nbsp;&nbsp;&nbsp;&nbsp;&nbsp;"Poći ću onda s tobom do vazdušne komore. Hajde sa nama, Evgenija, i nastoj da ne izgledaš tako tragično."
<BR>&nbsp;&nbsp;&nbsp;&nbsp;&nbsp;I tako je Marlena izišla na površinu Eritra, sama i bez zaštitnog odela, prvi put. Bilo je to, po zemaljskom standardnom vremenu, u 21:20 petnaestog januara 2237. Po Eritrovom vremenu zbilo se to sredinom jutra.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
