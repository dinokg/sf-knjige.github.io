<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BRŽE OD SVETLOSTI
<P>&nbsp;&nbsp;&nbsp;&nbsp;&nbsp;37.
<BR>&nbsp;&nbsp;&nbsp;&nbsp;&nbsp;Tri godine provedene na Zemlji učinile su da Tesa Vendel dobije izgled dame u godinama. Njen ten beše malo ogrubeo, a i nabacila je neki kilogram više. Oko očiju joj je sada bila čitava mrežica sitnih bora. Grudi joj više nisu stajale tako čvrsto kao ranije, a i struk joj se povećao.
<BR>&nbsp;&nbsp;&nbsp;&nbsp;&nbsp;Krajl Fišer je bio svestan da je Tesa već u svojim poznim četrdesetim godinama i da je od njega starija pet godina. No, ipak, niko joj ne bi dao više godina no što je zbilja imala. I dalje je imala figuru 'žene u najboljim godinama' (čuo je jednom da ju je neko opisao na taj način), ali više nikako nije mogla proći kao žena koja se tek približava četrdesetoj, kao što je to bio slučaj kada su se upoznali na Adeliji.
<BR>&nbsp;&nbsp;&nbsp;&nbsp;&nbsp;Tesa je toga bila sasvim svesna; štaviše, pre nedelju dana mu je, puna gorčine, baš govorila o tome.
<BR>&nbsp;&nbsp;&nbsp;&nbsp;&nbsp;"To je zbog tebe, Krajle", rekla je, jedne noći dok su ležali zajedno u krevetu (to su bili trenuci kada je bila najsvesnija svog starenja). "To je tvoja greška. Prodao si me Zemlji. 'Predivna je', rekao si. 'Ogromna. Raznolika. Uvek se nešto dešava. Neponovljiva.'"
<BR>&nbsp;&nbsp;&nbsp;&nbsp;&nbsp;"Pa zar nije?" upita on, znajući šta joj, zapravo, smeta; želeo je, međutim, da je pusti da se isprazni.
<BR>&nbsp;&nbsp;&nbsp;&nbsp;&nbsp;"Ne, bar što se gravitacije tiče. Širom ove naduvane, nemoguće planete, gravitacija je uvek ista. Gore, u vazduhu, dole, u rudniku, tu, tamo, svuda - jedna jedina, jedinstvena gravitacija. Ima sve da vas poubija, iz čiste dosade."
<BR>&nbsp;&nbsp;&nbsp;&nbsp;&nbsp;"Ne znamo za bolje, Tesa."
<BR>&nbsp;&nbsp;&nbsp;&nbsp;&nbsp;"Ti znaš za bolje. Išao si po Naseobinama. Tamo možeš da pronađeš stepen gravitacije koji ti odgovara. Možeš da radiš gimnastiku pri niskoj gravitaciji. Možeš, povremeno, da olakšaš svojim mišićima. Kako možete da živite bez toga?"
<BR>&nbsp;&nbsp;&nbsp;&nbsp;&nbsp;"Mi, ovde na Zemlji, takođe radimo gimnastiku."
<BR>&nbsp;&nbsp;&nbsp;&nbsp;&nbsp;"Oh - nemoj, molim te. Radite to s tim neprestanim, večnim, gravitacionim pritiskom na vaša tela. Sve vreme se, zapravo, borite protiv toga, umesto da se igrate mišićima. Ne možete da lebdite, da letite, da ponirete. Ne možete da klizite iz jednog gravitacionog polja u drugo. Ovde, gravitaciono dejstvo neprekidno te sabija nadole, tako da se brzo poguriš, izboraš i ostariš. Pogledaj me samo! Gledaj!"
<BR>&nbsp;&nbsp;&nbsp;&nbsp;&nbsp;"Gledam te što više mogu", reče Krajl svečano.
<BR>&nbsp;&nbsp;&nbsp;&nbsp;&nbsp;"Onda me ne gledaj. Ako me pogledaš, odbacićeš me. A ja ću se, veruj mi, vratiti na Adeliju."
<BR>&nbsp;&nbsp;&nbsp;&nbsp;&nbsp;"Ne, nećeš. Šta ćeš tamo, kad ti jednom dosadi da radiš niskogravitacionu gimnastiku? Tvoj istraživački rad, tvoje laboratorije, tvoj tim - sve je to ovde."
<BR>&nbsp;&nbsp;&nbsp;&nbsp;&nbsp;"Počeću ispočetka, s novim ljudima."
<BR>&nbsp;&nbsp;&nbsp;&nbsp;&nbsp;"Ali hoće li te Adelija podržati, onako kako si se ovde već na to navikla? Naravno da neće. Ne možeš a da ne priznaš da te Zemlja ne sputava, već da dobijaš sve što zaželiš. Zar nisam u pravu?"
<BR>&nbsp;&nbsp;&nbsp;&nbsp;&nbsp;"Zar nisi u pravu? Lažljivče! Nisi mi onda rekao da Zemlja ima hiperpogon. Nisi mi rekao ni to da je ovde otkrivena zvezda-sused. U stvari, pustio si da živim u uverenju o nesvrsishodnosti Daljinske sonde, ne pomenuvši pri tom da je ona otkrila bilo šta više od nekoliko paralaksi. Sedeo si naspram mene i smejao mi se sve vreme, potpuno bezdušno."
<BR>&nbsp;&nbsp;&nbsp;&nbsp;&nbsp;"Bio bih ti rekao, Tesa, ali šta da si u tom slučaju odlučila da ne pođeš na Zemlju? Nije to bila samo moja tajna, da bih ti je poverio."
<BR>&nbsp;&nbsp;&nbsp;&nbsp;&nbsp;"Ali pošto sam, napokon, došla ovamo?"
<BR>&nbsp;&nbsp;&nbsp;&nbsp;&nbsp;"Čim si krenula na posao, zbilja krenula, rekao sam ti."
<BR>&nbsp;&nbsp;&nbsp;&nbsp;&nbsp;"Oni su mi rekli, i osećala sam se kao idiot. Mogao si mi bar nešto nagovestiti, tek da se ne osećam tako budalasto. Trebalo je da te ubijem, ali šta bih onda bez tebe? To si znao i onda, dok si me tako bezosećajno zavodio da pođem s tobom na Zemlju."
<BR>&nbsp;&nbsp;&nbsp;&nbsp;&nbsp;Bila je to igra na kojoj je ona insistirala i Fišer je dobro znao svoju ulogu.
<BR>&nbsp;&nbsp;&nbsp;&nbsp;&nbsp;"Zavodio te? Ti si navaljivala. Nisi to htela ni na koji drugi način."
<BR>&nbsp;&nbsp;&nbsp;&nbsp;&nbsp;"Lažljivče! Nabacivao si se. Na kraju je to ispalo silovanje, sa predumišljajem. I opet ćeš to učiniti. Vidim to u tim tvojim odvratnim, požudnim očima."
<BR>&nbsp;&nbsp;&nbsp;&nbsp;&nbsp;Mesecima su već igrali ovu igru i Fišer je dobro znao da to uvek dođe kao posledica nekog uspeha u njenom poslu. Stoga upita: "Ima li nekog napretka?"
<BR>&nbsp;&nbsp;&nbsp;&nbsp;&nbsp;"Napretka? Pa, možda bi se i tako moglo reći." Glas joj postade dahtav. "Zakazala sam za sutra demonstraciju, zbog onog tvog pračoveka, Tanajame. Tip nemilosrdno navaljuje?"
<BR>&nbsp;&nbsp;&nbsp;&nbsp;&nbsp;"Da. Prilično je nemilosrdan."
<BR>&nbsp;&nbsp;&nbsp;&nbsp;&nbsp;"Glupav tip. Gotovo da pomisliš da, čak i ako društvo ne upražnjava nauku, on i njegovi ljudi znaju nešto o njoj, o tome kako ona dejstvuje. Sunu ti gomilu para ujutro i već uveče očekuju da vide šta si uradila. Ne daju ti čak ni da radiš preko noći, pa da lepo dođu narednog jutra. Znaš li šta mi je rekao poslednji put kada smo razgovarali, kada sam mu napomenula da bih volela da mu nešto pokažem?"
<BR>&nbsp;&nbsp;&nbsp;&nbsp;&nbsp;"Ne, ništa mi nisi kazala. Šta ti je rekao?"
<BR>&nbsp;&nbsp;&nbsp;&nbsp;&nbsp;"Čovek bi očekivao da mi je rekao: 'Začuđujuće je i zadivljujuće da ste za samo tri godine izmislili nešto toliko uzbudljivo i novo. Moraćemo vam odati velika javna priznanja, a zahvalnost koju osećamo prevelika je da bi se rečima mogla izraziti'. Svako normalan bi rekao tako nešto."
<BR>&nbsp;&nbsp;&nbsp;&nbsp;&nbsp;"Ni za milion godina ne bih pomislio da bi Tanajama bio u stanju da izrekne tako nešto. Šta ti je stvarno, kazao?"
<BR>&nbsp;&nbsp;&nbsp;&nbsp;&nbsp;"Rekao je: 'Napokon imate nešto, posle tri godine. Nadao sam se da će biti tako. Koliko još mislite da mi je ostalo života? Smatrate li da sam vas podržavao, plaćao i izdržavao vojsku vaših asistenata i saradnika da bih na kraju umro ne doživevši da vidim šta ste učinili?' To je rekao, i, umrla bih od sreće kada bih mogla da odgodim demonstraciju dok on ne umre, iz čistog zadovoljstva, ali posao ipak dolazi na prvo mesto."
<BR>&nbsp;&nbsp;&nbsp;&nbsp;&nbsp;"Imaš li, odista, nešto što će ga zadovoljiti?"
<BR>&nbsp;&nbsp;&nbsp;&nbsp;&nbsp;"Imam let brži od svetlosti. Pravi, a ne onu glupost od hiperpogona. Imam nešto što će nam otvoriti vrata svemira."
<BR>
<BR>&nbsp;&nbsp;&nbsp;&nbsp;&nbsp;38.
<BR>&nbsp;&nbsp;&nbsp;&nbsp;&nbsp;Poprište na kome je radio israživački tim Tese Vendel, u nameri da iz temelja uzdrma Vaseljenu, bilo je pripremljeno i postavljeno za rad još pre no što je ona zavrbovana i pre no što je došla na Zemlju. Nalazilo se usred jednog krševitog planinskog predela, potpuno izvan područja koja su vrvela mnogoljudnom populacijom Zemlje. Bio je tu podignut čitav jedan istraživački grad.
<BR>&nbsp;&nbsp;&nbsp;&nbsp;&nbsp;I Tanajama beše sada tamo, zavaljen u svoja pokretna kolica. Samo su još njegove oči, pod gustim strehama obrva, izgledale žive - i dalje prodorne i pronicljive.
<BR>&nbsp;&nbsp;&nbsp;&nbsp;&nbsp;Nipošto nije predstavljao najvišu ličnost u vladi Zemlje, pa čak nije bio ni najviša figura među prisutnima, ali je zato još bio, baš kao i na početku, glavna sila iza projekta, kojoj se niko nije suprotstavljao.
<BR>&nbsp;&nbsp;&nbsp;&nbsp;&nbsp;Izgleda da od njega nije strahovala jedino Tesa Vendel.
<BR>&nbsp;&nbsp;&nbsp;&nbsp;&nbsp;Glas mu je postao hrapavi šapat: "Šta ću ugledati, doktorko? Brod?"
<BR>&nbsp;&nbsp;&nbsp;&nbsp;&nbsp;Broda, razume se, nije bilo na vidiku.
<BR>&nbsp;&nbsp;&nbsp;&nbsp;&nbsp;"Ne, ne brod, Upravniče", odgovori Vendelova. "Do brodova je još daleko. Posredi je samo demonstracija, ali vredna je pažnje. Videćete prvo javno prikazivanje stvarnog leta bržeg od svetlosti, nečega daleko iznad pukog hiperpogona."
<BR>&nbsp;&nbsp;&nbsp;&nbsp;&nbsp;"Kako ću to videti?"
<BR>&nbsp;&nbsp;&nbsp;&nbsp;&nbsp;"Koliko sam ja shvatila, Upravniče, trebalo je da vas stručno pripreme da biste uspešno pratili demonstraciju."
<BR>&nbsp;&nbsp;&nbsp;&nbsp;&nbsp;Tanajama se zakašlja kao da će se raspasti i zastade da udahne vazduh. "Pokušali su da mi kažu", reče on, "ali ja želim da to čujem od vas." Njegove zle oči su je fiksirale. "Vi ste glavni", dodade on. "To je vaš projekat. Objasnite."
<BR>&nbsp;&nbsp;&nbsp;&nbsp;&nbsp;"Ne mogu vam objasniti teoriju. To bi vam oduzelo mnogo vremena i zamorilo bi vas , Upravniče."
<BR>&nbsp;&nbsp;&nbsp;&nbsp;&nbsp;"Neću teoriju. Šta ću videti?"
<BR>&nbsp;&nbsp;&nbsp;&nbsp;&nbsp;"Ono što ćete videti jesu dve staklene kocke od jednog kubnog metra. U obema je samo vakuum."
<BR>&nbsp;&nbsp;&nbsp;&nbsp;&nbsp;"Zašto vakuum?"
<BR>&nbsp;&nbsp;&nbsp;&nbsp;&nbsp;"Zato, Upravniče, što nadsvetlosni let može da se ostvari jedino u vakuumu. U suprotnom, objekat koji treba da se kreće brže od svetlosti povlači sa sobom materiju, uvećava se utrošak energije i umanjuje se mogućnost kontrolisanja. I cilj mora biti u vakuumu, ili bi ishod mogao biti katastrofalan zato što..."
<BR>&nbsp;&nbsp;&nbsp;&nbsp;&nbsp;"Nije bitno. Ako taj vaš nadsvetlosni let mora da počne i svrši se u vakuumu, kakve onda koristi od njega?"
<BR>&nbsp;&nbsp;&nbsp;&nbsp;&nbsp;"Potrebno je otisnuti se u svemir normalnom brzinom i onda preći u nadsvetlosni let i ostati u njemu. Kada se stigne blizu cilja, vraćamo se na normalne brzine i let privodimo kraju."
<BR>&nbsp;&nbsp;&nbsp;&nbsp;&nbsp;"To oduzima vreme."
<BR>&nbsp;&nbsp;&nbsp;&nbsp;&nbsp;"Čak ni nadsvetlosni let ne može da bude trenutan, ali ako razdaljinu između Sunčevog sistema i neke zvezde udaljene četrdeset svetlosnih godina možete da prevalite za četrdeset dana, a ne četrdeset godina, onda je krajnje nezahvalno gunđati zbog utroška vremena."
<BR>&nbsp;&nbsp;&nbsp;&nbsp;&nbsp;"U redu, onda. Imate te dve staklene kocke. Šta s njima?"
<BR>&nbsp;&nbsp;&nbsp;&nbsp;&nbsp;"One su samo holografske projekcije. U stvari, nalaze se na razdaljini od tri hiljade kilometara, kroz telo Zemlje, i smeštene su u planinskim masivima. Kada bi svetlost putovala od jedne do druge kroz čisti vakuum, bio bi joj potreban čak hiljaditi deo sekunde - jedna milisekunda - da pređe tu razdaljinu. No, nećemo, razume se, koristiti svetlost. Snažno magnetno polje drži usred leve kocke jednu malu kuglu, koja, zapravo, predstavlja majušni hiperatomski motor. Vidite li ga, Upravniče?"
<BR>&nbsp;&nbsp;&nbsp;&nbsp;&nbsp;"Da, vidim nešto tamo", odgovori Tanajama. "To je sve što imate?"
<BR>&nbsp;&nbsp;&nbsp;&nbsp;&nbsp;"Ako posmatrate pažljivo, videćete da će objekat nestati. Odbrojavanje je u toku."
<BR>&nbsp;&nbsp;&nbsp;&nbsp;&nbsp;Žamor se utiša do šapata i kada je odbrojavanje stiglo do nule, kugla nestade iz jedne kocke, a pojavi se u drugoj.
<BR>&nbsp;&nbsp;&nbsp;&nbsp;&nbsp;"Imajte na umu", reče Vendelova, "Setite se da su ove kocke zbilja međusobno udaljene tri hiljade kilometara. Hronometarski mehanizam pokazuje da je interval između odlaska i dolaska iznosio nešto malo više od deset mikrosekundi, što znači da je prelaz izvršen brzinom gotovo stotinu puta većom od svetlosne."
<BR>&nbsp;&nbsp;&nbsp;&nbsp;&nbsp;Tanajama podiže pogled. "Kako da budem siguran? Cela stvar je, možda, trik sračunat da obmane nekoga koga držite za lakovernog starca."
<BR>&nbsp;&nbsp;&nbsp;&nbsp;&nbsp;"Upravniče", obrati mu se Vendelova oštro, "ovde se nalaze stotine naučnika, svi veoma ugledni, neki od njih su i Zemljani. Oni će vam pokazati sve što želite da vidite, objasniće vam kako instrumenti rade. Nećete tu naći ništa osim poštene nauke."
<BR>&nbsp;&nbsp;&nbsp;&nbsp;&nbsp;"Čak i da je tako, šta to sve znači? Loptica. Ping-pong loptica koja prevaljuje hiljade kilometara. Do toga ste stigli, posle tri godine?"
<BR>&nbsp;&nbsp;&nbsp;&nbsp;&nbsp;"Ono što ste upravo videli, Upravniče, verovatno je više no što se iko smeo nadati, uz sve dužno poštovanje. Ono što ste videli možda jeste veličine ping-pong loptice i možda ona nije prevalila više od tri hiljade kilometara, ali to je istinski nadsvetlosni let koji se ni po čemu ne razlikuje od toga da smo uputili zvezdani brod odavde do Arkturusa brzinom stotinu puta većom od svetlosne. Ovo što ste videli prva je javna demonstracija pravog nadsvetlosnog leta u istoriji čovečanstva."
<BR>&nbsp;&nbsp;&nbsp;&nbsp;&nbsp;"Ali ja želim da vidim taj zvezdani brod."
<BR>&nbsp;&nbsp;&nbsp;&nbsp;&nbsp;"Na to treba čekati."
<BR>&nbsp;&nbsp;&nbsp;&nbsp;&nbsp;"Nemam vremena, nemam vremena", zakrešta Tanajama glasom koji beše tek nešto malo više od hrapavog šapata. Ponovo ga uhvati napad kašlja.
<BR>&nbsp;&nbsp;&nbsp;&nbsp;&nbsp;Vendelova reče, toliko tiho, da ju je verovatno tek Tanajama mogao čuti: "Čak ni vaša volja ne može da pokrene Vaseljenu."
<BR>
<BR>&nbsp;&nbsp;&nbsp;&nbsp;&nbsp;39.
<BR>&nbsp;&nbsp;&nbsp;&nbsp;&nbsp;Tri dana posvećena zvaničnicima u onome što se nezvanično zvalo Hipergrad nekako su protekla i nametljivci su otišli.
<BR>&nbsp;&nbsp;&nbsp;&nbsp;&nbsp;"I ovako su nam potrebna još dva ili tri dana da se oporavimo i nastavimo sa radom punom parom", reče Vendelova Fišeru. Bila je ozlojeđena i vidljivo nezadovoljna. "Kakav zao starac!"
<BR>&nbsp;&nbsp;&nbsp;&nbsp;&nbsp;Fišer je bez po muke zaključio da se ovo odnosi na Tanajamu. "Bolestan je."
<BR>&nbsp;&nbsp;&nbsp;&nbsp;&nbsp;Vendelova ga ošinu ljutitim pogledom. "Braniš ga?"
<BR>&nbsp;&nbsp;&nbsp;&nbsp;&nbsp;"Ne, Tesa, samo iznosim činjenicu."
<BR>&nbsp;&nbsp;&nbsp;&nbsp;&nbsp;Ona prekorno uperi prst u njega. "Prilično sam sigurna da je ta bedna relikvija bila isto toliko nerazumna i iracionalna i u vremenina kada nije bila ni bolesna, pa čak ni stara. Koliko je već Upravnik Ureda?"
<BR>&nbsp;&nbsp;&nbsp;&nbsp;&nbsp;"On je legenda. Preko trideset godina. A pre toga je bio glavni zamenik skoro isto toliko, odnosno siva eminencija iza tri ili četiri prethodna nominalna Upravnika. I koliko god da je star i bolestan, ostaće na tom položaju dok ne umre - a možda i nekoliko dana posle toga, sve dok se ljudi ne uvere da neće ustati iz groba."
<BR>&nbsp;&nbsp;&nbsp;&nbsp;&nbsp;"Izgleda da se tebi sve to čini zabavno."
<BR>&nbsp;&nbsp;&nbsp;&nbsp;&nbsp;"Ali šta drugo možeš do da se nasmeješ prizoru čoveka koji je, bez otvorenih moći, čak i bez ugleda u široj javnosti, držao svakog člana vlade u strahu i potčinjenosti skoro pola stoleća samo zato što poznaje neprijatne tajne svakog od njih i što ne bi oklevao da ih iskoristi."
<BR>&nbsp;&nbsp;&nbsp;&nbsp;&nbsp;"I podnose ga?"
<BR>&nbsp;&nbsp;&nbsp;&nbsp;&nbsp;"O, da. Nema nikoga u vladi ko bi rizikovao da se sa sigurnošću odrekne sopstvene karijere samo da bi, eventualno, dobio priliku da obori Tanajamu."
<BR>&nbsp;&nbsp;&nbsp;&nbsp;&nbsp;"Čak i sada kada mu stisak postaje sve slabiji?"
<BR>&nbsp;&nbsp;&nbsp;&nbsp;&nbsp;"Grešiš. Stisak njegove šake možda je oslabio, ali dok on konačno ne nestane sa lica Zemlje, taj stisak nikada neće postati podnošljiv. To će biti ono poslednje, čak i pošto njegovo srce bude prestalo da kuca."
<BR>&nbsp;&nbsp;&nbsp;&nbsp;&nbsp;"Šta podstiče te ljude?" upita Vendelova s gađenjem. "Zar nemaju želju da se na vreme mirno povuku i spokojno umru?"
<BR>&nbsp;&nbsp;&nbsp;&nbsp;&nbsp;"Tanajama ne. Nikada. Ne mogu reći da ga dobro poznajem, ali u proteklih petnaestak godina bio sam u kontaktu s njim, tu i tamo, i nikada mi nije bilo prijatno. Poznavao sam ga dok je još bio u punoj snazi i znao sam da se taj čovek nikada neće zaustaviti. A da ti odgovorim na tvoje pređašnje pitanje... U različitim slučajevima različite ljude nagone različite pobude. U Tanajaminom slučaju posredi je mržnja."
<BR>&nbsp;&nbsp;&nbsp;&nbsp;&nbsp;"Mogla sam i pomisliti", reče Vendelova. "To se vidi. Niko, toliko omražen ne može da i sam ne mrzi. Ali koga on mrzi?"
<BR>&nbsp;&nbsp;&nbsp;&nbsp;&nbsp;"Naseobine."
<BR>&nbsp;&nbsp;&nbsp;&nbsp;&nbsp;"Oh, doista?" Vendelova se, očigledno, prisetila da je i sama poreklom sa Adelije. "Pa, dobro, ni ja nisam, gore, kod kuće, čula ijednu lepu reč o Zemlji. A ti znaš moja osećanja prema mestima gde se gravitacija ne može birati i kontrolisati."
<BR>&nbsp;&nbsp;&nbsp;&nbsp;&nbsp;"Ne govorim, Tesa, o nedopadanju, gnušanju ili preziru. Govorim o zaslepljujućoj mržnji. Gotovo da nema Zemljanina kome se dopadaju Naseobine. One imaju sve najnovije. Mirne su, nepretrpane, udobne, srednja klasa. Dovoljno hrane, vremena za rekreaciju, nema vremenskih nepogoda, nema siromaštva. Imaju robote koji se pažljivo drže van vidokruga. Sasvim je prirodno da ljudi koji smatraju da su nečega lišeni ne vole one koji imaju sve. No, kod Tanajame to već prelazi u patologiju. On bi voleo da vidi uništene sve Naseobine. Sve do jedne."
<BR>&nbsp;&nbsp;&nbsp;&nbsp;&nbsp;"Ali zašto, Krajle?"
<BR>&nbsp;&nbsp;&nbsp;&nbsp;&nbsp;"Mislim da kod njega nije u pitanju nijedna od stvari koje sam nabrojao. Ono što on ne može da podnese jeste kulturna homogenost Naseobina. Znaš li na šta mislim?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ljudi se na Naseobinama sami razvrstavaju. Traže ljude poput sebe samih. Na svakoj Naseobini postoji zajednička kultura, i, do izvesnog stepena, zajednički fizički izgled. Zemlja je, s druge strane, kroz svu svoju istoriju predstavljala divlju mešavinu kultura, koje se međusobno obogaćuju, nadmeću, sumnjaju jedna u drugu. Tanajama i mnogi drugi ljudi sa Zemlje - ja, na primer - smatraju takvu mešavinu za izvorište snage i smatraju da kulturna homogenost Naseobina čini da one slabe i da, posmatrano u perspektivi, skraćuje vreme njihovog mogućeg opstanka."
<BR>&nbsp;&nbsp;&nbsp;&nbsp;&nbsp;"Pa zašto, onda, mrzeti Naseobine ako ste, po tom pitanju, u prednosti nad njima? Mrzi li nas Tanajama jer nam je i bolje i gore u isti mah? To nema smisla."
<BR>&nbsp;&nbsp;&nbsp;&nbsp;&nbsp;"Ne mora ga ni imati. Ko bi još uopšte mrzeo, ako bi se mržnja mogla racionalisati? Možda - tek, možda - Tanajama strahuje da će Naseobine zbilja uspeti i da će se kulturna homogenost na kraju pokazati kao odličan izum. Ili možda misli da Naseobine samo čekaju priliku da unište Zemlju, kao što on želi da uništi Naseobine. Cela ta gužva oko zvezde-suseda ga je do krajnosti razbesnela."
<BR>&nbsp;&nbsp;&nbsp;&nbsp;&nbsp;"To što se ispostavilo da je Rotor otkrio zvezdu-suseda, a da nikoga nije obavestio?"
<BR>&nbsp;&nbsp;&nbsp;&nbsp;&nbsp;"Više od toga. Nisu se čak ni potrudili da nas upozore da zvezda-sused hrli ka Sunčevom sistemu."
<BR>&nbsp;&nbsp;&nbsp;&nbsp;&nbsp;"Možda to i ne znaju."
<BR>&nbsp;&nbsp;&nbsp;&nbsp;&nbsp;"U to Tanajama nikada neće poverovati. Siguran sam da on misli da oni znaju i da namerno neće da nas upozore, u nadi da će nas to zateći nespremne i da će Zemlja, ili makar njena civilizacija, biti uništena."
<BR>&nbsp;&nbsp;&nbsp;&nbsp;&nbsp;"Je li već utvrđeno da će nam zvezda-sused prići toliko blizu da bi nam nanela štetu? To nisam čula. Po mom shvatanju, astronomi uglavnom misle da će ona proći pored sistema na dovoljnoj udaljenosti da nam nimalo ne naudi. Šta ti misliš?"
<BR>&nbsp;&nbsp;&nbsp;&nbsp;&nbsp;Fišer sleže ramenima. "Ne znam. Ali mislim da Tanajama podgrejava svoju mržnju time što veruje da opasnost postoji. Logična veza sledi: mi moramo imati nadsvetlosni let da bismo bili u mogućnosti da otkrijemo postojanje kakvog sveta sličnog Zemlji, negde drugde. Onda na njega možemo prebaciti koliko god možemo od Zemljine populacije - ukoliko se ispostavi da nas čeka ono najgore. Moraš priznati da to ima smisla."
<BR>&nbsp;&nbsp;&nbsp;&nbsp;&nbsp;"Naravno, ali zašto, Krajle, uvlačiti i uništenje u sve to? Potpuno je prirodno da čovečanstvo stremi ka tome da se širi, čak i ukoliko je Zemlja potpuno sigurna. Već smo stigli do Naseobina, a dostizanje zvezda sledeći je logičan korak, za koji, doduše, moramo ovladati nadsvetlosnim letom."
<BR>&nbsp;&nbsp;&nbsp;&nbsp;&nbsp;"Da, ali Tanajama bi to nazvao racionalnim pogledom na stvari. Kolonizacija Galaksije je nešto što je on, uveren sam, voljan da prepusti narednim pokolenjima. Ono, međutim, što on lično želi jeste da pronađe Rotor i kazni ga zbog toga što je napustio Sunčev sistem, ispoljivši pri tom krajnju nebrigu za ostatak čovečanstva. On živi za to, Tesa, i zbog toga te toliko požuruje."
<BR>&nbsp;&nbsp;&nbsp;&nbsp;&nbsp;"Može on da me požuruje koliko hoće, ali to mu neće pomoći. Već je na izdisaju."
<BR>&nbsp;&nbsp;&nbsp;&nbsp;&nbsp;"Pitam se da li je baš tako. Moderna medicina čini čuda. Siguran sam da će doktori učiniti sve da ga što duže održe u životu."
<BR>&nbsp;&nbsp;&nbsp;&nbsp;&nbsp;"Ni moderna medicina nije svemoćna. Pitala sam lekare."
<BR>&nbsp;&nbsp;&nbsp;&nbsp;&nbsp;"I odgovorili su ti? Mislio sam da bi činjenice o Tanajaminom zdravstvenom stanju morale imati status državne tajne."
<BR>&nbsp;&nbsp;&nbsp;&nbsp;&nbsp;"Ne za mene, Krajle, pod ovim okolnostima. Skoknula sam do medicinskog tima koji se stara o Starčevom zdravstvenom stanju i rekla im da želim pre Tanajamine smrti da izgradim svemirski brod koji će nadsvetlosnim brzinama prevoziti ljudska bića. Pitala sam koliko vremena imam na raspolaganju."
<BR>&nbsp;&nbsp;&nbsp;&nbsp;&nbsp;"I, šta su ti rekli?"
<BR>&nbsp;&nbsp;&nbsp;&nbsp;&nbsp;"Godinu dana, najviše. To su rekli. Kazali su mi da požurim."
<BR>&nbsp;&nbsp;&nbsp;&nbsp;&nbsp;"Možeš li to da postigneš za godinu dana?"
<BR>&nbsp;&nbsp;&nbsp;&nbsp;&nbsp;"Za godinu dana? Naravno da ne mogu, Krajle. I drago mi je zbog toga. Nalazim beskrajno zadovoljstvo u činjenicvi da ta zmija neće doživeti da to i vidi. Što se duriš, Krajle? Smeta ti tako otrovna primedba?"
<BR>&nbsp;&nbsp;&nbsp;&nbsp;&nbsp;"Ne znam, Tesa, da li ti je ta primedba baš primerena. Taj isti Starac, koliko god oduran bio, sve je ovo stvorio. Hipergrad.
<BR>&nbsp;&nbsp;&nbsp;&nbsp;&nbsp;"Da, ali iz svojih pobuda, ne iz mojih. I ne zbog Zemlje i njenog čovečanstva. I ja sam ponekad aspida, znaš. Sigurna sam da Upravnik Tanajama nikada nije imao sažaljenja prema bilo kome koga je smatrao svojim neprijateljem, niti da je ikada popustio pritisak njegove noge na protivnikovom grkljanu. I još sam više sigurna u to da ni on ne očekuje milost ni od koga. Verovatno bi takvog proglasio slabićem i prezreo ga."
<BR>&nbsp;&nbsp;&nbsp;&nbsp;&nbsp;Fišer je i dalje izgledao pokunjen. "Pa, koliko ti je vremena potrebno?"
<BR>&nbsp;&nbsp;&nbsp;&nbsp;&nbsp;"Kako to bilo ko može znati? Možda večnost. Čak i ako sve bude napredovalo po planu, ne vidim kako bi se stvar mogla privesti kraju za manje od pet godina."
<BR>&nbsp;&nbsp;&nbsp;&nbsp;&nbsp;"Ali zašto? Već, praktično, imamo nadsvetlosni let."
<BR>&nbsp;&nbsp;&nbsp;&nbsp;&nbsp;"Ne, Krajle", odvrati neumoljivo Vendelova. "Ne budi naivan. Sve što imam jeste laboratorijski opit. Nadsvetlosnom brzinom mogu da prenesem samo mali objekat, ping-pong lopticu, čija masa devedeset odsto otpada na hiperatomski motor. Brod, međutim, sa ljudima u sebi, to je sasvim druga stvar. Moramo biti apsolutno sigurni, tako da je pet godina krajnje optimistička pretpostavka. Reći ću ti da bi, pre epohe modernih kompjutera i svih simulacija koje oni pružaju, ostvarenje ovakvog projekta za ciglih pet godina bilo apsolutno nezamislivo. Pa čak bi i pedeset godina moglo biti prekratko."
<BR>&nbsp;&nbsp;&nbsp;&nbsp;&nbsp;Krajl Fišer samo zavrte glavom i ne uzvrati ništa.
<BR>&nbsp;&nbsp;&nbsp;&nbsp;&nbsp;Tesa ga je zamišljeno posmatrala, pa reče, gotovo razdražljivo: "Šta ti je, pobogu? I ti se nekud žuriš, zar ne?"
<BR>&nbsp;&nbsp;&nbsp;&nbsp;&nbsp;Fišer reče blagim glasom: "Verujem da si i ti, kao i svako, nestrpljiva da ovaj posao privedeš kraju, ali ja uistinu žudim za praktičnim hipersvemirskim brodom."
<BR>&nbsp;&nbsp;&nbsp;&nbsp;&nbsp;"Ti, više nego drugi?"
<BR>&nbsp;&nbsp;&nbsp;&nbsp;&nbsp;"Da, upravo ja."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Hoću da odem na zvezdu-suseda."
<BR>&nbsp;&nbsp;&nbsp;&nbsp;&nbsp;"Zašto?" Zurila je u njega. "Maštaš o tome da počneš novi život sa ženom koju si napustio?"
<BR>&nbsp;&nbsp;&nbsp;&nbsp;&nbsp;Fišer sa Tesom nikada nije razgovarao o Evgeniji, na bilo koji način, i nije želeo da se sada uhvati u zamku koja se nad njim otvarala.
<BR>&nbsp;&nbsp;&nbsp;&nbsp;&nbsp;"Tamo mi je kćer. Mislim da to možeš da razumeš. I ti imaš dete, sina", dodade on brzo.
<BR>&nbsp;&nbsp;&nbsp;&nbsp;&nbsp;I bilo je tako. Beše premašio dvadesetu, njen sin, pohađao je Univerzitet u Adeliji i povremeno je pisao majci.
<BR>&nbsp;&nbsp;&nbsp;&nbsp;&nbsp;Tesino se lice razneži. "Krajle", reče ona, "ne smeš dopustiti sebi da se zaluđuješ nadama. Jemčim ti da su otišli na zvezdu-suseda, jer su već tada znali za njeno postojanje. Uz puki hiperpogon, međutim, do nje su im bile potrebne preko dve godine. Ne možemo biti sigurni da je Rotor preživeo takvo putovanje. A čak i da jeste, izgledi da pronađe svet pogodan za zasnivanje života, na orbiti oko crvenog patuljka, vrlo su bliski nuli. Da su i preživeli dotle, možda su nastavili putovanje u potrazi za nekom pogodnom planetom. Kuda? I kako da ih nađemo?"
<BR>&nbsp;&nbsp;&nbsp;&nbsp;&nbsp;"Pretpostavljam da su znali da nije bilo nade da se oko crvenog patuljka pronađe zgodna planeta. Zar onda ne bi bili pripravni da uvedu Rotor na pogodnu orbitu oko zvezde?"
<BR>&nbsp;&nbsp;&nbsp;&nbsp;&nbsp;"Čak i da su prživeli let i da su ušli na orbitu oko zvezde, tamo bi ih čekao jalov život i ne bi još dugo mogli da održavaju dotadašnji civilizacijski nivo. Krajle, urazumi se. Možemo čak i da organizujemo ekspediciju do zvezde-suseda i da tamo ne nađemo ništa, ili, još gore, da nađemo praznu Rotorovu ljušturu. I šta onda?"
<BR>&nbsp;&nbsp;&nbsp;&nbsp;&nbsp;"Pa, onda je to to", odvrati Fišer. "Ali mora da postoje izgledi da prežive."
<BR>&nbsp;&nbsp;&nbsp;&nbsp;&nbsp;"I ti ćeš onda naći svoje dete? Dragi moj Krajle, nerazumno je nadati se takvim stvarima. Čak i da je Rotor preživeo i da je tvoja kćerka preživela, bilo joj je godinu dana kada ste se rastali. Kada bi sada stala pred tebe, bilo bi joj deset godina. A onoga trenutka kada budemo spremni da se otisnemo put zvezde-suseda, biće joj petnaest. Ona te ne poznaje. Što se toga tiče, ni ti je ne bi prepoznao."
<BR>&nbsp;&nbsp;&nbsp;&nbsp;&nbsp;"Deset, petnaest ili pedeset godina, svejedno je. Čim bih je ugledao, Tesa, znao bih da je to ona."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
