<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KUGA
<P>&nbsp;&nbsp;&nbsp;&nbsp;&nbsp;31.
<BR>&nbsp;&nbsp;&nbsp;&nbsp;&nbsp;U jednom trenutku, tokom deserta, Evgenija Insinja uputi osmeh Dženaru preko stola. "Ipak, čini mi se da ovde uglavnom vodiš prijatan život."
<BR>&nbsp;&nbsp;&nbsp;&nbsp;&nbsp;I Dženar se nasmeši. "Prijatan, ali klaustrofobičan. Ovde pred sobom imamo ceo jedan svet, a opet, sa svih strana sam sputan Kupolom. Ljudi kao da su urasli u nju. Osim toga, čak i ako upoznam neku zanimljivu osobu, ona ode, u najboljem slučaju, posle nekoliko meseci. Ljudi mi ovde, uglavnom, dosađuju, premda sam verovatno i ja njima podjednako dosadan. To i jeste razlog što bi vaš dolazak bio pravi holovizijski hepening, čak i kada biste bile ne vi nego neko drugi. Ali pošto ste u pitanju baš vas dve..."
<BR>&nbsp;&nbsp;&nbsp;&nbsp;&nbsp;"Laskavče", promrmlja tužno Insinja.
<BR>&nbsp;&nbsp;&nbsp;&nbsp;&nbsp;Dženar pročisti grlo. "Marlena me je, zapravo, upozorila, za moje dobro. Razumeš, niste baš..."
<BR>&nbsp;&nbsp;&nbsp;&nbsp;&nbsp;No, Insinja ga odjednom prekide. "Ne mogu reći da sam primetila prisustvo holovizije."
<BR>&nbsp;&nbsp;&nbsp;&nbsp;&nbsp;Dženar odmah odustade. "Metaforički sam se izrazio. Za sutra uveče planiramo malu zabavu, pa ćeš i formalno biti predstavljena i svi će dobiti priliku da se upoznaju sa tobom."
<BR>&nbsp;&nbsp;&nbsp;&nbsp;&nbsp;"I da me izogovaraju zbog izgleda i izbora kostima, kao i da prožvaću sve što znaju o meni."
<BR>&nbsp;&nbsp;&nbsp;&nbsp;&nbsp;"Da, siguran sam da će biti tako. No, i Marlena je pozvana, što će reći da ćeš ti lično saznati daleko više o svakome od nas nego mi o tebi. Tvoj izvor informacija, naime, neuporedivo je pouzdaniji."
<BR>&nbsp;&nbsp;&nbsp;&nbsp;&nbsp;"Je li Marlena opet pravila predstavu?" upita Insinja zabrinuto.
<BR>&nbsp;&nbsp;&nbsp;&nbsp;&nbsp;"Misliš, je li osluškivala govor mog tela? Jeste, madam."
<BR>&nbsp;&nbsp;&nbsp;&nbsp;&nbsp;"Rekla sam joj da to ne radi."
<BR>&nbsp;&nbsp;&nbsp;&nbsp;&nbsp;"Mislim da ona ne može drugačije."
<BR>&nbsp;&nbsp;&nbsp;&nbsp;&nbsp;"U pravu si. Ne može. Ali rekla sam joj da ti ništa ne govori. Shvatam da ti je sve lepo ispričala."
<BR>&nbsp;&nbsp;&nbsp;&nbsp;&nbsp;"Oh, naravno. Ja sam joj tako naložio. Zapovedio joj, zapravo, kao svaki pravi Zapovednik."
<BR>&nbsp;&nbsp;&nbsp;&nbsp;&nbsp;"Pa, žao mi je. To ne mora uvek da bude prijatno."
<BR>&nbsp;&nbsp;&nbsp;&nbsp;&nbsp;"Naprotiv. Meni je bilo. Evgenija, pokušaj da razumeš, molim te. Dopada mi se tvoja kćerka. Veoma mi se dopada. Silno je žalim zbog toga što vodi jadan život, budući da premnogo zna, a nikome se ne dopada. To što se ona u potpunosti okrenula onome što ti nazivaš nepoželjnim vrlinama, u stvari je pravo malo čudo."
<BR>&nbsp;&nbsp;&nbsp;&nbsp;&nbsp;"Upozoravam te. Smoždiće te. A tek joj je petnaest."
<BR>&nbsp;&nbsp;&nbsp;&nbsp;&nbsp;"Verujem da postoji prirodni zakon", nastavi Dženar, "koji sprečava majke da se sete kako su i same jednom imale petnaest godina. Marlena je, tek uzgred, pomenula nekog dečka. A ti znaš da neuzvraćena ljubav u petnaestoj boli isto kao i u dvadeset petoj, možda čak i više. Iako su tvoje tinejdžerske godine, ukoliko u obzir uzmemo tvoj izgled, možda bile i blistave i sunčane, priseti se, ponekad, da se Marlena u tom pogledu nalazi u prilično lošem položaju. Ona zna da je neprivlačna i zna da je pametna. Zna, isto tako, da bi ta pamet morala više nego nadoknaditi nedostatak lepote, ali, takođe je svesna da u praksi nije tako, i, naravno, besni u sebi, iako joj je jasno da to ništa ne pomaže."
<BR>&nbsp;&nbsp;&nbsp;&nbsp;&nbsp;"Pa, Sivere", reče Insinja, pokušavši da zazvuči vedro, "dobar si mi ti psiholog."
<BR>&nbsp;&nbsp;&nbsp;&nbsp;&nbsp;"Uopšte nisam. Sam sam prošao kroz to, pa mogu da razumem."
<BR>&nbsp;&nbsp;&nbsp;&nbsp;&nbsp;"Oh..." Insinja oseti da je promašila.
<BR>&nbsp;&nbsp;&nbsp;&nbsp;&nbsp;"U redu je, Evgenija. Nemam razloga da osećam sažaljenje nad samim sobom, a nisam imao nameru ni da kod tebe podstaknem naklonost prema jednoj sirotoj, ubogoj duši - jer ja to nisam. Meni je četrdeset devet godina, a ne petnaest. Ja sam izišao na kraj sa sobom. Da sam bio zgodan i tupav u tim godinama, ili sa dvadeset jednom, na primer, kada sam to zbilja želeo, danas više ne bih bio zgodan, ali bih sigurno ostao tupav. Što će reći, ako posmatraš u perspektivi, pobedio sam. Kao što će pobediti i Marlena, siguran sam, ako se i pred njom bude otvorila perspektiva."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš, Sivere?"
<BR>&nbsp;&nbsp;&nbsp;&nbsp;&nbsp;"Marlena mi kaže da je razgovarala s našim starim prijateljem Pitom i da ga je namerno dovela u ćorsokak, pruživši mu priliku da se, uz pomoć tebe, oslobodi nje."
<BR>&nbsp;&nbsp;&nbsp;&nbsp;&nbsp;"Ne slažem se sa tim", primeti Insinja. "Ne mislim na to da se Pit izmanipuliše, jer on nije čovek kojim se lako može manipulisati. Mislim na pokušaj da se to učini. Marlena polako počinje da misli kako je u stanju da potpuno diriguje, da vuče konce lutaka. Bojim se da će se tako uvaliti u prilične nevolje."
<BR>&nbsp;&nbsp;&nbsp;&nbsp;&nbsp;"Evgenija, ne bih hteo da te plašim, ali mislim da se Marlena upravo sada nalazi u priličnoj nevolji. U najmanju ruku, Pit se nada da je tako."
<BR>&nbsp;&nbsp;&nbsp;&nbsp;&nbsp;"Čekaj, Sivere, to je nezamislivo. Pit možda jeste svojeglav i arogantan, ali nema ničeg pokvarenog u njemu. Neće se on obrušiti na petnaestogodišnju devojčicu samo zato što je ona pokušala da se igra s njim."
<BR>&nbsp;&nbsp;&nbsp;&nbsp;&nbsp;Večera beše završena, ali svetla u Dženarovim elegantnim privatnim odajama behu i dalje prigušena. Evgenija zatrepta i namršti se kada se Dženar nagnu da aktivira zaštitno polje.
<BR>&nbsp;&nbsp;&nbsp;&nbsp;&nbsp;"Tajne, tajne, a Sivere?" primeti ona uz izveštačen osmeh.
<BR>&nbsp;&nbsp;&nbsp;&nbsp;&nbsp;"Zapravo da, Evgenija. Opet ću malo izigravati psihologa. Ti ne poznaješ Pita onako dobro kao ja. Takmičio sam se s njim i zbog toga i jesam ovde. I mene je svojevremeno hteo da odstrani. U mom slučaju, progon je dovoljan. No, kada je Marlena u pitanju, to ni izdaleka nije dovoljno."
<BR>&nbsp;&nbsp;&nbsp;&nbsp;&nbsp;Još jedan nategnut osmeh. "O čemu to pričaš, Sivere?"
<BR>&nbsp;&nbsp;&nbsp;&nbsp;&nbsp;"Slušaj me pažljivo i shvatićeš. Pit je sav u tajnovitosti. Ima neodoljivu averziju prema svakome ko je upoznat sa onim što on smera. To, da izigrava predvodnika na nepoznatom putu, za kojim idu blejave ovce koje ništa ne znaju, to mu daje osećaj snage."
<BR>&nbsp;&nbsp;&nbsp;&nbsp;&nbsp;"Možda si u pravu. On je i Nemezis dugo držao u tajnosti, a i od mene je zahtevao to isto."
<BR>&nbsp;&nbsp;&nbsp;&nbsp;&nbsp;"Ima on mnogo tajni, siguran sam, mnogo više nego što znamo i ti i ja. No, tu se sada javlja Marlena, kojoj su skriveni ljudski motivi i primisli jasni kao dan. To se nikome ne dopada - a Pitu ponajmanje. Zato je on i šalje ovamo - i tebe, naravno, jer je ne može poslati samu."
<BR>&nbsp;&nbsp;&nbsp;&nbsp;&nbsp;"Pa dobro. Šta s tim?"
<BR>&nbsp;&nbsp;&nbsp;&nbsp;&nbsp;"Ne misliš valjda da on očekuje da se ona vrati? Ikada?"
<BR>&nbsp;&nbsp;&nbsp;&nbsp;&nbsp;"To je već pranoično, Sivere. Ne možeš smatrati da će je Pit ovde držati u večnom izgnanstvu."
<BR>&nbsp;&nbsp;&nbsp;&nbsp;&nbsp;"Na izvestan način, on to ipak može. Vidiš, Evgenija, ti ne poznaješ istoriju ove Kupole tako dobro kao ja. I Pit. I više, možda, niko. Znaš Pitovu sklonost ka apsolutnoj diskreciji i to je i ovde u igri. Moraš razumeti zašto smo svi mi neprestano pod Kupolom i zašto ne činimo nikakve korake u pogledu kolonizacije Eritra."
<BR>&nbsp;&nbsp;&nbsp;&nbsp;&nbsp;"To si mi već objasnio. Svetlost..."
<BR>&nbsp;&nbsp;&nbsp;&nbsp;&nbsp;"To je zvanično objašnjenje, Evgenija. Uzmi, eto, svetlost: to je nešto na šta se čovek ipak privikne. Uzmi ostalo: svet normalne gravitacije, atmosfera koja se savršeno da udisati, prijatni temperaturni opseg, vremenski ciklusi slični zemaljskim, nema života, osim na nivou prokariota, koje, pri tom, ni na koji način nisu opasne. I pored svega toga - mi ne naseljavamo ovaj svet, čak nimalo."
<BR>&nbsp;&nbsp;&nbsp;&nbsp;&nbsp;"Pa, reci onda, zašto?"
<BR>&nbsp;&nbsp;&nbsp;&nbsp;&nbsp;"U prvim danima postojanja Kupole ljudi su se slobodno kretali po površini satelita. Nisu preduzimali nikakve posebne zaštitne mere, udisali su vazduh, pili vodu."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"I neki od njih su se razboleli. Mentalno. Neizlečivo. Nisu sasvim poludeli, ali 'rastali' su se od stvarnosti. Stanje nekih od njih se vremenom popravilo, ali, koliko je meni poznato, niko se nije u potpunosti oporavio. Bolest, očigledno, nije zarazna. O tim ljudima se staraju na Rotoru - naravno, sasvim tiho."
<BR>&nbsp;&nbsp;&nbsp;&nbsp;&nbsp;Evgenija se namršti. "Izmišljaš li sve ovo, Sivere? Nikada nisam čula za tako nešto."
<BR>&nbsp;&nbsp;&nbsp;&nbsp;&nbsp;"Podsećam te ponovo na Pitovu sklonost ka diskreciji. Nije to bilo nešto što si ti morala znati. Nije to bio tvoj resor. Ja sam, nasuprot tome, to morao znati, jer sam bio poslat ovamo da se izborim s tim. Da sam izgubio bitku, Eritro bi verovatno ostao potpuno napušten, zauvek. I senka straha i nezadovoljstva pala bi preko svih nas."
<BR>&nbsp;&nbsp;&nbsp;&nbsp;&nbsp;On zaćuta za trenutak, pa nastavi. "Ne bi, u stvari, trebalo da ti uopšte govorim o tome. U stvari, prekoračujem svoja ovlašćenja. No, za Marlenino dobro..."
<BR>&nbsp;&nbsp;&nbsp;&nbsp;&nbsp;Izraz najvećeg zaprepašćenja preplavi Insinjino lice. "Ti stvarno misliš da Pit..."
<BR>&nbsp;&nbsp;&nbsp;&nbsp;&nbsp;"Mislim da je Pit pretpostavio da će Marlenu snaći ono što mi nazivamo 'eritroskom kugom'. To je ne bi ubilo. Ne bi je to čak ni učinilo bolesnom, u pravom smislu reči, ali bi dovoljno poremetilo njen um da bi umanjilo, ili ukinulo njegove posebne aktivnosti. To je ono što on želi."
<BR>&nbsp;&nbsp;&nbsp;&nbsp;&nbsp;"Ali, Sivere, to je užasavajuće. Nezamislivo. Na taj način dovesti u opasnost jedno dete..."
<BR>&nbsp;&nbsp;&nbsp;&nbsp;&nbsp;"Ne kažem, Evgenija, da će se to neminovno i desiti. Ono što Pit želi ne mora uvek i dobiti, zar ne? Čim sam stigao ovamo, zaveo sam drastične zaštitne mere. Uopšte ne izlazimo na otvoreno, osim u zaštitnim odelima, i ne zadržavamo se duže nego što je minimalno neophodno. I filtracioni procesi na kupoli u međuvremenu su poboljšani. Otkad sam uveo te mere, imali smo samo dva slučaja, oba sasvim blaga."
<BR>&nbsp;&nbsp;&nbsp;&nbsp;&nbsp;"Ali Sivere, šta je uzrok bolesti?"
<BR>&nbsp;&nbsp;&nbsp;&nbsp;&nbsp;Dženar se, za trenutak, neveselo nasmeši. "Ne znamo. To je ono što je najgore u svemu tome. Više od ovoga ne možemo da izoštrimo svoje odbrambene sisteme. Brižljivi opiti pokazuju da u vazduhu ili vodi nema nikakvih uzročnika bolesti. Ni u zemljištu - na kraju, to isto zemljište imamo i ovde, pod Kupolom. Od toga ne možemo pobeći. Vazduh i vodu, međutim, pažljivo pročišćavamo. Osim toga, ogroman broj ljudi je udisao sirovi vazduh sa Eritra i pio neprečišćenu vodu i to bez ikakvih posledica."
<BR>&nbsp;&nbsp;&nbsp;&nbsp;&nbsp;"Onda mora da su u pitanju prokariote."
<BR>&nbsp;&nbsp;&nbsp;&nbsp;&nbsp;"Nemoguće. Svi smo ih već udisali, do sada. Osim toga, pravili smo opite sa životinjama. Ništa. Osim toga, da su u pitanju prokariote, kuga bi se iskazala kao zarazna bolest, što, kao što rekoh, nije slučaj. Eksperimentisali smo i sa zračenjem koje dolazi sa Namezis, ali i ono je bezazleno. Štaviše, imamo jedan slučaj - samo jedan - osobe koja nikada nije izišla izvan Kupole, a razbolela se. Potpuna misterija."
<BR>&nbsp;&nbsp;&nbsp;&nbsp;&nbsp;"Imate li, bar, pretpostavke?"
<BR>&nbsp;&nbsp;&nbsp;&nbsp;&nbsp;"Ja, ne. Ja sam sasvim zadovoljan time što je stvar zaustavljena. Međutim, dogod se prema pojavi budemo ponašali nehajno i ne budemo u potpunosti sigurni u pogledu njene prirode i njenih uzročnika, nikada nećemo biti sigurni da one neće ponovo buknuti. Postoji jedna sugestija..."
<BR>&nbsp;&nbsp;&nbsp;&nbsp;&nbsp;"Koja?"
<BR>&nbsp;&nbsp;&nbsp;&nbsp;&nbsp;"Jedan psiholog mi ju je izneo i ja sam je preneo Pitu. Tip kaže da su oni koji su podlegli bolesti bili od onih maštovitijih ljudi, onih mentalno posebnijih, neuobičajenijih. Inteligentniji, kreativniji, neobičniji. On kaže da se, kakav god uzrok bio, 'bolji' mozgovi lakše razboljevaju."
<BR>&nbsp;&nbsp;&nbsp;&nbsp;&nbsp;"Pa, veruješ li mu?"
<BR>&nbsp;&nbsp;&nbsp;&nbsp;&nbsp;"Ne znam. Nevolja je što nemamo nikakvih putokaza. Među bolesnicima je bilo i muškaraca i žena, uglavnom podjednako, a nema posebnih ograničenja u pogledu životnog doba, obrazovanja, ili fizičkih osobenosti. Naravno, oboleli od kuge predstavljaju vrlo mali postotak, pa su statistike nezadovoljavajuće. Pit je rešio da teoriju o inteligenciji uzmemo kao početnu tačku, tako da u poslednjim godinama na Eritro nije došao niko ko nije bio - pa, recimo, niže inteligencije. Ne glup, naravno, ali, manje sposoban. Kao ja. Ja sam idealan primer imuniteta na kugu - sasvim običan mozak. Je l' tako?"
<BR>&nbsp;&nbsp;&nbsp;&nbsp;&nbsp;"Hajde, Sivere, nisi..."
<BR>&nbsp;&nbsp;&nbsp;&nbsp;&nbsp;"S druge strane", nastavi Siver, ne čekajući protivljenja, "rekao bih da je Marlenin mozak prilično neuobičajen."
<BR>&nbsp;&nbsp;&nbsp;&nbsp;&nbsp;"Oh, da", poče Evgenija. "Vidim na šta ciljaš."
<BR>&nbsp;&nbsp;&nbsp;&nbsp;&nbsp;"Moguće je da je Pit otkrio Marlenine sposobnosti i kada je ona zatražila da pođe na Eritro, on je to primio kao na tanjiru. Ispunivši njenu želju, dobija priliku da se otarasi uma koji je odmah prepoznao kao opasan."
<BR>&nbsp;&nbsp;&nbsp;&nbsp;&nbsp;"Očigledno, onda - da se nas dve moramo vratiti na Rotor."
<BR>&nbsp;&nbsp;&nbsp;&nbsp;&nbsp;"Da, ali siguran sam da Pit ima mogućnosti da to sprečava za još izvesno vreme. On sada može da tvrdi da su tvoja istraživanja od vitalnog značaja i da ih moraš privesti kraju, bez obzira na kugu. Ako pokušaš da se pozoveš na postojanje bolesti, on će te zadržati zbog mentalnog ispitivanja. Ja ti stoga predlažem da svoja merenja završiš što je pre moguće. Što se Marlene tiče, preduzećemo sve zaštitne mere. Kuga jeste uminula, a pretpostavka da su neuobičajeni umovi ranjiviji ostaje i dalje samo pretpostavka. Ne više od toga. Mislim da nema razloga da se bojimo. Možemo Marlenu držati na sigurnom i Pitu se isplaziti u lice. Videćeš."
<BR>&nbsp;&nbsp;&nbsp;&nbsp;&nbsp;Insinja je zurila u njega, ne primećujući ga, zapravo. Stomak joj se bio vezao u čvor.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
