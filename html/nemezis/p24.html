<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASTEROID
<P>&nbsp;&nbsp;&nbsp;&nbsp;&nbsp;48.
<BR>&nbsp;&nbsp;&nbsp;&nbsp;&nbsp;Dvadeset drugi avgust 2235. Bio je to značajan datum za Krajla Fišera, jer tog je dana bio Tesin rođendan. Pedeset treći rođendan, tačnije govoreći. Ona ga nije pominjala, niti mu je pridavala značaj - verovatno stoga što se ponosila svojim mladolikim izgledom na Adeliji, ili možda zato što je bila odveć svesna Fišerovih pet godina prednosti.
<BR>&nbsp;&nbsp;&nbsp;&nbsp;&nbsp;Ova razlika u godinama Krajlu, međutim, ništa nije značila.
<BR>&nbsp;&nbsp;&nbsp;&nbsp;&nbsp;Čak i da ga nije osvojila svojom inteligencijom i svojim seksualnim temperamentom, Tesa je držala ključeve za stizanje na Rotor i on je to dobro znao.
<BR>&nbsp;&nbsp;&nbsp;&nbsp;&nbsp;Oči su joj, sada, bile obavijene sitnim borama, a i mišice su joj postale ponešto mlohave, ali rođendan koji nije pominjala predstavljao je za nju trijumf kada je, njišući se, ušla u apartman koji je s godinama postajao sve raskošniji i bacila se u svoju udobnu naslonjaču sijajući od zadovoljstva.
<BR>&nbsp;&nbsp;&nbsp;&nbsp;&nbsp;"Išlo je glatko kao u međuzvezdanom prostoru! Potpuna savršenost."
<BR>&nbsp;&nbsp;&nbsp;&nbsp;&nbsp;"Voleo bih da sam mogao biti tamo", reče Krajl.
<BR>&nbsp;&nbsp;&nbsp;&nbsp;&nbsp;"I ja bih to volela, Krajle, ali stvar je zbilja bila strogo poverljiva. Osim toga, čini mi se da te ionako suviše uvlačim u stvari koje ne bi trebalo da znaš."
<BR>&nbsp;&nbsp;&nbsp;&nbsp;&nbsp;Cilj je bio Hipermnestra, jedan inače sasvim neugledan asteroid koji je tog trenutka bio u pogodnom položaju, ne suviše blizu drugih asteroida i, što je još važnije, ne preblizu Jupitera. Dalje, nijedna Naseobina nije na njega polagala nikakvo pravo, niti ga je, do sada, bilo ko posetio. A povrh svega, prva dva sloga njegovog imena činila su ga, koliko god to trivijalno izgledalo, i u simboličnom smislu idealnim odredištem za probni nadsvetlosni let kroz hipersvemir.
<BR>&nbsp;&nbsp;&nbsp;&nbsp;&nbsp;"Pretpostavljam da je brod sigurno prispeo."
<BR>&nbsp;&nbsp;&nbsp;&nbsp;&nbsp;"Stigao je do udaljenosti od deset hiljada kilometara. Mogli smo i bliže da ga dovedemo, ali nismo želeli da rizikujemo pojačanje njegovog gravitacionog polja, koliko god ono slabo bilo. Zatim se vratio, razume se, do unapred predviđene tačke. Vodile su ga dve obične letelice."
<BR>&nbsp;&nbsp;&nbsp;&nbsp;&nbsp;"Pretpostavljam da su Naseobine pomno posmatrale."
<BR>&nbsp;&nbsp;&nbsp;&nbsp;&nbsp;"Naravno. Ali jedno je kada vidiš brod koji u trenutku nestaje, a drugo je da znaš gde je otišao; da li je otplovio brzinom manjom od svetlosne, odnosno svetlosnom, ili mnogo puta većom od svetlosne; i, naročito, kako je sve izvedeno. Znači, mogu da gledaju koliko hoće, ali to im ništa neće pomoći."
<BR>&nbsp;&nbsp;&nbsp;&nbsp;&nbsp;"Nisu imali ništa u blizini Hipermnestre, zar ne?"
<BR>&nbsp;&nbsp;&nbsp;&nbsp;&nbsp;"Nisu imali načina da otkriju odredište, osim ako bezbednost nije zakazala, a to se kako izgleda nije dogodilo. No, čak i da su znali ili pretpostavili, ni to im, samo po sebi, ne bi mnogo pomoglo. Sve u svemu, Krajle, vrlo zadovoljavajuće."
<BR>&nbsp;&nbsp;&nbsp;&nbsp;&nbsp;"Očigledno, veliki korak."
<BR>&nbsp;&nbsp;&nbsp;&nbsp;&nbsp;"Sa narednim velikim koracima koji su tek pred nama. To je bio prvi brod osposobljen da nadsvetlosnom brzinom preveze jedno ljudsko biće. Ali, kao što znaš, posadu je sačinjavao samo jedan robot."
<BR>&nbsp;&nbsp;&nbsp;&nbsp;&nbsp;"Je li robot uspešno dejstvovao?"
<BR>&nbsp;&nbsp;&nbsp;&nbsp;&nbsp;"U potpunosti, ali to još nije od velikog značaja, osim što se pokazalo da možemo da prevozimo velike mase tamo i natrag u jednom komadu - bar u makro razmerama. Biće potrebno nekoliko nedelja ispitivaja da bismo se uverili da nije došlo ni do kakvih ozbiljnih oštećenja u mikro razmerama. I, naravno, tek nam predstoji zadatak da izgradimo veće brodove, da u njih ugradimo valjane i operativne sisteme za održanje života, kao i da obezbedimo višestruke bezbednosne sisteme. Robot može da podnese stresove koje ljudska bića nisu u stanju."
<BR>&nbsp;&nbsp;&nbsp;&nbsp;&nbsp;"Kako stojimo s rokovima?"
<BR>&nbsp;&nbsp;&nbsp;&nbsp;&nbsp;"Do sada dobro. Do sada. Još godinu dana, godinu i po - ako ne bude nekih katastrofa ili neočekivanih nezgoda - i trebalo bi da budemo sposobni da priredimo iznenađenje Rotorijancima - pod pretpostavkom da su još u životu."
<BR>&nbsp;&nbsp;&nbsp;&nbsp;&nbsp;Fišer se trže i Vendelova se odmah skruši: "Oprosti. Uvek sebi obećam da nikada više tako nešto neću reći, ali ponekad mi izleti."
<BR>&nbsp;&nbsp;&nbsp;&nbsp;&nbsp;"Nema veze", odmahnu glavom Fišer. "Znači, konačno je potvrđeno da ću biti na prvom letu ka Rotoru?"
<BR>&nbsp;&nbsp;&nbsp;&nbsp;&nbsp;"Ako bilo šta može biti konačno potvrđeno u vezi sa nečim što se, ipak, neće desiti još narednih godinu i po dana. Nema načina da se preduprede iznenadne promene koje su sasvim mogućne u ovom projektu."
<BR>&nbsp;&nbsp;&nbsp;&nbsp;&nbsp;"Ali za sada?"
<BR>&nbsp;&nbsp;&nbsp;&nbsp;&nbsp;"Izgleda da je Tanajama za sobom ostavio belešku o tome da ti je obećano jedno mesto na brodu - što je mnogo lepše no što sam od njega mogla očekivati. Koropatski je bio toliko ljubazan da me upozna sa time danas, naravno tek kada sam ja, posle uspešnog leta, osetila da je dobar trenutak da ga prva pitam."
<BR>&nbsp;&nbsp;&nbsp;&nbsp;&nbsp;"Odlično. Tanajama mi je to usmeno obećao. Drago mi je što je ostavio i pisani trag o tome."
<BR>&nbsp;&nbsp;&nbsp;&nbsp;&nbsp;"Da li bi mi rekao zašto ti je to obećao? Tanajama mi je oduvek izgledao kao neko ko nikada ništa neće dati besplatno."
<BR>&nbsp;&nbsp;&nbsp;&nbsp;&nbsp;"U pravu si. Obećao je da će me poslati na taj put ukoliko te dovedem na Zemlju da radiš na nadsvetlosnoj brzini. Mislim da se sećaš da sam to obavio trijumfalno."
<BR>&nbsp;&nbsp;&nbsp;&nbsp;&nbsp;"Sumnjam da je to jedino što je potreslo i dirnulo tvoju vladu", frknu Vendelova. "Koropatski je rekao da se najčešće ne oseća obaveznim u pogledu Tanajaminih obećanja, ali da ima u vidu da si ti živeo na Rotoru nekoliko godina i da bi tvoja znanja mogla biti od koristi. Ja lično smatram da je tvoja upućenost mogla izbledeti posle trinaest godina, ali to, naravno, nisam glasno rekla, budući da sam se baš dobro osećala posle uspele probe, tako da sam za trenutak zaključila da te volim."
<BR>&nbsp;&nbsp;&nbsp;&nbsp;&nbsp;"E, sad mi je baš lakše", nasmeši se Fišer. "Nadam se da ćeš i ti biti na tom prvom letu. Jesi li i to već uredila?"
<BR>&nbsp;&nbsp;&nbsp;&nbsp;&nbsp;Vendelova malo zabaci glavu unazad, kao da hoće da ga bolje pogleda. "To će ići malo teže, dečko moj. Sasvim su saglasni s tim da tebe izlože opasnosti, ali što se mene tiče, rekoše da me ne mogu tek tako rizikovati. 'Ko će voditi projekt ako vas izgubimo?' pitali su, a ja sam rekla, 'Pa, neko od dvadesetak mojih asistenata koji su podjednako upućeni u nadsvetlosni let kao i ja, a i čiji su umovi mlađi i vispreniji od moga.' Bila je to, naravno, laž, jer meni ipak niko nije ravan. Ali impresionirala sam ih."
<BR>&nbsp;&nbsp;&nbsp;&nbsp;&nbsp;"Ima nečega u tome što kažu. Zar bi stvarno trebalo da se izložiš riziku?"
<BR>&nbsp;&nbsp;&nbsp;&nbsp;&nbsp;"Da", odvrati Vendelova. "Pre svega zato što želim da steknem ugled zapovednika na prvom nadsvetlosnom letu. Drugo, radoznala sam da vidim jednu drugu zvezdu i ogorčena što su Rotorijanci, ipak, do nje stigli prvi - ako su..." Ipak, uspela je da se obuzda. "A poslednje, i najvažnije, mislim, želim da odem sa Zemlje." Završila je rečenicu doslovce zarežavši.
<BR>&nbsp;&nbsp;&nbsp;&nbsp;&nbsp;Kasnije, dok su ležali u postelji, ona reče: "I kad jednom najzad stignemo tamo, kako će to čudesno osećanje biti?"
<BR>&nbsp;&nbsp;&nbsp;&nbsp;&nbsp;Fišer ne odgovori ništa. Mislio je na dete, sa čudnim, krupnim očima, i na svoju sestru - i ta dva lika se stopiše u jedan dok je lagano tonuo u san.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
