<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NA SIGURNOM?
<P>&nbsp;&nbsp;&nbsp;&nbsp;&nbsp;35.
<BR>&nbsp;&nbsp;&nbsp;&nbsp;&nbsp;Insinja je osećala nemir. Siver Dženar je bio taj koji je zahtevao da se i Marlena konsultuje u vezi s ovim.
<BR>&nbsp;&nbsp;&nbsp;&nbsp;&nbsp;"Majka si joj, Evgenija", rekao je. "Moraš se naučiti da o njoj više ne misliš kao o kmezavici. Svakoj majci potrebno je vreme da se navikne na činjenicu da ne može doveka biti apsolutni vladar, da joj kćerka nije tek puka svojina."
<BR>&nbsp;&nbsp;&nbsp;&nbsp;&nbsp;Insinja odvrati, bežeći od njegovog blagog pogleda: "Nemoj mi čitati bukvice, Sivere. Ti, sam, nemaš dece. Lako je biti tako širokih reči kad su tuđa deca u pitanju."
<BR>&nbsp;&nbsp;&nbsp;&nbsp;&nbsp;"Zvučim li tako? Žao mi je. Recimo, onda, da ja nisam emocionalno vezan za uspomenu na nju kao dete. Ta devojčica mi se izuzetno dopada, ali o njoj nemam drugih predstava osim kao o jednoj zreloj mladoj ženi izuzetne bistrine. Evgenija, ona je važna. Imam čudan osećaj da je mnogo važnija i od mene i od tebe. Moramo se konsultovati s njom..."
<BR>&nbsp;&nbsp;&nbsp;&nbsp;&nbsp;"Ona mora biti na sigurnom", reče kratko Evgenija.
<BR>&nbsp;&nbsp;&nbsp;&nbsp;&nbsp;"Razume se, ali moramo se posavetovati s njom kako da bude najbezbednija. Mlada je i neiskusna, ali možda zna bolje od nas šta nam je činiti. Hajde da s njom razgovaramo kao sa odraslim stvorenjem. Obećaj, Evgenija, da nećeš upotrebljavati svoj materinski autoritet."
<BR>&nbsp;&nbsp;&nbsp;&nbsp;&nbsp;Insinja gorko odvrati: "Kako mogu to da ti obećam? Ali dobro, razgovaraćemo s njom."
<BR>&nbsp;&nbsp;&nbsp;&nbsp;&nbsp;Konačno, našli su se svi na okupu, u Dženarovoj kancelariji; prostorija beše zaštićena. Marlena, na brzinu odmerivši oboje, stisnu usne i tužno reče: "Ovo mi se neće dopasti."
<BR>&nbsp;&nbsp;&nbsp;&nbsp;&nbsp;"Bojim se da su loše vesti", prihvati Insinja. "Evo - ukratko - razmišljamo o našem povratku na Rotor."
<BR>&nbsp;&nbsp;&nbsp;&nbsp;&nbsp;Marlena je izgledala zapanjena. "Ali tvoj rad, majko! Ne možeš tek tako da odustaneš od njega. Ali vidim da to i nemaš na umu. Onda ne razumem."
<BR>&nbsp;&nbsp;&nbsp;&nbsp;&nbsp;"Marlena", reče Insinja lagano i značajno, "razmišljamo o tvom povratku na Rotor. Samo tvom."
<BR>&nbsp;&nbsp;&nbsp;&nbsp;&nbsp;Usledilo je nekoliko trenutaka potpune tišine, tokom kojih je Marlena pokušavala da pronikne iza njihovih lica. A onda reče, gotovo prošapta: "Ozbiljni ste. Ne mogu da verujem. Neću da se vratim na Rotor. Ne želim, nikada. Eritro je moj svet. Upravo ovde, gde jesam, želim i da ostanem."
<BR>&nbsp;&nbsp;&nbsp;&nbsp;&nbsp;"Marlena", poče Insinja, kreštavo.
<BR>&nbsp;&nbsp;&nbsp;&nbsp;&nbsp;Dženar podiže ruku, vrteći glavom. Insinja zaćuta i Dženar reče: "Zašto toliko želiš da ostaneš ovde?"
<BR>&nbsp;&nbsp;&nbsp;&nbsp;&nbsp;Marlena odgovori, gotovo bezbojnim glasom: "Želim. Ponekad si gladan za nekom određenom hranom - hteo bi, jednostavno, da to pojedeš. Ne možeš da objasniš zašto. Tek, to želiš. Eritro je moja glad. Ne znam zašto, ali želim ga. To ne moram da objašnjavam."
<BR>&nbsp;&nbsp;&nbsp;&nbsp;&nbsp;"Neka ti onda majka saopšti ono što nas dvoje znamo", reče Dženar.
<BR>&nbsp;&nbsp;&nbsp;&nbsp;&nbsp;Insinja uze Marleninu hladnu i uzdržanu ruku među svoje i reče: "Sećaš li se, Marlena, pre no što smo pošli za Eritro, kada si mi prepričavala svoj razgovor sa Pitom."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Rekla si mi, kada ti je odobrio da odemo na Eritro, da je izgledao kao da ti nije rekao baš sve. Rekla si mi da ne znaš šta je u pitanju, ali da je posredi nešto prilično neprijatno - možda čak i kobno."
<BR>&nbsp;&nbsp;&nbsp;&nbsp;&nbsp;"Da, sećam se."
<BR>&nbsp;&nbsp;&nbsp;&nbsp;&nbsp;Insinja je oklevala i Marlenine tamne oči kao da je svu probodoše. Prošaputala je, kao da govori sama sebi, i kao da nije svesna da joj misli dopiru izvan ustiju: "Svetlucanje u očima... ruka na slepoočnici... odmiče se..." Zvuk uminu, no njene usne nastaviše da se miču. A onda glasno, kao da hoće da izbaci sav bes iz sebe, reče: "Imaš li utisak da nešto nije u redu sa mojim umom?"
<BR>&nbsp;&nbsp;&nbsp;&nbsp;&nbsp;"Ne", odgovori brzo Insinja. "Upravo je suprotno, dušice. Znamo da je tvoj um odličan i želimo da i ostane takav. Evo priče..."
<BR>&nbsp;&nbsp;&nbsp;&nbsp;&nbsp;Marlena je saslušala legendu o eritrijanskoj kugi, uz izraz koji je podsećao na najdublju sumnjičavost, i napokon reče: "Vidim, majko, da veruješ u ono što govoriš, ali može biti da te je neko pogrešno obavestio."
<BR>&nbsp;&nbsp;&nbsp;&nbsp;&nbsp;"Čula je to od mene", upade Dženar, "a ja to znam iz svog ličnog iskustva. Istina je. Reci mi da li te sada lažem."
<BR>&nbsp;&nbsp;&nbsp;&nbsp;&nbsp;Marlena prihvati, ali nastavi dalje: "Zašto sam onda ja u nekoj posebnoj opasnosti? Zašto više od, recimo, tebe, majko?"
<BR>&nbsp;&nbsp;&nbsp;&nbsp;&nbsp;"Kao što ti je majka rekla, Marlena - kuga očigledno češće napada one osobe koje ispoljavaju više mašte, više kreativnosti. Postoji trag koji nas vodi do zaključka da su manje uobičajeni umovi podložniji kugi. Pošto je tvoj um najneuobičajeniji koji sam do sada sreo, čini mi se logično da si prva moguća žrtva. Načelnik je naredio da ti se slobodno omogući neometan obilazak površine satelita, da ti se omogući da vidiš i iskusiš sve što zaželiš, da istražuješ van Kupole. To zvuči kao vrlo lepo od njega. Ali moguće je da je i nešto drugo posredi - a to je da on možda hoće da te utera u nešto, sa željom, sa nadom da poveća izglede da dobiješ kugu."
<BR>&nbsp;&nbsp;&nbsp;&nbsp;&nbsp;Marlena je razmišljala o tome bez ikakvih znakova emocija.
<BR>&nbsp;&nbsp;&nbsp;&nbsp;&nbsp;"Zar ne vidiš, dete moje?" upita Insinja. "Načelnik nema nameru da te ubije. Ne optužujemo ga za to. Ali želi da tvoj um izbaci iz igre. On mu stvara neugodnosti. Ti lako možeš da otkriješ njegove misli, za koje on želi da ostanu skrivene, i on hoće da se toga otrese. On je čovek tajni."
<BR>&nbsp;&nbsp;&nbsp;&nbsp;&nbsp;"Ako Načelnik Pit želi da mi učini nešto nažao", reče Marlena sporo, "zašto onda hoćete da me pošaljete natrag, k njemu?"
<BR>&nbsp;&nbsp;&nbsp;&nbsp;&nbsp;Dženar začuđeno podiže obrve. "Pa, objasnili smo ti. Ovde si u opasnosti."
<BR>&nbsp;&nbsp;&nbsp;&nbsp;&nbsp;"I tamo bih bila, s njim. Šta bi bio njegov sledeći potez - ako zbilja želi da me uništi? Ako misli da ću ovde biti uništena, onda će zaboraviti na mene. Ostaviće me na miru, zar ne? Bar dok boravim ovde."
<BR>&nbsp;&nbsp;&nbsp;&nbsp;&nbsp;"Ali kuga, Marlena. Kuga." Insinja ispruži ruku ka svojoj kćeri.
<BR>&nbsp;&nbsp;&nbsp;&nbsp;&nbsp;Marlena uspe da izbegne zagrljaj. "Ne brine me kuga."
<BR>&nbsp;&nbsp;&nbsp;&nbsp;&nbsp;"Ali objasnili smo ti..."
<BR>&nbsp;&nbsp;&nbsp;&nbsp;&nbsp;"Nema to veze. Ovde nisam u opasnosti. Nimalo. Poznajem svoj um. Živim sa njim čitav svoj život. Razumem svoj um i on nije u opasnosti."
<BR>&nbsp;&nbsp;&nbsp;&nbsp;&nbsp;"Budi razumna, Marlena", reče Dženar. "Koliko god osećaš da ti je um stabilan, on je podložan bolesti i rastrojstvu. Mogla bi dobiti meningitis, epileptične simptome, tumor na mozgu, ili, možda, čak i pomračenje uma. Možeš li da zanemariš sve to zbog svoje puke uverenosti da se to tebi neće dogoditi?"
<BR>&nbsp;&nbsp;&nbsp;&nbsp;&nbsp;"Ne govorim ni o jednoj od tih stvari. Govorim o kugi. To se meni neće dogoditi."
<BR>&nbsp;&nbsp;&nbsp;&nbsp;&nbsp;"Ne možeš biti tako sigurna, draga. Mi ni ne znamo šta kuga, zapravo, predstavlja."
<BR>&nbsp;&nbsp;&nbsp;&nbsp;&nbsp;"Šta god bila, mene neće zakačiti."
<BR>&nbsp;&nbsp;&nbsp;&nbsp;&nbsp;"Otkud znaš, Marlena?" upita Dženar.
<BR>&nbsp;&nbsp;&nbsp;&nbsp;&nbsp;"Jednostavno, znam."
<BR>&nbsp;&nbsp;&nbsp;&nbsp;&nbsp;Insinja oseti kako je strpljenje napušta i obema rukama uhvati svoju kćer za nadlaktice. "Marlena, moraš učiniti onako kako ti kažemo."
<BR>&nbsp;&nbsp;&nbsp;&nbsp;&nbsp;"Ne, majko. Ti ne razumeš. Na Rotoru sam osećala kako me sve u meni vuče ka Eritru. Sada, kada sam tu, još me snažnije vuče. Želim da ostanem ovde. Na sigurnom sam. Ne želim da se vraćam na Rotor; tamo sam manje sigurna."
<BR>&nbsp;&nbsp;&nbsp;&nbsp;&nbsp;Dženar podiže ruku, predupredivši, šta god to bilo, ono što je Insinja zaustila da kaže. "Marlena, predlažem ti kompromis. Tvoja majka je ovde poslom, da bi obavila određena astronomska merenja. To će joj oduzeti izvesno vreme. Obećaj mi da ćeš, tokom tog perioda, ostati u Kupoli i preduzeti sve mere za koje smatram da imaju smisla i podvrgavati se redovnim testiranjima. Ako u tvom mozgu ne otkrijemo nikakve neobičnosti, možeš sačekati, ovde u Kupoli, dok tvoja majka ne obavi ono što mora, i onda ćemo ponovo razmotriti celu stvar. U redu?"
<BR>&nbsp;&nbsp;&nbsp;&nbsp;&nbsp;Marlena pognu glavu, razmišljajući. "U redu", reče naposletku. "Ali, majko, nemoj ni pokušavati da se pretvaraš da si gotova s poslom ako to zbilja nisi. I nemoj smandrljavati tu stvar, već radi temeljno. Uvek ću moći da saznam."
<BR>&nbsp;&nbsp;&nbsp;&nbsp;&nbsp;Insinja se namršti. "Marlena, neću se igrati teleskopima. I nemoj misliti da bih namerno ofrlje radila ozbiljne stvari - čak ni radi tvoje bezbednosti."
<BR>&nbsp;&nbsp;&nbsp;&nbsp;&nbsp;"Izvini, majko", reče Marlena. "Znam da misliš da sam ponekad nesnosna."
<BR>&nbsp;&nbsp;&nbsp;&nbsp;&nbsp;Insinja duboko i teško uzdahnu. "Ne poričem to, uopšte, ali, nesnosna ili ne, moja si kćerka. Volim te, i želim ti sve najbolje. Lažem li te kad to kažem, a?"
<BR>&nbsp;&nbsp;&nbsp;&nbsp;&nbsp;"Ne lažeš, majko, ali, veruj mi kada ti kažem da sam bezbedna. Otkada sam ovde, savršeno sam srećna. Nikada nisam bila srećna na Rotoru."
<BR>&nbsp;&nbsp;&nbsp;&nbsp;&nbsp;"A zašto si sada srećna?" upita Dženar.
<BR>&nbsp;&nbsp;&nbsp;&nbsp;&nbsp;"Ne znam, čika Sivere. Ali sreća je sasvim dovoljna, čak i kad ne znaš odakle potiče, zar ne?"
<BR>
<BR>&nbsp;&nbsp;&nbsp;&nbsp;&nbsp;36.
<BR>&nbsp;&nbsp;&nbsp;&nbsp;&nbsp;"Izgledaš iznureno, Evgenija", upita Dženar.
<BR>&nbsp;&nbsp;&nbsp;&nbsp;&nbsp;"Ne fizički, Sivere. Već mi je muka od računanja, dva meseca. Uopšte ne razumem kako je starim astronomima bilo moguće da učine ono što su učinili sa onim svojim primitivnim kompjuterima. A kad samo pomislim da je Kepler došao do zakona kretanja planeta koristeći ništa drugo do logaritme - i mogao je biti srećan što su logaritmi upravo pronađeni."
<BR>&nbsp;&nbsp;&nbsp;&nbsp;&nbsp;"Izvini na laičkom sudu, ali mislim da u današnje vreme astronomi jednostavno izdaju narađenja svojim instrumentima, odu da spavaju i posle nekoliko časova, kada se probude, otkriju da je sve lepo odštampano i da ih čeka na stolu."
<BR>&nbsp;&nbsp;&nbsp;&nbsp;&nbsp;"Uh, volela bih da je tako. Ali ovaj posao je sasvim drugačije prirode. Znaš li koliko sam precizno morala da izračunavam stvarnu brzinu Nemezisinog i Sunčevog relativnog kretanja, da bih mogla znati tačno gde će se i kada susresti? Znaš li kolicka je greščica dovoljna da učini da pomisliš kako Nemezis uopšte ne može naškoditi Zemlji - dok, međutim, predstoji direktan sudar? Ili, obrnuto?
<BR>&nbsp;&nbsp;&nbsp;&nbsp;&nbsp;Bilo bi gadno", nastavi ona, "čak i ako bi Nemezis i Sunce bile jedine zvezde u Svemiru. A tu su i druge obližnje zvezde, koje se sve kreću. Najmanje jedno tuce je dovoljno masivno da utiče na Nemezis ili Sunce ili čak na oboje. Ta greščica može da iznese, na kraju, milione kilometara. A da bi mogao da pravilno procenjuješ, moraš znati masu svake zvezde sa priličnom sigurnošću, kao i njen položaj, smer kretanja i brzinu.
<BR>&nbsp;&nbsp;&nbsp;&nbsp;&nbsp;To ti je, Sivere, jednačina sa petnaest nepoznatih. Neverovatno komplikovano. Nemezis će proći pravo kroz Sunčev sistem i na većinu planeta će izvršiti upečatljiv uticaj, već prema položaju koji će one tada zauzimati na svojim orbitama. Od toga zavisi koliko će koja planeta biti pod dejstvom Nemezisine gravitacije i kako će, dalje, planete delovati jedna na drugu, tako poremećene. Efekat Megasa takođe se mora uračunati."
<BR>&nbsp;&nbsp;&nbsp;&nbsp;&nbsp;Dženar je pažljivo slušao. "I, šta će, napokon biti, Evgenija?"
<BR>&nbsp;&nbsp;&nbsp;&nbsp;&nbsp;"Mislim da će se desiti sledeće: Zemljina orbita postaće malčice ekscentričnija nego što je sada i uzdužna osa će se neznatno pomeriti, za neki ugao."
<BR>&nbsp;&nbsp;&nbsp;&nbsp;&nbsp;"Što znači?"
<BR>&nbsp;&nbsp;&nbsp;&nbsp;&nbsp;"To znači da će na Zemlji postati pretoplo."
<BR>&nbsp;&nbsp;&nbsp;&nbsp;&nbsp;"A šta će biti sa Megasom i Eritrom?"
<BR>&nbsp;&nbsp;&nbsp;&nbsp;&nbsp;"Ništa strašno. Sistem Nemezis mnogo je manji nego Sunčev i stoga se čvršće drži na okupu. Ovde se ništa neće desiti, ali na Zemlji hoće."
<BR>&nbsp;&nbsp;&nbsp;&nbsp;&nbsp;"Kada će do toga doći?"
<BR>&nbsp;&nbsp;&nbsp;&nbsp;&nbsp;"Za pet hiljada dvadeset četiri godine, plus minus petnaest. Tada će Nemezis biti najbliža. Efekat će, međutim, moći da se oseća tokom čitavih dvadeset ili trideset godina, tokom kojih će Nemezis i Sunce biti u završnoj fazi približavanja, odnosno početnoj razmicanja."
<BR>&nbsp;&nbsp;&nbsp;&nbsp;&nbsp;"A hoće li biti sudaranja i sličnih stvari?"
<BR>&nbsp;&nbsp;&nbsp;&nbsp;&nbsp;"Izgledi za to gotovo su ravni nuli. Neće biti sudara između većih tela. Oh, naravno, neki asteroid mogao bi zakačiti Eritro, kao što bi i neki asteroid koji pripada Nemezis mogao pasti na Zemlju. Ali i za to su mali izgledi, iako bi to za Zemlju značilo katastrofu. No, nemam mogućnosti da i to proračunam, u najmanju ruku dok se zvezde sasvim ne približe jadna drugoj."
<BR>&nbsp;&nbsp;&nbsp;&nbsp;&nbsp;"Znači, u svakom slučaju, Zemlji sleduje evakuacija. Jesam li u pravu?"
<BR>&nbsp;&nbsp;&nbsp;&nbsp;&nbsp;"Oh, da."
<BR>&nbsp;&nbsp;&nbsp;&nbsp;&nbsp;"Ali imaju na raspolaganju pet hiljada godina."
<BR>&nbsp;&nbsp;&nbsp;&nbsp;&nbsp;"To uopšte nije mnogo, imajući u vidu brojku od osam milijardi ljudi koje treba skloniti. Treba ih upozoriti."
<BR>&nbsp;&nbsp;&nbsp;&nbsp;&nbsp;"Zar ne bi i sami došli do istog otkrića, čak i ako ne budu upozoreni?"
<BR>&nbsp;&nbsp;&nbsp;&nbsp;&nbsp;"Da, ali ko zna kada će to biti? A čak i da vrlo brzo saznaju šta ih čeka, moramo im pružiti tehniku hiperpogona. Neće moći da mrdnu ni prstom bez nje."
<BR>&nbsp;&nbsp;&nbsp;&nbsp;&nbsp;"Siguran sam da će i sami pronaći hiperpogon, i to ne suviše daleko u budućnosti."
<BR>&nbsp;&nbsp;&nbsp;&nbsp;&nbsp;"A ako ga ne pronađu?"
<BR>&nbsp;&nbsp;&nbsp;&nbsp;&nbsp;"Osim toga, siguran sam da će za stotinu godina biti uspostavljena komunikacija između Rotora i Zemlje. Jer, ako imamo hiperpogon koji koristimo za transport, zašto ga ne bismo mogli kasnije koristiti i za komunikaciju? Ili, možemo poslati neku od novih Naseobina put Zemlje, i još će im ostati dovoljno vremena."
<BR>&nbsp;&nbsp;&nbsp;&nbsp;&nbsp;"Zvučiš kao Pit."
<BR>&nbsp;&nbsp;&nbsp;&nbsp;&nbsp;Dženar proguta knedlu. "Pa, ne greši on baš uvek; ponekad je i u pravu."
<BR>&nbsp;&nbsp;&nbsp;&nbsp;&nbsp;"Neće on hteti nikakvu komunikaciju. Znam da neće."
<BR>&nbsp;&nbsp;&nbsp;&nbsp;&nbsp;"Pa, ne može uvek njegova biti poslednja. Evo, evo ove Kupole ovde na Eritru, žive i zdrave, iako se on tome protivio. A čak i da ga sada ne pobedimo, taj čovek će morati jednom da umre. Ozbiljno, Evgenija, ne treba sada previše da strahuješ za Zemlju. Imamo drugih briga. Zna li Marlena da si posao gotova privela kraju?"
<BR>&nbsp;&nbsp;&nbsp;&nbsp;&nbsp;"Kako ne bi znala? Očigledno je da joj je poznata svaka faza mog rada. Verovatno po tome kako se češljam ili na koji način zakopčavam dugmad na manžetni."
<BR>&nbsp;&nbsp;&nbsp;&nbsp;&nbsp;"Ona postaje još efikasnija, zar ne?"
<BR>&nbsp;&nbsp;&nbsp;&nbsp;&nbsp;"Da. I ti si to primetio, zar ne?"
<BR>&nbsp;&nbsp;&nbsp;&nbsp;&nbsp;"Jesam, i opažam razliku, čak i za ovo kratko vreme tokom koga je poznajem."
<BR>&nbsp;&nbsp;&nbsp;&nbsp;&nbsp;"Verujem da je deo toga posledica njenog sazrevanja. Možda joj percepcija raste, isto kao što joj rastu grudi. Osim toga, celog života je morala da sputava svoju potrebu i svoje mogućnosti jer bi se, u suprotnom, neprestano uvaljivala u nevolje. Sada se više ne boji, više se ne krije i, naravno, postiže, tako reći, sve bolje rezultate."
<BR>&nbsp;&nbsp;&nbsp;&nbsp;&nbsp;"Ili je možda posredi to što joj se, kako sama kaže, sviđa ovde, na Eritru, pa joj osećanje zadovoljstva podstiče percepciju."
<BR>&nbsp;&nbsp;&nbsp;&nbsp;&nbsp;"Baš sam nešto mislila u vezi s tim, Sivere. Neću da te masiram svojim bubama. Znaš da imam običaj da gomilam sve svoje brige, u vezi sa Marlenom, Zemljom, svim živim - šta ti misliš, deluje li Eritro loše na nju? Mislim, skriveno? Misliš li da kuga u njoj poprima nove oblike, da se ispoljava kroz njenu sve bolju percepciju?"
<BR>&nbsp;&nbsp;&nbsp;&nbsp;&nbsp;"Ne znam, Evgenija, mogu li ti odgovoriti na to pitanje. Ali ako je njena izraženija percepcija posledica kuge, u tom slučaju uopšte ne vidim na koji način kuga uzdrmava njenu mentalnu ravnotežu. A mogu ti reći i ovo - niko od ljudi koji su bili oboleli od kuge nije ispoljavao ovakve 'simptome' kakve ispoljava Marlena."
<BR>&nbsp;&nbsp;&nbsp;&nbsp;&nbsp;Insinja uzdahnu. "Hvala ti, zvučiš utešno. A hvala ti i što si tako pažljiv i nežan sa Marlenom."
<BR>&nbsp;&nbsp;&nbsp;&nbsp;&nbsp;Preko Dženarovih usana prelete brz, iskrivljen osmeh. "To je bar lako. Vrlo se dobro slažemo."
<BR>&nbsp;&nbsp;&nbsp;&nbsp;&nbsp;"Kada ti to kažeš, to zvuči kao najnormalnija stvar. A ona uopšte nije devojka koja izaziva simpatije. Znam to, čak iako sam joj majka."
<BR>&nbsp;&nbsp;&nbsp;&nbsp;&nbsp;"Meni je draga. Uvek sam kod žena prednost davao intelektu nad lepotom - osim ukoliko bi se te dve stvari srećno poklopile, kao u tvom slučaju, Evgenija..."
<BR>&nbsp;&nbsp;&nbsp;&nbsp;&nbsp;"Pre dvadeset godina, možda", ote se Insinji još jedan uzdah.
<BR>&nbsp;&nbsp;&nbsp;&nbsp;&nbsp;"Moje oči su ostarile isto koliko i tvoj lik, Evgenija. One ne vide promene. No, meni zbilja ne znači ništa to što Marlena nije lepa. Ona je zastrašujuće inteligentna, čak i ako zanemariš njene posebne mogućnosti."
<BR>&nbsp;&nbsp;&nbsp;&nbsp;&nbsp;"To je to. To me teši i u onim trenucima kada bih je, najradije, prebacila preko kolena i istukla."
<BR>&nbsp;&nbsp;&nbsp;&nbsp;&nbsp;"Što se toga tiče, bojim se da će tvoja želja da je istučeš biti sve izraženija."
<BR>&nbsp;&nbsp;&nbsp;&nbsp;&nbsp;Insinja oštro upita: "Šta je sad naumila?"
<BR>&nbsp;&nbsp;&nbsp;&nbsp;&nbsp;"Vrlo mi je jasno stavila do znanja da joj to što boravi pod Kupolom nije dovoljno. Ona želi napolje, na zemlju, na svet, i to čim ti budeš gotova sa svojim radom. Insistira na tome."
<BR>&nbsp;&nbsp;&nbsp;&nbsp;&nbsp;Evgenija se upilji u njega, prestravljena.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
