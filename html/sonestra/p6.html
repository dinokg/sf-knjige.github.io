<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. GROBNICA JARLANA ZEJA
<P>&nbsp;&nbsp;&nbsp;&nbsp;&nbsp;Naredne tri godine Rorden je tek uz put pominjao svrhu njihovog rada. Vreme je dosta brzo prošlo, jer je toliko toga trebalo naučiti, a saznanje da mu cilj nije nedostižan naoružalo ga je strpljenjem. A onda, jednog dana, dok su se mučili da usklade dve nepodudarne karte drevnog sveta, oglasi se glavni Asocijator, zahtevajući da obrate pažnju na njega.
<BR>&nbsp;&nbsp;&nbsp;&nbsp;&nbsp;Rorden pohita ka mašini i vrati se sa dugačkim ispisanim listom hartije. Na brzinu je pregledao tekst, a onda se osmehnuo Alvinu.
<BR>&nbsp;&nbsp;&nbsp;&nbsp;&nbsp;"Uskoro ćemo saznati da li je prvi put još otvoren", izjavi on tiho.
<BR>&nbsp;&nbsp;&nbsp;&nbsp;&nbsp;Alvin skoči sa stolice, a karte poleteše na sve strane.
<BR>&nbsp;&nbsp;&nbsp;&nbsp;&nbsp;"Gde je?" žudno povika.
<BR>&nbsp;&nbsp;&nbsp;&nbsp;&nbsp;Rorden se nasmeja i gurnu ga nazad u stolicu.
<BR>&nbsp;&nbsp;&nbsp;&nbsp;&nbsp;"Nisam te sve vreme držao u iščekivanju zato što sam to želeo", reče on. "Tačno je da si ranije bio suviše mlad da napustiš Diaspar, čak i da si znao kako se to može učiniti. Ali to nije bio jedini razlog zbog koga si morao da čekaš. Onog dana kada si došao do mene, dao sam mašini zadatak da pretraži zapise kako bi otkrila da li je iko posle Alejna pokušao da napusti grad. Mislio sam da ti možda nisi prvi i bio sam u pravu. Bilo je mnogo drugih: poslednji je to pokušao pre otprilike petnaest miliona godina. Svi su se oni krajnje brižljivo postarali da nam ostave nagoveštaje, u čemu nazirem Alejnov uticaj. U svojoj poruci on naglašava da samo onima koji se sami upuste u traganje treba biti dozvoljeno da pronađu put, pa sam tako morao da ispitam mnoge ćorsokake. Znao sam da je tajna pažljivo skrivena... pa ipak, ne toliko pažljivo da se ne bi mogla otkriti.
<BR>&nbsp;&nbsp;&nbsp;&nbsp;&nbsp;Pre otprilike godinu dana usredsredio sam se na zamisao o prevozu. Bilo je očigledno da je Diaspar morao biti na mnogo načina povezan sa ostalim delom sveta, pa sam smatrao da su, iako je Luku još pre mnogo vekova prekrila pustinja, morala postojati i druga sredstva putovanja. Odmah na početku otkrio sam da Asocijatori neće da odgovaraju na neposredno postavljena pitanja: mora da ih je Alejn blokirao kao što sam ja svojevremeno učinio za tvoje dobro. Na nesreću, nisam bio u stanju da uklonim Alejnovu blokadu, tako da sam morao da se poslužim posrednim metodama.
<BR>&nbsp;&nbsp;&nbsp;&nbsp;&nbsp;Ako je nekada i postojao spoljašnji prevozni sistem, danas sasvim sigurno nema ni traga od njega. Što će reći, ako je uopšte postojao, namerno je skriven. Naložio sam Asocijatorima da ispitaju sve najveće inženjerske operacije koje su izvedene u gradu od početka vođenja zapisa. Ovo je izveštaj o izgradnji Središnjeg parka... na čijem kraju je Alejn lično nešto zapisao. Čim je naišla na njegovo ime, mašina je, razume se, znala da je završila potragu i pozvala me."
<BR>&nbsp;&nbsp;&nbsp;&nbsp;&nbsp;Rorden se zagleda u list hartije kao da ponovo čita neki pasus. Zatim nastavi:
<BR>&nbsp;&nbsp;&nbsp;&nbsp;&nbsp;"Uvek smo uzimali zdravo za gotovo da svi pokretni putevi treba da se stiču u Parku: to se činilo prirodno. Ali u ovom izveštaju se tvrdi da je Park sagrađen po osnivanju grada... mnogo miliona godina kasnije, u stvari. Što će reći, da su pokretni putevi nekada vodili ka nečem drugom."
<BR>&nbsp;&nbsp;&nbsp;&nbsp;&nbsp;"Možda ka nekom aerodromu?"
<BR>&nbsp;&nbsp;&nbsp;&nbsp;&nbsp;"Ne: nikada nije bilo dozvoljeno letenje iznad bilo kog grada, osim u veoma drevnim vremenima, pre no što su sagrađeni pokretni putevi. Čak ni Diaspar nije toliko star! Saslušaj Alejnovu belešku:
<BR>&nbsp;&nbsp;&nbsp;&nbsp;&nbsp;'Kada je pustinja zatrpala dijasparsku luku, rezervni sistem, koji je sagrađen upravo zbog mogućnosti da se tako nešto dogodi, bio je u stanju da prihvati preostali prevoz. Na kraju ga je zatvorio Jarlan Zej, graditelj Parka, i on se gotovo više nije koristio od Migracije.'"
<BR>&nbsp;&nbsp;&nbsp;&nbsp;&nbsp;Alvin je bio krajnje zbunjen.
<BR>&nbsp;&nbsp;&nbsp;&nbsp;&nbsp;"To mi ne govori baš mnogo", požali se on.
<BR>&nbsp;&nbsp;&nbsp;&nbsp;&nbsp;Rorden se osmehnu. "Dopustio si Asocijatorima da gotovo sve vreme razmišljaju umesto tebe", ukori ga on blago. "Poput svih Alejnovih izjava i ova je namerno nejasna kako pogrešni ljudi ne bi nešto iz nje saznali. Međutim, mislim da nam dosta toga govori. Zar ti ime 'Jarlan Zej' ništa ne kaže?"
<BR>&nbsp;&nbsp;&nbsp;&nbsp;&nbsp;"Čini mi se da razumem", lagano odvrati Alvin. "Misliš na Spomenik?"
<BR>&nbsp;&nbsp;&nbsp;&nbsp;&nbsp;"Da: nalazi se u samom središtu Parka. Ako produžiš pokretne puteve, svi će se oni tamo sresti. Možda su se nekada davno tu i sticali."
<BR>&nbsp;&nbsp;&nbsp;&nbsp;&nbsp;Alvin je već bio na nogama.
<BR>&nbsp;&nbsp;&nbsp;&nbsp;&nbsp;"Hajde da pogledamo", uzviknu on.
<BR>&nbsp;&nbsp;&nbsp;&nbsp;&nbsp;Rorden odmahnu glavom.
<BR>&nbsp;&nbsp;&nbsp;&nbsp;&nbsp;"Video si Grobnicu Jarlana Zeja nebrojeno puta i nisi primetio na njoj ništa neobično. Pre no što jurnemo do nje, zar ne misliš da bi bilo pametno da mašinama postavimo još neka pitanja?"
<BR>&nbsp;&nbsp;&nbsp;&nbsp;&nbsp;Alvin je morao s tim da se složi i dok su čekali, on poče da čita izveštaj koji im je Asocijator već dao.
<BR>&nbsp;&nbsp;&nbsp;&nbsp;&nbsp;"Rordene", upita on na kraju, "na šta je Alejn mislio kada je govorio o Migraciji?"
<BR>&nbsp;&nbsp;&nbsp;&nbsp;&nbsp;"To je termin koji se često koristio u najranijim zapisima", odvrati Rorden. "Odnosi se na vreme kada su ostali gradovi propadali i kada je celokupna ljudska rasa krenula u pravcu Diaspara."
<BR>&nbsp;&nbsp;&nbsp;&nbsp;&nbsp;"Onda ovaj 'rezervni sistem', šta god on bio, vodi ka tim drugim gradovima?"
<BR>&nbsp;&nbsp;&nbsp;&nbsp;&nbsp;"Gotovo sigurno."
<BR>&nbsp;&nbsp;&nbsp;&nbsp;&nbsp;Alvin je izvesno vreme razmišljao.
<BR>&nbsp;&nbsp;&nbsp;&nbsp;&nbsp;"Znači, ti smatraš da bi nas taj sistem, ako ga uopšte pronađemo, odveo samo do gomile razrušenih gradova?"
<BR>&nbsp;&nbsp;&nbsp;&nbsp;&nbsp;"Sumnjam čak i u to", odvrati Rorden. "Kada su napušteni, mašine su isključene i pustinja ih je do sada već sigurno pokrila."
<BR>&nbsp;&nbsp;&nbsp;&nbsp;&nbsp;Alvin nije želeo da se obeshrabri.
<BR>&nbsp;&nbsp;&nbsp;&nbsp;&nbsp;"Ali Alejn mora da je to znao!" pobuni se on. Rorden slegnu ramenima.
<BR>&nbsp;&nbsp;&nbsp;&nbsp;&nbsp;"Samo nagađamo", odvrati on, "a Asocijator trenutno nema nikakvo obaveštenje. To bi moglo potrajati nekoliko časova, ali pošto je u pitanju strogo određeni predmet, trebalo bi da pre isteka današnjeg dana dobijemo sve zabeležene podatke. Ipak ćemo prihvatiti tvoj savet."
<BR>&nbsp;&nbsp;&nbsp;&nbsp;&nbsp;Gradski zastori bili su spušteni i Sunce je pomamno sijalo, mada bi njegovi zraci čoveku iz Doba Osvita sigurno izgledali neobično slabi. Alvin je ovo putešestvije preduzimao već stotinu puta, pa ipak je sada imao osećaj kao da je pred njim neka sasvim nova pustolovina. Kada su stigli do kraja pokretnog puta, on se sagnuo i stao da ispituje površinu koja ih je nosila kroz grad. Prvi put u životu počeo je da shvata nešto od tog čuda. Ovde je mirovao, a samo stotinak jardi odatle jurio je pravo ka njemu brže no što je čovek u stanju da trči.
<BR>&nbsp;&nbsp;&nbsp;&nbsp;&nbsp;Rorden ga je posmatrao, ali je pogrešno protumačio mladićevu radoznalost.
<BR>&nbsp;&nbsp;&nbsp;&nbsp;&nbsp;"Kada je Park sagrađen", poče on, "pretpostavljam da su morali da uklone poslednju deonicu puta. Sumnjam da ćeš ovako bilo šta otkriti."
<BR>&nbsp;&nbsp;&nbsp;&nbsp;&nbsp;"Nisam o tome razmišljao", odvrati Alvin. "Pitao sam se na kom načelu rade pokretni putevi."
<BR>&nbsp;&nbsp;&nbsp;&nbsp;&nbsp;Rorden je bio zapanjen, jer mu to pitanje nikada nije palo na pamet. Od vremena kada su ljudi počeli da žive u gradovima, prihvatili su bez razmišljanja mnogobrojne službe koje su se nalazile ispod njihovih stopala. A kada su gradovi postali potpuno automatski, prestali su čak da primećuju da one postoje.
<BR>&nbsp;&nbsp;&nbsp;&nbsp;&nbsp;"Ne brini o tome", reče on. "Mogu ti pokazati hiljade većih zagonetki. Reci mi, na primer, kako moji uređaji za beleženje dolaze do informacija."
<BR>&nbsp;&nbsp;&nbsp;&nbsp;&nbsp;I tako je Rorden, bez razmišljanja, odbacio problem rada pokretnih puteva... jedan od najvećih trijumfa ljudskog inženjerstva. Njemu ništa nisu značili dugi vekovi istraživanja utrošeni na stvaranje anizotropske materije. Da su mu kazali kako ta supstanca može da ima svojstva čvrste tvari u jednoj dimenziji i tečnosti u druge dve, on se čak ne bi ni iznenadio.
<BR>&nbsp;&nbsp;&nbsp;&nbsp;&nbsp;Park je imao gotovo tri milje u prečniku i kako je svaka staza predstavljala neku vrstu krive, udaljenosti su bile znatno uvećane. Kada je bio mlađi, Alvin je provodio mnogo vremena među drvećem i biljkama u ovom najvećem gradskom otvorenom prostoru. Tokom vremena celog ga je istražio, ali kasnijih godina park je za njega izgubio veći deo svog prvobitnog šarma. Sada je shvatao zašto: video je drevne zapise i saznao da je Park predstavljao samo bledu senku lepote koja je iščezla sa sveta.
<BR>&nbsp;&nbsp;&nbsp;&nbsp;&nbsp;Dok su koračali avenijama prastarog drveća i preko patuljaste višegodišnje trave kojoj nikada nije bilo potrebno šišanje, sreli su mnogo ljudi. Posle izvesnog vremen umorili su se od pozdravljanja, jer svi su znali Alvina i gotovo svi su znali Čuvara Zapisa. Napustili su staze i stali da lutaju tihim sporednim puteljcima koji su bili gotovo zaklonjeni drvećem. U pojedinim trenucima našli bi se opkoljeni stablima tako da uopšte nisu videli velike gradske kule, pa je Alvin mogao da zamišlja kako se obreo u drevnom svetu o kome je tako često sanjario.
<BR>&nbsp;&nbsp;&nbsp;&nbsp;&nbsp;Grobnica Jarlana Zeja bila je jedino zdanje u Parku. Jedna avenija večnog drveća vodila je do niskog brda na kome se ona nalazila, dok su joj crveno-ružičasti stubovi svetlucali na Suncu. Krov je stajao otvoren put neba, a jedina odaja bila je popločana velikim pločama od očigledno prirodnog kamena. Mnogo geoloških era ljudska stopala prelazila su preko tog poda ne ostavljajući na njegovom neverovatno čvrstom materijalu nikakav trag. Alvin i Rorden polako uđoše u tu odaju i zaustaviše se kod kipa Jarlana Zeja.
<BR>&nbsp;&nbsp;&nbsp;&nbsp;&nbsp;Neimar velikog Parka sedeo je blago oborenog pogleda, kao da proučava planove raširene na krilu. Na licu mu je igrao neobičan, neuhvatljiv izraz koji je već toliko pokolenja zbunjivao svet. Jedni su tvrdili da je posredi čisti hir umetnika, a drugi da se Jarlan Zej osmehuje jer razmišlja o nekoj tajnoj dosetki. Alvinu sada postade jasno da su bili u pravu.
<BR>&nbsp;&nbsp;&nbsp;&nbsp;&nbsp;Rorden je nepomično stajao ispred kipa, kao da ga sada vidi prvi put u životu. Ubrzo potom odmakao se nekoliko jardi i počeo da ispituje velike kamene ploče.
<BR>&nbsp;&nbsp;&nbsp;&nbsp;&nbsp;"Šta to radiš?" upita ga Alvin.
<BR>&nbsp;&nbsp;&nbsp;&nbsp;&nbsp;"Primenjujem malo logike i puno intuicije", odvrati Rorden. Odbio je bilo šta drugo da kaže, pa je Alvin nastavio pomno da razgleda kip. Još je to činio, kada mu je pažnju privukao neki slabi zuk iza njega. Rorden, čije se lice osmehivalo, lagano je tonuo u pod. Počeo je da se smeje kada je ugledao mladićev izraz lica.
<BR>&nbsp;&nbsp;&nbsp;&nbsp;&nbsp;"Mislim da ću znati da se vratim", reče on dok je nestajao. "Ako se smesta ne pojavim, moraćeš me izvući pomoću polarizatora gravitacije. Mada mislim da to neće biti potrebno."
<BR>&nbsp;&nbsp;&nbsp;&nbsp;&nbsp;Poslednje reči bile su prigušene, pa Alvin pohita ka pravougaonom otvoru i vide da se njegov prijatelj nalazi već mnogo stopa ispod površine. Otvor se na njegove oči produbljivao dok se Rorden nije smanjio u tačku u kojoj više niko ne bi prepoznao ljudsko biće. A onda, na Alvinovo olakšanje, udaljeni pravougaonik svetlosti poče da se širi, a jama da se skraćuje sve dok Rorden ponovo nije stajao pored njega.
<BR>&nbsp;&nbsp;&nbsp;&nbsp;&nbsp;Jedan trenutak vladala je duboka tišina. A onda se Rorden osmehnu i poče da govori.
<BR>&nbsp;&nbsp;&nbsp;&nbsp;&nbsp;"Logika je u stanju da stvori čuda ako ima čime da se pozabavi", reče on. "Ova zgrada je toliko jednostavna da ne može ništa u sebi da skriva, tako da se jedini mogući tajni prolaz morao nalaziti u podu. Bilo je razumljivo da će on na neki način biti obeležen, pa sam tragao dok nisam otkrio ploču koja se razlikuje od ostalih."
<BR>&nbsp;&nbsp;&nbsp;&nbsp;&nbsp;Alvin se sagnu i stade da ispituje pod.
<BR>&nbsp;&nbsp;&nbsp;&nbsp;&nbsp;"Ali ona se ni po čemu ne razlikuje od ostalih", pobuni se on.
<BR>&nbsp;&nbsp;&nbsp;&nbsp;&nbsp;Rorden spusti šake na mladićova ramena i okrenu ga tako da je sada gledao u kip. Jedan trenutak Alvin napeto zurio u njega. A onda lagano klimnu.
<BR>&nbsp;&nbsp;&nbsp;&nbsp;&nbsp;"Shvatam", prošaputa on. "Znači to je tajna Jarlana Zeja!"
<BR>&nbsp;&nbsp;&nbsp;&nbsp;&nbsp;Pogled kipa bio je uprt u pod kod njegovih nogu. U to nije bilo sumnje. Alvin pređe na susednu ploču i uveri se da Jarlan Zej nije više gledao u njega.
<BR>&nbsp;&nbsp;&nbsp;&nbsp;&nbsp;"Nijedan među hiljadu nikada to ne bi primetio osim ako ne bi tragao za nečim sličnim", reče Rorden, "pa čak i tada to mu ništa ne bi značilo. I sam sam se u početku osećao pomalo budalasto dok sam stajao na toj kamenoj ploči prekopavajući po različitim kombinacijama kontrolnih misli. Srećom, kola mora da su prilično tolerantna, pa je ispalo da je kodna misao 'Alejn od Lindara'. Probao sam prvo 'Jarlan Zej', ali ništa se nije desilo, kao što sam mogao i pretpostaviti da neće. Ljudi bi suviše često sasvim slučajno pokretali mehanizam da je upotrebljena ta misao za njegovo aktiviranje."
<BR>&nbsp;&nbsp;&nbsp;&nbsp;&nbsp;"Zvuči krajnje jednostavno", priznade Alvin, "ali mislim da se ja toga ne bih setio ni za hiljadu godina. Da li i Asocijatori rade na taj način?"
<BR>&nbsp;&nbsp;&nbsp;&nbsp;&nbsp;Rorden se nasmeja.
<BR>&nbsp;&nbsp;&nbsp;&nbsp;&nbsp;"Možda", reče on. "Ponekad dođem do odgovora pre njih, ali oni uvek dođu do odgovora." Zastao je na trenutak. "Moraćemo okno ostaviti otvoreno: malo je verovatno da će neko upasti u njega."
<BR>&nbsp;&nbsp;&nbsp;&nbsp;&nbsp;Dok su glatko tonuli u zemlju, pravougaonik neba sve se više smanjivao dok nije postao sasvim mali i veoma udaljen. Okno je osvetljavala fosforescencija koja je bila sastavni deo zidova i činilo se da je ono duboko najmanje hiljadu stopa. Zidovi su bili savršeno glatki i nigde se nije video ni delić mašinerije koja ih je spuštala.
<BR>&nbsp;&nbsp;&nbsp;&nbsp;&nbsp;Vrata na dnu okna automatski su se otvorila kada su zakoračili prema njima. U nekoliko koraka prešli su jedan kratki hodnik... a onda su se našli, zapanjeni njegovom ogromnošću, u velikom, kružnom udubljenju čiji su se zidovi spajali u gracioznom luku tri stotine stopa iznad njihovih glava. Stub pored koga su stajali činio se suviše vitak da bi mogao da pridržava stotine stopa stene iznad sebe. A onda Alvin primeti da on uopšte nije sačinjavao sastavni deo ove odaje, već je, kako se činilo, bio podignut mnogo kasnije. Rorden je došao do istog zaključka.
<BR>&nbsp;&nbsp;&nbsp;&nbsp;&nbsp;"Ovaj stub", primeti on, "bio je sagrađen samo zato da kroz njega prolazi okno kojim smo se mi spustili. Bili smo u pravu što se tiče pokretnih puteva... svi vode ovamo."
<BR>&nbsp;&nbsp;&nbsp;&nbsp;&nbsp;Alvin je primetio, ne shvatajući šta je to, velike tunele koji su počinjali od oboda odaje. Mogao je da vidi da oni blago zavijaju naviše, pa je na kraju razaznao i poznatu sivu površinu pokretnih puteva. Ovde, daleko ispod srca grada, sticao se veličanstveni prevozni sistem kojim se odvijao sav saobraćaj što je kretao iz Diaspara. Ali ovo su bili samo odsečeni patrljci velikih puteva: čudni materijal koji ih je oživljavao sada je bio smrznut i nepokretan.
<BR>&nbsp;&nbsp;&nbsp;&nbsp;&nbsp;Alvin krenu prema najbližem tunelu. Prevalio je tek nekoliko koraka kada je shvatio da se nešto dešava. Postajao je providan. Još nekoliko jardi i on kao da je stajao usred vazduha bez ikakve vidljive potpore. Zastao je i zagledao se u prazninu ispod sebe.
<BR>&nbsp;&nbsp;&nbsp;&nbsp;&nbsp;"Rordene!" pozva ga on. "Dođi da vidiš ovo!"
<BR>&nbsp;&nbsp;&nbsp;&nbsp;&nbsp;Ovaj mu se pridruži i oni se zajedno zagledaše u čudo pod svojim nogama. Jedva vidljiva, na neodređenoj dubini, prostirala se neka ogromna karta... velika mreža linija koje su se sticale ka tački ispod središnjeg okna. U početku im je ličila na zbrkani lavirint, ali posle izvesnog vremena Alvin je već bio u stanju da razabere glavne pravce. Kao i obično, on jedva da je otpočeo analizu, a Rorden je svoju već završio.
<BR>&nbsp;&nbsp;&nbsp;&nbsp;&nbsp;"Nekada je sigurno ceo pod bio providan", primeti Čuvar Zapisa. "Kada je odaja zaptivena i sagrađeno okno, inženjeri mora da su nešto učinili kako bi središte postalo neprozirno. Je li ti jasno, Alvine, šta je ovo?"
<BR>&nbsp;&nbsp;&nbsp;&nbsp;&nbsp;"Mislim da jeste", odvrati mladić. "To je karta prevoznog sistema, a ti mali krugovi mora da su ostali gradovi na Zemlji. Nazirem imena pored njih, ali suviše su slaba da bih ih mogao pročitati."
<BR>&nbsp;&nbsp;&nbsp;&nbsp;&nbsp;"Mora da je nekada postojao neki oblik trajnog osvetljenja", odsutno primeti Rorden. Zagledao se u zidove odaje.
<BR>&nbsp;&nbsp;&nbsp;&nbsp;&nbsp;"To sam i mislio", uzviknu on. "Primećuješ li kako sve te zrakaste linije vode ka malim tunelima?"
<BR>&nbsp;&nbsp;&nbsp;&nbsp;&nbsp;Alvin je primetio da se pored velikih lukova pokretnih puteva nalaze brojni manji tuneli koji vode iz prostorije... tuneli koji su se spuštali naniže umesto da vode naviše.
<BR>&nbsp;&nbsp;&nbsp;&nbsp;&nbsp;Rorden nastavi, ne sačekavši da dobije odgovor.
<BR>&nbsp;&nbsp;&nbsp;&nbsp;&nbsp;"Bio je to veličanstven sistem. Ljudi bi se spustili pokretnim putevima, izabrali mesto koje žele da posete, a zatim sledili određenu liniju na karti."
<BR>&nbsp;&nbsp;&nbsp;&nbsp;&nbsp;"A šta se onda događalo?" upita Alvin.
<BR>&nbsp;&nbsp;&nbsp;&nbsp;&nbsp;Kao i obično, Rorden je odbio da nagađa.
<BR>&nbsp;&nbsp;&nbsp;&nbsp;&nbsp;"Nemam dovoljno podataka", odvrati on. "Voleo bih da možemo pročitati imena tih gradova!" požali se, naglo promenivši temu.
<BR>&nbsp;&nbsp;&nbsp;&nbsp;&nbsp;Alvin se udaljio i sada je obilazio oko središnjeg stuba. Uskoro do Rordena dopre njegov glas, pomalo prigušen i preopterećen odjecima koji su se odbijali od zidova odaje.
<BR>&nbsp;&nbsp;&nbsp;&nbsp;&nbsp;"Šta je bilo?" odazva se Rorden, ne želeći da se pokrene, jer je gotovo odgonetnuo jednu od slabo osvetljenih skupina slova. Međutim, Alvinov glas bio je uporan i on ode do njega.
<BR>&nbsp;&nbsp;&nbsp;&nbsp;&nbsp;Daleko ispod nalazila se druga polovina karte; njena nejasna mreža zračila je prema vrhovima kazaljki na kompasu. Međutim, ona nije bila na svim mestima preslabo osvetljena da bi se nešto moglo jasno razaznati: jedna od linija - jedna jedina - jarko je sijala. Činilo se da uopšte nije povezana sa ostalim sistemom i pokazivala je poput sjajne strele prema jednom od tunela koji su se spuštali naniže. Blizu kraja ta se linija zabadala u krug zlataste svetlosti, a pored kruga se nalazila jedna jedina reč "LIS". To je bilo sve.
<BR>&nbsp;&nbsp;&nbsp;&nbsp;&nbsp;Alvin i Rorden proveli su dosta vremena zureći u taj nemi simbol. Za Rordena je on predstavljao samo još jedno pitanje koje je trebalo postaviti njegovim mašinama, ali za Alvina on je obećavao neslućeno mnogo. Pokušao je da zamisli ovu ogromnu prostoriju kako je izgledala u drevnim danima, kada više nije bilo vazdušnog saobraćaja i dok su zemaljski gradovi još međusobno trgovali. Razmišljao je o nebrojenim milionima godina koje su prolazile dok se saobraćaj sve više smanjivao, a svetiljke na velikoj karti se jedna za dugom gasile, da bi na kraju ostala još samo ova jedna linija. Pitao se koliko je dugo zračila tu, među svojim potamnelim pratiljama, čekajući da usmeri korake koji nikada nisu odjeknuli, dok na kraju Jarlan Zej nije zaptio pokretne puteve i zatvorio Diaspar za ostali svet.
<BR>&nbsp;&nbsp;&nbsp;&nbsp;&nbsp;To se dogodilo pre mnogo stotina miliona godina. Lis mora da je još onda izgubio vezu sa Diasparom. Izgledalo je nemoguće da je preživeo: možda ova karta sada više ništa nije značila.
<BR>&nbsp;&nbsp;&nbsp;&nbsp;&nbsp;Rorden konačno prekinu njegovo sanjarenje. "Mislim da sada ne bi trebalo da idemo dalje."
<BR>&nbsp;&nbsp;&nbsp;&nbsp;&nbsp;Alvin prepoznade podtonove u glasu svog prijatelja i ne stupi u prepirku s njim. Žudeo je da krene dalje, ali je shvatio da to ne bi bilo mudro bez prethodnih priprema. Nevoljno se ponovo okrenuo ka središnjem stubu. Dok se približavao otvoru za okno, pod ispod njegovih nogu postepeno je postajao sve neprovidniji, a svetleća zagonetka daleko ispod lagano je bledela.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
