<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. BIBLIOTEKA ŽIVOTA
<P>&nbsp;&nbsp;&nbsp;&nbsp;&nbsp;Spustili su se niz kičmu planina čiji su vrhovi bili pokriveni snegom. Klej se iznenadila kada je videla da, gledani odavde, ustremljeni vrhovi liče na izgužvane vreće nemarno bačene na hrastov sto, jer su sve ostale pojedinosti bile neraspoznatljive. Ona nije znala, a Alvin joj to nije kazao, da su planine predstavljale prolazne oblike, penu koju je uzburkao spori valcer što su ga plesali kontinenti.
<BR>&nbsp;&nbsp;&nbsp;&nbsp;&nbsp;Ova koplja koja su ponosno stremila uvis prvo su se probila kroz drevno dno okeana kada su mora presušila. Rađanje prvih vrhova zabeleženo je u letopisima koje su vodila ljudska bića, sada izgubljenim u pukotinama kitnjastih i beskorisnih pojedinosti koje je Diaspar nastavljao da gomila. Ovi stenjući venci izdigli su se po obodima u vreme procvata najveće od svih ljudskih religija. Ta je vera uspela da preobrati ceo svet, proniknula je u filosofsku dubinu duše tadašnjih ljudi, a sada je bila sasvim zaboravljena. Samo je Čuvar Zapisa znao ime tog verovanja, a on se nije potrudio da skine veo sa te prašnjeve ere zbog Alvina. Siloviti povodi i velike opsene prošlosti ličili su na duhove otrcanih, pobeđenih planinskih venaca, sada utonulih u mora peska.
<BR>&nbsp;&nbsp;&nbsp;&nbsp;&nbsp;Klej je zurila preko širokih ravnica pustinje, koje su dugo podsećale na talasaste pokrove za Zemljin leš, a koje su sada ustupale mesto šumama. Peskovite pustoši i dalje su okruživale dragulj zvani Diaspar. Primetila je dok su klizili ka jugu da iz udaljenog Lisa jedan dugačak prst rečne doline, upravljen u pustinju, poseže, onako skvrčen, prema Diasparu. Ponovno osvajanje planete nastavljalo se po njenom obodu; kada je to videla, preplavilo ju je iznenadno osećanje lakoće, vedre, bestežinske nade. Bar je na trenutak zaboravila na gubitak plemena; grejala se na prizoru svoga sveta, prvi put sagledavši njegovu zamršenu celovitost.
<BR>&nbsp;&nbsp;&nbsp;&nbsp;&nbsp;Nešto se pomerilo na udaljenoj krivini obzorja i ona upre prstom. "Šta je to?"
<BR>&nbsp;&nbsp;&nbsp;&nbsp;&nbsp;"Ništa opasno", odvrati Alvin. Na samim granicama svog teleskopskog vida uspela je da razabere jednu dugačku pravu liniju koja je pokazivala gotovo pravo naniže. Izgledalo je kao da se kreće, a onda ju je izgubila među udaljenim oblacima. Alvin nije obraćao pažnju na nju; zanesen, prelazio je hitro pogledom preko mnogih podataka koje su mu nudili zidovi broda.
<BR>&nbsp;&nbsp;&nbsp;&nbsp;&nbsp;"Kuda idemo?"
<BR>&nbsp;&nbsp;&nbsp;&nbsp;&nbsp;Trepnuo je kao da se upravo vratio sa nekog udaljenog mesta.
<BR>&nbsp;&nbsp;&nbsp;&nbsp;&nbsp;"Do pakla i nazad."
<BR>&nbsp;&nbsp;&nbsp;&nbsp;&nbsp;Kada se zbunjeno namrštila, osmehnuo se. "To je jedna drevna izreka. Dođi, pokazaću ti da na Zemlji stvarno postoji i pakao... samo malo."
<BR>&nbsp;&nbsp;&nbsp;&nbsp;&nbsp;Zaronili su kroz oluju koja je besnela oko polutara. Debeli oblaci, purpurni od vlage, ispunjavali su visine. Tokom nekoliko poslednjih godina mnogo češće je imala priliku da oseti vetrove i kiše jer se vlaga širila kroz sprženu ekosferu.
<BR>&nbsp;&nbsp;&nbsp;&nbsp;&nbsp;Brod se obrušio kroz slojeve retke magle i nadleteo prizore preko kojih je vetar nosio pesak. Tragač spusti svoju zašiljenu šaku u njenu i promrmlja: "Sačekaj." Ona mu uputi jedan brzi, upitni pogled. Krugovi oko njegovih velikih očiju koji su podsećali na lopovsku masku kao da su obećavali neko vragolasto otkrovenje. Alvin očigledno nije primećivao ništa osim smenjivanja slika po zidovima, kao da su za njega ovi prizori prostora i neograničenog vremena predstavljali nešto sasvim uobičajeno.
<BR>&nbsp;&nbsp;&nbsp;&nbsp;&nbsp;"Vidiš?" Prizvao je prizor pustinje, prostran poput celog kontinenta, na jedan pregradni zid. Polako je počela da se pomalja mreža crvenih linija, slike su se gomilale nalik na blede vene koje se javljaju ispod bezbojne kože. "Stari tuneli podzemne železnice koji vode ka gradovima što su nekada živeli."
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;"Pre više godina nego što bi uspela da izbrojiš kada ništa drugo ne bi radila celog života."
<BR>&nbsp;&nbsp;&nbsp;&nbsp;&nbsp;Netremice je gledala. Na displeju se videla prepletena mreža ulica ispod nestalnog peska, senke gradova kojima se više ni imena nisu znala.
<BR>&nbsp;&nbsp;&nbsp;&nbsp;&nbsp;"Toliko ih je..."
<BR>&nbsp;&nbsp;&nbsp;&nbsp;&nbsp;"Diaspar je tada imao na raspolaganju mnoge mogućnosti. Nismo ih iskoristili."
<BR>&nbsp;&nbsp;&nbsp;&nbsp;&nbsp;"A sada?"
<BR>&nbsp;&nbsp;&nbsp;&nbsp;&nbsp;Alvin se nasmeja. "Nebrojene! Beskonačne!"
<BR>&nbsp;&nbsp;&nbsp;&nbsp;&nbsp;A onda je, na njeno iznenađenje, Tragač progovorio piskavim i melodičnim glasom. "Ima mnogo više vrsta beskonačnosti nego konačnosti."
<BR>&nbsp;&nbsp;&nbsp;&nbsp;&nbsp;Alvin iznenađeno izvi obrvu. "Čuo si za transfinitima?"
<BR>&nbsp;&nbsp;&nbsp;&nbsp;&nbsp;"Govoriš o matematici. Ja sam mislio na vaše vrste."
<BR>&nbsp;&nbsp;&nbsp;&nbsp;&nbsp;Tragač se nije obratio Alvinu od ulaska u brod. Primetila je da životinju nije zaplašila ova sjajna, brza letelica. Sedeo je sasvim opušteno, a ništa nije moglo da promakne njegovim hitrim, pametnim očima.
<BR>&nbsp;&nbsp;&nbsp;&nbsp;&nbsp;Alvin napući usne. "Tako, znači, mudrače. Da li si znao da se tvoja vrsta razvila kako bi ljudska bića ostala intelektualno poštena?"
<BR>&nbsp;&nbsp;&nbsp;&nbsp;&nbsp;Klej nije bila u stanju da razabere Tragačev izraz lica dok je odgovarao, jedva naglašavajući reči: "Tako misle ljudska bića."
<BR>&nbsp;&nbsp;&nbsp;&nbsp;&nbsp;Alvin je bio zbunjen. "Ja... pretpostavljam da i mi imamo svoje opsene."
<BR>&nbsp;&nbsp;&nbsp;&nbsp;&nbsp;"Istina zavisi od organa čula", primeti Tragač; Klej se učini da je u njegovim napola progutanim rečima bilo blagog peckanja. Ili je to ona možda nametala ljudske osobine Tragačevim sitnim borama oko očiju, u obliku proreza, i vrhovima žutih ušiju koji su se naočigled stanjivali?
<BR>&nbsp;&nbsp;&nbsp;&nbsp;&nbsp;"Posedujemo zapise o dugačkim raspravama između tvoje i moje vrste", poče Alvin. "Proučio sam ih."
<BR>&nbsp;&nbsp;&nbsp;&nbsp;&nbsp;"Zapise iz biblioteke ljudskih bića", primeti Tragač. "Ne naše."
<BR>&nbsp;&nbsp;&nbsp;&nbsp;&nbsp;Klej uoči u Tragačevim očima ponor, tamu koja će uvek razdvajati različite vrste. Tokom stotina miliona godina reči su predstavljale obične signalne vatre paljene da bi se oterala noć koja se prikradala.
<BR>&nbsp;&nbsp;&nbsp;&nbsp;&nbsp;"Da", reče Alvin staloženo, "i to je ono što boli. Znamo šta su ljudska bića mislila i činila, ali polako uviđam da je veliki deo istorije proticao van ljudskog roda."
<BR>&nbsp;&nbsp;&nbsp;&nbsp;&nbsp;"I treba da je tako."
<BR>&nbsp;&nbsp;&nbsp;&nbsp;&nbsp;"Ali mi ćemo sve povratiti", izjavi strogo Alvin.
<BR>&nbsp;&nbsp;&nbsp;&nbsp;&nbsp;"Ne možete povratiti vreme."
<BR>&nbsp;&nbsp;&nbsp;&nbsp;&nbsp;Alvin umorno klimnu. Klej je znala ponešto o njegovoj prošlosti i videla je da se promenio u ovih nekoliko vekova od kada je kao odvažni mladić izmenio sudbinu ljudskih bića. Pripadnik njene vrste odavno bi prošao doba mudrosti i umro tokom vremena koje je ovaj čovek proživeo; bio je to samo još jedno znamenje svega nepoznatog što je razdvajalo vrste. Alvinov duh vidno je klonuo, kao da ga je ovaj let nakratko odvojio od činjenice koju nikako je mogao da svari.
<BR>&nbsp;&nbsp;&nbsp;&nbsp;&nbsp;Brod se spuštao pored nekog crnog zida za koji je u prvi mah pomislila da je čvrst. A onda je primetila pepeljastosive izuvijane pramenove kako se uzdižu kroz naduvene oblake i shvatila da je to stub dima koji je danima posmatrala.
<BR>&nbsp;&nbsp;&nbsp;&nbsp;&nbsp;"Biblioteka Života", reče Alvin. "Napali su je nečim što liči na munje. Munje koje pogađaju, prave rupe i proganjaju. Pronašli su blago koje vekovima nisu uspeli da otkriju satirući vetrovi.
<BR>&nbsp;&nbsp;&nbsp;&nbsp;&nbsp;"Podzemna biblioteka?" upita Klej. Njeno pleme je jednom ismejalo nekog Supru koji im je pričao o pokušaju da se zarobi značenje u čvrstoj tvari. Ljudi koji su živeli i radili ne izlazeći iz dubokih šuma smatrali su da je stalnost samo opsena, što ona i jeste.
<BR>&nbsp;&nbsp;&nbsp;&nbsp;&nbsp;"Ostavština odvojena od Diaspara", blago primeti Alvin. "Drevni su znali da nam u našem kristalnom gradu neće biti potrebno njihovo skladište. Ali nagon za očuvanjem bio je duboko usađen u njih i zato su je duboko zakopali."
<BR>&nbsp;&nbsp;&nbsp;&nbsp;&nbsp;"Povratna ljudska osobina", primeti Tragač.
<BR>&nbsp;&nbsp;&nbsp;&nbsp;&nbsp;"Jedini način da se shvati prošlost", oštro mu je parirao Alvin.
<BR>&nbsp;&nbsp;&nbsp;&nbsp;&nbsp;"Značenje je prolazno", reče Tragač.
<BR>&nbsp;&nbsp;&nbsp;&nbsp;&nbsp;"A transfinitna geometrija?"
<BR>&nbsp;&nbsp;&nbsp;&nbsp;&nbsp;"Geometrija označava. Ona ne poseduje značenje."
<BR>&nbsp;&nbsp;&nbsp;&nbsp;&nbsp;Alvin nešto ozlojeđeno progunđa i udarcem noge otvori vrata na brodu. Klej se zakašlja kada je zapahnu ljuti dim, ali Alvin ga nije ni primećivao. Kada su izišli, obreli su se u središtu velike aktivnosti. Svuda oko broda radile su čitave legije robota. Supre su upravljali ekipama koje su se izvlačile iz nazubljenih otvora tunela u pustinji, noseći dugačke cilindre sjajnog stakla.
<BR>&nbsp;&nbsp;&nbsp;&nbsp;&nbsp;"Pokušavamo da spasimo poslednje ostatke biblioteke, ali najveći deo je uništen", reče Alvin, žurno se udaljujući od potmule tutnjave ogromnog požara. Dim je isticao iz kanala izdubljenih u pustinji. Mnogobrojni sićušni, čađavocrni klinovi stvarali su ogromnu lomaču koja se nadnosila nad njima, ispunjavajući pola neba.
<BR>&nbsp;&nbsp;&nbsp;&nbsp;&nbsp;"Šta se nalazilo tamo unutra?" upita Klej.
<BR>&nbsp;&nbsp;&nbsp;&nbsp;&nbsp;"Zamrznuti život", odgovori Tragač.
<BR>&nbsp;&nbsp;&nbsp;&nbsp;&nbsp;"Da", potvrdi Alvin, čiji je pogled odavao iznenađenje. "Zapis o svekolikom dejstvu života tokom razdoblja od preko milijardu godina. Ostavljen je ovde u slučaju da rasi ikada ponovo zatrebaju biološka skladišta."
<BR>&nbsp;&nbsp;&nbsp;&nbsp;&nbsp;"Znači da ovo gori", dodade Tragač, "kodiranje."
<BR>&nbsp;&nbsp;&nbsp;&nbsp;&nbsp;Alvin ogorčeno klimnu. "Spremište DNK veliko poput kakve planine."
<BR>&nbsp;&nbsp;&nbsp;&nbsp;&nbsp;"Zašto se nalazilo u pustinji?" upita Klej.
<BR>&nbsp;&nbsp;&nbsp;&nbsp;&nbsp;"Zato što je moglo doći vreme u kome bi čak i Diaspar zatajio, ali bi čovečanstvo nastavilo dalje. Bar tako kaže Čuvar."
<BR>&nbsp;&nbsp;&nbsp;&nbsp;&nbsp;Ekipe robota kretale su se u savršenom poretku koji čak ni metež oko gašenja požara nije mogao da poremeti. Jurili su na točkovima, nogama i gusenicama, podižući rastresito tle dok su preko njega gurali velike gomile sitnijeg i krupnijeg šljunka u otvore kroz koje su još lizali plamenovi. Uočila je mesta na kojima su eksplozije razjapile dugačke jame. Sada je vatra proždirala duboke vene nagomilane genetske mudrosti ove planete, a roboti su podsećali na ekipe insekata koje su automatski pohitale da zaštite svoju kraljicu, da sačuvaju nasledstvo koje ne mogu da koriste. Klej nije mogla da odvoji pogled od lomače na kojoj je nestajala baština bezbrojnih izumrlih vrsta, pretvarajući se u nadgrobni oblak ugljenika.
<BR>&nbsp;&nbsp;&nbsp;&nbsp;&nbsp;Mašine su automatski izbegavale njih troje dok su prelazili preko niskog brda što ih je odvelo u otvorenu stvrdnutu ravnicu. Zahvaljujući savršenstvu koje je upoznao u Diasparu, Alvin se nije trudio da se sklanja bataljonima robota što su hitali pored njih. Tragač bi se svaki put vidno trgao kada bi ogromne mašine protutnjale opasno blizu njih, uskovitlavši vazduh.
<BR>&nbsp;&nbsp;&nbsp;&nbsp;&nbsp;Klej je primetila da su vlati trave i šikara već doprle dovde, da probuđeni život osvaja mrtvi pesak. Supre su jurili unaokolo, izdajući naređenja nizovima mašina; činili su to hitrim pritiskanjem dugmadi na ručnim uređajima.
<BR>&nbsp;&nbsp;&nbsp;&nbsp;&nbsp;"Loše stojimo u ovoj bici", ogorčeno reče Alvin, "Pokušavamo da ugasimo vatru zatrpavajući plamen. Međutim, napadači su upotrebili neku novu elektromotivnu vatru koja odoleva čak i zatrpavanju."
<BR>&nbsp;&nbsp;&nbsp;&nbsp;&nbsp;"Umetnost sukoba", proprati zajedljivo neka žena.
<BR>&nbsp;&nbsp;&nbsp;&nbsp;&nbsp;Klej se okrenu i ugleda visoku ženu snažne građe nedaleko odatle. Njen glas bio joj je nekako blizak, prisan.
<BR>&nbsp;&nbsp;&nbsp;&nbsp;&nbsp;"Alvine!" pozva ga žena i potrča prema njima. "Izgubili smo jedan filum."
<BR>&nbsp;&nbsp;&nbsp;&nbsp;&nbsp;Alvin se još više uozbilji. "Nadam se da je posredi nešto manje važno?"
<BR>&nbsp;&nbsp;&nbsp;&nbsp;&nbsp;"Mirijasoma."
<BR>&nbsp;&nbsp;&nbsp;&nbsp;&nbsp;"Mnogotelesni? Ne!" Na licu mu se ogledao očaj.
<BR>&nbsp;&nbsp;&nbsp;&nbsp;&nbsp;Klej upita: "Šta su oni?"
<BR>&nbsp;&nbsp;&nbsp;&nbsp;&nbsp;Alvin se zagleda u daljinu, a na licu su mu se očitavala mnoga osećanja. "Oblik koji je moja vrsta davno poznavala. Složena inteligencija koja je koristila trutove sposobne da primaju elektromagnetska uputstva. To stvorenje moglo je, kad god je to htelo, da se rasprši."
<BR>&nbsp;&nbsp;&nbsp;&nbsp;&nbsp;Klej je s nelagodnošću posmatrala ženu, osećajući neku čudnu napetost na ivici opažanja. "Nikada nisam nijednog videla."
<BR>&nbsp;&nbsp;&nbsp;&nbsp;&nbsp;"Još ih nismo oživeli", odvrati Alvin. "A sada su izgubljeni."
<BR>&nbsp;&nbsp;&nbsp;&nbsp;&nbsp;Tragač primeti: "Ne trči pred rudu."
<BR>&nbsp;&nbsp;&nbsp;&nbsp;&nbsp;Alvin ne obrati pažnju na njega. "Sigurna si da smo sve izgubili?"
<BR>&nbsp;&nbsp;&nbsp;&nbsp;&nbsp;"Nadala sam se da će ostati bar tragovi, ali... da. Sve."
<BR>&nbsp;&nbsp;&nbsp;&nbsp;&nbsp;Klej je čula ženine reči, ali je istovremeno osetila neki dublji, rezonantni glas koji joj je odzvanjao u umu. Žena se okrenu ka njoj i reče: "Da, poseduješ talenat. Slušaj."
<BR>&nbsp;&nbsp;&nbsp;&nbsp;&nbsp;Ovoga puta ženin glas odzvanjao je samo Klejinim umom, obrubljen čudnim, drndavim bas notama. Ja sam Seranis, Supra koja može ovo.
<BR>&nbsp;&nbsp;&nbsp;&nbsp;&nbsp;"Ja, ja ne razumem", izusti Klej. Pogledala je Tragača i Alvina, ali nije mogla da pročita na njihovim licima šta misle.
<BR>&nbsp;&nbsp;&nbsp;&nbsp;&nbsp;Vas praljudska bića ponovo smo stvorili zahvaljujući zapisima u ovoj Biblioteci. Zatim smo vas uvećali kako biste nas mogli razumeti posredstvom ovog neposrednog talenta.
<BR>&nbsp;&nbsp;&nbsp;&nbsp;&nbsp;"Ali Alvin nije..."
<BR>&nbsp;&nbsp;&nbsp;&nbsp;&nbsp;On je iz Diaspara i ne poseduje taj talenat. Samo mi iz Lisa imamo niti mikrotalasnog aktivnog magnetita usađene u lobanju i mozak. One se prepliću između vašeg - i našeg - neurološkog kola. Kada se stimulišu električnom aktivnošću, one pojačavaju i prenose naše misli. Seranis dohvati Klejine šake, podiže ih, tako da su joj dlanovi bili okrenuti prema njenom licu, a zatim ih prinese svojim slepoočnicama. Klej oseti da se glas pojačao. Ja sam antena i prijemnik, isto kao i ti.
<BR>&nbsp;&nbsp;&nbsp;&nbsp;&nbsp;"Ovo nikada ranije nisam mogla!" reče Klej naglas, kao da je, stekavši ovaj novi talenat, posumnjala u svoj stari glas.
<BR>&nbsp;&nbsp;&nbsp;&nbsp;&nbsp;Ovaj talenat mora prvo da se stimuliše, pošto nije urođen praljudskim bićima. Seranis se ironično osmehnu. Da ste ga imali, mogao vam je biti od pomoći u vaše doba. Mi u Lisu ga posedujemo jer smo veoma dugo živeli za celinu, za našu zajednicu. Ovo nas povezuje.
<BR>&nbsp;&nbsp;&nbsp;&nbsp;&nbsp;"A Alvin?"
<BR>&nbsp;&nbsp;&nbsp;&nbsp;&nbsp;Diaspar je vrhunski urbani mehanizam, a Lis zeleno, šumovito veličanstvo. Njihova umetnost nadmaša njihove granice, dok naša peva o našem vremenu i našoj zajednici. Diaspar je odbacio sveobuhvatnu bliskost koju obezbeđuje ovaj talenat, mada on pruža beskrajno zadovoljstvo. Mi iz Lisa plaćamo svojom smrtnošću cenu za to.
<BR>&nbsp;&nbsp;&nbsp;&nbsp;&nbsp;"Taj vas talenat - ubija?"
<BR>&nbsp;&nbsp;&nbsp;&nbsp;&nbsp;Seranis se umorno osmehnu. Da. Naš mozak je izložen stresovima usled kojih neumitno gubi strukturu, supstancu. Ovaj nedostatak konačnosti delimo s vama, praljudskim bićima. Klej je znala da razgovara sa osobom koja je vratila njenu vrstu u svet, ali nikako nije mogla da odluči da li bi zbog toga trebalo da bude ljuta ili zahvalna. "Zašto ste ga onda podarili nama, koji ga ranije nismo posedovali - pre no što ste nas smućkali u svojoj Biblioteci?"
<BR>&nbsp;&nbsp;&nbsp;&nbsp;&nbsp;Da li je Seranis stisnula usne u znak opreza? Za sada, biće dovoljno da ti kažem da vas dovoljno dobro poznajemo, te tako možemo da razaberemo vaše kinestetičke radosti, vaše hitro i strasno doživljavanje sveta. Mi iz Lisa smo to izgubili. Klej pomisli: Izgubili u lažima?
<BR>&nbsp;&nbsp;&nbsp;&nbsp;&nbsp;Seranis trepnu i Klej bi jasno da je shvatila. Ova mala šala prodrla je čak i kroz ovaj neobični medijum.
<BR>&nbsp;&nbsp;&nbsp;&nbsp;&nbsp;Seranis ogorčeno primeti: Da, verovali smo u veliku laž o Osvajačima. Neki kažu da smo po tome dobili ime.
<BR>&nbsp;&nbsp;&nbsp;&nbsp;&nbsp;"Osvajači?"
<BR>&nbsp;&nbsp;&nbsp;&nbsp;&nbsp;Nekada su i Diaspar i Lis verovali da je čovečanstvo napustilo zvezde, bežeći pred nekom hordom. Ali činjenica - koju je otkrio Alvin kada je odlutao iz Diaspara, stigao do Lisa i dospeo mnogo dalje od njega - kazuje da se čovečanstvo povuklo pred saznanjem da postoje među zvezdama i veći umovi od njegovog. Pokušali smo da stvorimo neku još veću silu od te, umove oslobođene same materije. I uspeli smo. Međutim, iscrpljenost i strah doveli su nas do beskrvnog povlačenja, dok su gradovi odumirali, a nade bledele.
<BR>&nbsp;&nbsp;&nbsp;&nbsp;&nbsp;Kroz ove misli probijala se ogromna tuga, duge note koje su odzvanjale u Klejinom umu poput dirljive naricaljke. Ovi akordi nalazili su svoj kontrapunkt u svetu koji ju je okruživao i pritiskao - mešavini udaljenih vatri koje su pucketale, ljutom mirisu masnog dima, promuklom izvikivanju naređenja i pometnji, potmulom struganju teških mašina.
<BR>&nbsp;&nbsp;&nbsp;&nbsp;&nbsp;Shvatila je da je Alvin posmatra sa zanimanjem i setila se da je izgovorila njegovo ime. Istog časa ju je proželo osećanje da se otvara ponor između nje i svakoga ko nije mogao da uhvati svilenkastu brzinu ovog talenta, njegovu paučinastu toplotu i zapreta značenja.
<BR>&nbsp;&nbsp;&nbsp;&nbsp;&nbsp;To joj je donelo još nešto - čist, nesputan opažaj. Seranis se okrenula da glasno izda nekoj mašini naređenje, a Klej oseti odjek ženinog okretanja, vazduha koji nije izdahnula, trenutne pritiske i savijanja. Duboko u Seranis još je gorela lagana seksualna vatra. Narod Lisa sačuvao je uzbudljive strasti ranog čovečanstva, putenu radost i žudnju koje su opijale um kozjim parenjem, dozivajući pulsirajuću nuždu usađenu u reptilske mozgove na blatnjavim obalama.
<BR>&nbsp;&nbsp;&nbsp;&nbsp;&nbsp;Seranis je bila zrela onako kako to Alvin nikada neće biti. Nijedno od toga dvoga nije bilo ni dobro ni loše; svaka podvrsta izabrala je sasvim drugačiji put.
<BR>&nbsp;&nbsp;&nbsp;&nbsp;&nbsp;"Ah, da", natera Klej sebe da izusti, otrgnuvši um od toplog, zasitnog zadovoljstva koje je pružao ovaj talenat. "Ja, ja..."
<BR>&nbsp;&nbsp;&nbsp;&nbsp;&nbsp;"Ne moraš ništa da kažeš", reče Alvin, osmehujući se. "Zavidim ti. Štaviše, potrebna si mi."
<BR>&nbsp;&nbsp;&nbsp;&nbsp;&nbsp;Nizovi traktora koje su vozili roboti tutnjali su pored njih, zaglušujući svaki razgovor i bacajući kamenčiće visoko u vazduh. Tragač se nervozno pomerao napred-nazad, motreći na gargantuovske mašine. Sada je izgledao poput životinje koja se obrela u nepoznatoj sredini, oprezne i plašljive. Klej je brinula za njega, ali je znala da ne može ništa da učini za Tragača bez saglasnosti Supri.
<BR>&nbsp;&nbsp;&nbsp;&nbsp;&nbsp;"Ja tebi potrebna?" upita ona. "Zbog čega?"
<BR>&nbsp;&nbsp;&nbsp;&nbsp;&nbsp;Alvin odvrati ravnim glasom: "Ti si sada prava retkost. Zato sam i krenuo u potragu."
<BR>&nbsp;&nbsp;&nbsp;&nbsp;&nbsp;Munja je tragala za našim praljudskim bićima, dodade Seranis. Alvin je lično krenuo da potraži preživele, ali...
<BR>&nbsp;&nbsp;&nbsp;&nbsp;&nbsp;Klej je prelazila pogledom sa Alvina na Seranis, svesna njihove opuštenosti. Ponovo su bili dvostruko veći od nje, a njihova koža boje čokolade zračila je zdravljem. Seranisino lice bilo je, doduše, izborano, ali to je samo doprinosilo njenoj ozbiljnosti. Na sebi su imali udobnu odeću koja im nije sputavala pokrete. Izgled nehajnog blagostanja lebdeo im je oko uglađene gipkosti. Pogledala je sebe: telo joj je bilo svo u modricama od povreda, izgrebano od provlačenja kroz žbunje, koža rasparana, krastava, prljava.
<BR>&nbsp;&nbsp;&nbsp;&nbsp;&nbsp;Odjednom se osetila veoma nelagodno.
<BR>&nbsp;&nbsp;&nbsp;&nbsp;&nbsp;Izvini, obrati joj se zabrinuto Seranis. To je greška mojih vlastitih osećanja. U Lisu nagost sama po sebi sadrži izvesne seksualne i društvene znake. Klej je začuđeno upita: "Gola koža?" Njen narod uživao je da se svet češe o njegovo telo, ali to samo po sebi nije sadržalo nikakvo drugo značenje. Za nju je strast poticala iz konteksta, a ne iz odeće.
<BR>&nbsp;&nbsp;&nbsp;&nbsp;&nbsp;Alvinova vrsta ne gaji takva osećanja, pošto besmrtnima nije potrebna reprodukcija.
<BR>&nbsp;&nbsp;&nbsp;&nbsp;&nbsp;"Ne bave se seksom?"
<BR>&nbsp;&nbsp;&nbsp;&nbsp;&nbsp;Retko. Još veoma davno oni su sami sebe promenili - dodade jedna podstruja - (ili su možda mašine obavile neko sitno kresanje) - proprativši ove reči kratkim smehom - kako bi izbegli stvaranje fermenta seksualnosti. Proterali su seksualno signaliziranje, sve nesvesne znake i gestove. Ja još posedujem ovu crtu, tako da su se neka od mojih osećanja prenela na tebe. Ja...
<BR>&nbsp;&nbsp;&nbsp;&nbsp;&nbsp;"Nema veze", odvrati kratko Klej. Obično uopšte nije osećala nikakav sram zbog svoje nagosti i mnogo je više volela da bude naga. Odeća ju je sputavala i lišavala svilenkaste osetljivosti.
<BR>&nbsp;&nbsp;&nbsp;&nbsp;&nbsp;Međutim, trenutno ju je mučilo iznenadno, jako osećanje manje vrednosti. Počelo je da navire umotano u uznemirujući stid, zasnovano na saznanju da je njena vrsta tako ograničena. Za Supre je ona bila živi fosil.
<BR>&nbsp;&nbsp;&nbsp;&nbsp;&nbsp;Sa izvesnim zadovoljstvom setila se da je Alvin bio gluv za nalete struje-talenta i da je zato govorio naglas, mada su joj teški pokreti grla i jezika počeli već da izgledaju brutalni i nespretni. "Zašto se toliko brinete za nas?"
<BR>&nbsp;&nbsp;&nbsp;&nbsp;&nbsp;"Vi praljudska bića ste nam od neprocenjive vrednosti", odvrati oprezno Alvin.
<BR>&nbsp;&nbsp;&nbsp;&nbsp;&nbsp;"Zato što obavljamo teške poslove?" upita podrugljivo Klej.
<BR>&nbsp;&nbsp;&nbsp;&nbsp;&nbsp;"I sama znaš da ste vešti u baratanju biološkim sistemima za razliku od nas, kasnijih adaptacija", ravnodušnim glasom reče Seranis.
<BR>&nbsp;&nbsp;&nbsp;&nbsp;&nbsp;"Oh, svakako." Klej podiže mali prst koji brzo stade da menja u pet različitih alatki - iglu, konektor, bioključ, sekač, spojnicu.
<BR>&nbsp;&nbsp;&nbsp;&nbsp;&nbsp;"Ovo nisu vaši dodaci?"
<BR>&nbsp;&nbsp;&nbsp;&nbsp;&nbsp;"Pa", pažljivo zausti Seranis, "neke od njih smo modifikovali. Međutim, praljudska bića posedovala su skrivene sposobnosti."
<BR>&nbsp;&nbsp;&nbsp;&nbsp;&nbsp;Klejina usta se ironično iskriviše. "Baš dobro što ste mi podarili ovaj talenat-govor. Mogu da osetim da postoji nešto što ne želite da mi kažete."
<BR>&nbsp;&nbsp;&nbsp;&nbsp;&nbsp;"U pravu si." Alvin zamlatara rukama kako bi zahvatio uskomešani zid dima koji je stajao poput čvrste, zloslutne prepreke. "A sada smo zabrinuti jer se može desiti da vas sve izgubimo."
<BR>&nbsp;&nbsp;&nbsp;&nbsp;&nbsp;"Da nas izgubite?"
<BR>&nbsp;&nbsp;&nbsp;&nbsp;&nbsp;Hvatala je Seranisine misli, ali slojevi su predstavljali tek nagrizene klinove, zamagljene značenjima koja je mogla da oseti, ali ne i da odgonetne. U trenutku između reči nas i izgubite osetila je dugačak, rastegnut razmak u kome su teški blokovi značenja projurili pored nje. Bili su to neki ogromni predmeti koji su brisali kroz visoki, nadsvođeni prostor što ga je nazirala samo u umekšanim senkama. Tada je tek shvatila koliko su Seranisine misli bile brze i duboke - razabrala je da zahvaljujući ovom raskošnom talentu lebdi u jednom sićušnom uglu ogromne katedrale ideja, daleko od velikog poprečnog broda, nesvesna lavirinata koji će zauvek ostati zastrti. U daljini su zjapili prolazi, koji su usled perspektive bili svedeni tek na mala usta, pa ipak je istog trenutka postala svesna da su to hodnici misli kojima ona nikada za života neće moći da luta. Mrtva tišina tih ledenih prostora, koji su svi pripadali Seranis, sadržala je neodgonetljivu tajnu. Ovi ljudi su izgledali kao ljudska bića, uprkos svojoj veličini i čudnoj tečnoj, gracioznosti, ali ona je iznenada osetila da su joj isto onoliko strani kao i svaka životinja koju je videla u bujnim šumama. Ipak, pripadali su dugoj genetskoj tradiciji njene vrste, pa im je stoga dugovala izvesnu odanost. No, puka veličina njihovih umova...
<BR>&nbsp;&nbsp;&nbsp;&nbsp;&nbsp;"Mogli bismo da izgubimo vas, praljudska bića", reče Alvin nekako popustljivije i strpljivije. "Zapisi o tvojoj vrsti zbrisani su u napadu. Sva ostala praljudska bića su spaljena. Ti si, Klej, poslednji preostali primerak."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
