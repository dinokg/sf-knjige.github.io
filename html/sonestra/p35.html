<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. NEBESKE AJKULE
<P>&nbsp;&nbsp;&nbsp;&nbsp;&nbsp;"Ti to možeš da iskažeš?" upita Tragač, ispoljavajući zabrinutost brzim pomeranjem brade i nabiranjem ćilibarnih šara po krznu.
<BR>&nbsp;&nbsp;&nbsp;&nbsp;&nbsp;"Ja, ja mislim da mogu", Klej je prespavala mnogo časova. Kada je došla k sebi, Tragač joj je priredio gozbu od bobica, voća i debelog, mesnatog lišća. Upravo je pokušavala da objasni šta je osetila u kratkom sudaru umova. Kao i Seranis, Kapetan je takođe slao obaveštenja brže i na mnogo dubljem nivou nego što je Klej bila u stanju da prihvati.
<BR>&nbsp;&nbsp;&nbsp;&nbsp;&nbsp;"Ali zar i ti nisi isto osetio?" upita ona.
<BR>&nbsp;&nbsp;&nbsp;&nbsp;&nbsp;"Ne posedujem tvoj talenat."
<BR>&nbsp;&nbsp;&nbsp;&nbsp;&nbsp;"Šta je Kapetan učinio pošto sam se onesvestila?"
<BR>&nbsp;&nbsp;&nbsp;&nbsp;&nbsp;"Razleteo se poput nekog jata ptica na koje je lovac ispalio hitac."
<BR>&nbsp;&nbsp;&nbsp;&nbsp;&nbsp;"Auh. Možda nije znao kako sve to da mi saopšti, a da me ne preoptereti."
<BR>&nbsp;&nbsp;&nbsp;&nbsp;&nbsp;"Možda. Već sam i ranije viđao Kapetana. Ovaj put bilo je drugačije. Ah..."
<BR>&nbsp;&nbsp;&nbsp;&nbsp;&nbsp;Tragač ščepa neko stvorenje u obliku pacova koje je prolazilo i odgrize mu debeli rep. Pacov je cvileo i siktao i Tragač ga nežno spusti. Pacov se dao u beg, a Tragač se posvetio žvakanju repa. "Pravi delikates", objasni on. "Gaje ukusne repove, ali zato ostalo nije nizašta."
<BR>&nbsp;&nbsp;&nbsp;&nbsp;&nbsp;"Preživeće?"
<BR>&nbsp;&nbsp;&nbsp;&nbsp;&nbsp;"Već za nekoliko dana izrašće mu drugi, raskošni rep." Tragač coknu usnama, pruživši poslednji zalogaj Klej.
<BR>&nbsp;&nbsp;&nbsp;&nbsp;&nbsp;"Ne, hvala, ne jedem pacovske guzice. Govorio si nešto o Kapetanu?"
<BR>&nbsp;&nbsp;&nbsp;&nbsp;&nbsp;"Bilo je čudno."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Nikada ga ranije nisam video zabrinutog."
<BR>&nbsp;&nbsp;&nbsp;&nbsp;&nbsp;Klej je grizla usne dok su joj se sećanja komešala. Osetila je nijanse u Kapetanovom strahu. Oštre, treperave slike već su polako bledele. Podozrevala je da njena vrsta inteligencije jednostavno nije bila u stanju da smesti u određene kategorije ogroman priliv obaveštenja koji je primila, pa ga je stoga odbacivala.
<BR>&nbsp;&nbsp;&nbsp;&nbsp;&nbsp;"Sa Suprama je u stanju da iziđe nakraj", reče ona. "Međutim, plaši se Ludog Uma."
<BR>&nbsp;&nbsp;&nbsp;&nbsp;&nbsp;Tragač klimnu. "Znači, Um je u potpunosti stigao."
<BR>&nbsp;&nbsp;&nbsp;&nbsp;&nbsp;"U potpunosti?"
<BR>&nbsp;&nbsp;&nbsp;&nbsp;&nbsp;"Svi delovi su se udružili u celinu."
<BR>&nbsp;&nbsp;&nbsp;&nbsp;&nbsp;"Uhvatila sam nešto o tome kod Kapetana." Ona se zabrinuto namršti i zagleda u daljinu. "Listovi od fine bakarne žice obavijaju se oko plavih plamenova..."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Negde daleko. Gde je hladno, mračno. Imala sam osećaj da se Ludi Um širi preko celih zvezda. Sunaca... poput logorskih vatri."
<BR>&nbsp;&nbsp;&nbsp;&nbsp;&nbsp;"Širi se." Tragač pljesnu kandžama; gest koji je ličio na potajnu pretnju delovao je nekako profesorski.
<BR>&nbsp;&nbsp;&nbsp;&nbsp;&nbsp;Ispričala je Tragaču šta je na trenutak videla. Veći deo predstavljao je ponovo pronađenu istoriju.
<BR>&nbsp;&nbsp;&nbsp;&nbsp;&nbsp;Ludi Um bio je zatočen u iskrivljenom prostorvremenu blizu jedne ogromne crne rupe. Samo je tamošnja sputavajuća zakrivljenost mogla dugo da ga zadrži. To je pre mnogo eona izvelo čovečanstvo u saradnji sa elementima i bićima koje nije mogla da opiše. Oko crne rupe je orbitirao disk sazdan od materije koja je upadala u nju, spljošten u tanku ploču koja se neprekidno okretala. Unutrašnji rub diska pretvoren je u užarenu silovitost pod sabijajućim dejstvom velikih plimskih gradijenata Crne Rupe. Ludi Um držali su utamničenog kovitlaci i čvorovi izobličenog prostor-vremena. Materija je stalno ulazila u disk na njegovoj spoljašnjoj ivici, kako su oblaci prašine, pa čak i zvezde, bivali privlačeni unutra, podležući ubrzo dejstvu trenja i žestokog, razdirućeg pritiska nepopustljivog zagrljaja crne rupe.
<BR>&nbsp;&nbsp;&nbsp;&nbsp;&nbsp;Ludi Um bio je primoran da stalno pliva uzvodno protiv ovog strujanja materije u disku. Ako bi popustio, bujica bi ga ponela do same unutrašnje ivice diska. Odatle bi bio usisan dalje, spiralno uronivši u rupu.
<BR>&nbsp;&nbsp;&nbsp;&nbsp;&nbsp;Tako su izgledali zatvor i mučenje namenjeno Ludom Umu. Nije bio u stanju ništa da stavi na stranu u svojoj borbi da preživi. I to je bilo sve što je spasilo ostatak Galaksije od njegove čudne srdžbe.
<BR>&nbsp;&nbsp;&nbsp;&nbsp;&nbsp;"Ali uspeo je da pobegne", primeti Tragač.
<BR>&nbsp;&nbsp;&nbsp;&nbsp;&nbsp;"On se... rasuo." Ta čudna reč pala joj je iznenada na pamet, prizvale su je sve bleđe slike koje joj je uputio Kapetan. "Ludi Um sastoji se od magnetskih polja i ona su se rasula preko provodnog diska. Za to mu je bilo potrebno mnogo vremena, ali najzad je uspeo."
<BR>&nbsp;&nbsp;&nbsp;&nbsp;&nbsp;"Gde se nalazila ta Crna Rupa?" upita Tragač.
<BR>&nbsp;&nbsp;&nbsp;&nbsp;&nbsp;"Bila je to najveća koju je čovečanstvo uspelo da pronađe - Rupa u središtu Galaksije."
<BR>&nbsp;&nbsp;&nbsp;&nbsp;&nbsp;Oboje pogledaše napolje kroz providnu opnu pod pritiskom. Treperavi sjaj milion sunaca obavijao je središte Galaksije tako da je ono izgledalo veličanstveno poput kakvog kosmičkog roja pčela. Pa ipak, znali su da u samom središtu svog tog sjaja počiva potpuna tama. Deset milijardi godina širenje Galaksije hranilo je tu crnu rupu. Zvezde koje bi joj prišle suviše blizu bile su ogoljene i usisane unutra. Svako umiruće sunce doprinosilo je gustini tame, tom dinamičnom središtu oko koga je stotinu milijardi zvezda kružilo u galaktičkom plesu.
<BR>&nbsp;&nbsp;&nbsp;&nbsp;&nbsp;Klej prošaputa: "Znači da je dovlačenje Sunčevog sistema ovamo, u blizinu središta Galaksije, predstavljalo deo sheme da se uhvati u stupicu Ludi Um?"
<BR>&nbsp;&nbsp;&nbsp;&nbsp;&nbsp;Tragač se složi: "Mora da je tako."
<BR>&nbsp;&nbsp;&nbsp;&nbsp;&nbsp;"Zar ne bi bilo bezbednije da su pobegli najdalje što su mogli?"
<BR>&nbsp;&nbsp;&nbsp;&nbsp;&nbsp;"Bilo bi. Ali osećali su se odgovornim."
<BR>&nbsp;&nbsp;&nbsp;&nbsp;&nbsp;"I tako je čovečanstvo dovelo Sunce i planete ovamo kao neku vrstu straže?"
<BR>&nbsp;&nbsp;&nbsp;&nbsp;&nbsp;"To je jedna mogućnost. Naša zvezda je možda dopremljena ovamo da bi izazvala Ludi Um kada se pojavi."
<BR>&nbsp;&nbsp;&nbsp;&nbsp;&nbsp;"Kako se to moglo izvesti?"
<BR>&nbsp;&nbsp;&nbsp;&nbsp;&nbsp;"Nimalo lako."
<BR>&nbsp;&nbsp;&nbsp;&nbsp;&nbsp;"Rekao si da je to jedna mogućnost. Koja je druga?"
<BR>&nbsp;&nbsp;&nbsp;&nbsp;&nbsp;"Da smo ovde smešteni u svojstvu stražara, zaduženog da obavesti druge."
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Teško je nekoga upozoriti kada ne znaš ko bi to mogao biti."
<BR>&nbsp;&nbsp;&nbsp;&nbsp;&nbsp;"Postoji još jedna mogućnost."
<BR>&nbsp;&nbsp;&nbsp;&nbsp;&nbsp;"Koja?"
<BR>&nbsp;&nbsp;&nbsp;&nbsp;&nbsp;"Da smo ovde da bismo bili žrtvovani."
<BR>&nbsp;&nbsp;&nbsp;&nbsp;&nbsp;Klej ništa ne reče.
<BR>&nbsp;&nbsp;&nbsp;&nbsp;&nbsp;Tragač nastavi: "Možda bi se Ludi Um zadovoljio time da pronađe i uništi one koji su ga zatočili."
<BR>&nbsp;&nbsp;&nbsp;&nbsp;&nbsp;Ležeran glas kojim je Tragač to rekao zamrznu Klej. "Šta je, dakle, posredi?"
<BR>&nbsp;&nbsp;&nbsp;&nbsp;&nbsp;"Možda Supre to znaju."
<BR>&nbsp;&nbsp;&nbsp;&nbsp;&nbsp;"E, pa, onda neka se oni bore protiv Uma. Meni je dosta svega."
<BR>&nbsp;&nbsp;&nbsp;&nbsp;&nbsp;"Nema načina da se izvučeš iz ovoga."
<BR>&nbsp;&nbsp;&nbsp;&nbsp;&nbsp;"Izgleda da ne bi bilo mudro poći što dalje od Sunca. Tamo Um sam sebe akumulira."
<BR>&nbsp;&nbsp;&nbsp;&nbsp;&nbsp;Tragač je posmatrao zvezde, bleštave rupe izbušene u prožimajućoj noći. "Tebe je veoma lako pronaći na Zemlji zbog talenta koji poseduješ. Ovde se stapaš sa mnogim drugim glasovima uma."
<BR>&nbsp;&nbsp;&nbsp;&nbsp;&nbsp;Klej zausti da se usprotivi ali zastade, osetivši kako joj kroz svest odzvanja neka laka, pronicljiva misao. Ona trepnu. Bio je to poziv na lov, osećaj koji ni eoni nisu izbrisali, a koji kao da je odaslala neka brza ptica, obrušavajući se kroz somotski vazduh, očiju prikovanih za plen što je dole bežao.
<BR>&nbsp;&nbsp;&nbsp;&nbsp;&nbsp;Ona ponovo baci pogled na tinjajući sjaj u središtu Galaksije. Naspram njega ocrtavali su se crni obrisi, uglasti i glatki, koji su se uvećavali. Nisu bili metalni, kao što su to brodovi Supri, već zeleni, smeđi i sivi.
<BR>&nbsp;&nbsp;&nbsp;&nbsp;&nbsp;"Pozovi Kapetana!" reče ona.
<BR>&nbsp;&nbsp;&nbsp;&nbsp;&nbsp;"Već jesam", odvrati Tragač.
<BR>&nbsp;&nbsp;&nbsp;&nbsp;&nbsp;Dok je Klej posmatrala približavanje glatkih stvorenja, razabrala je da su veća od uobičajenog života rođenog u svemiru koji je poznavala, kao i da više nema vremena da ih izbegne, čak i kada bi Levijatan mogao istog časa da okrene svoju veliku masu.
<BR>&nbsp;&nbsp;&nbsp;&nbsp;&nbsp;Nebeske ajkule, pomisli Klej; dve reči iskočile su na površinu svesti iz njenog zapretanog rečnika. Izraz je odgovarao, mada mu nije znala poreklo. Bile su elegantno oblikovane za brzinu, sa mlaznicima za ispuštanje gasova. Solarna jedra davala su dodatni potisak, ali nebeska ajkula predvodnik umotala se u svoja jedra dok se približavala, uvukavši srebrnaste ploče u proreze sa strane. Ispupčene parabole spreda i pozadi svedočile su da su razvile radarska čula; i ovi organi uvukli su se nekoliko trenutaka pre susreta kako se ne bi oštetili.
<BR>&nbsp;&nbsp;&nbsp;&nbsp;&nbsp;Prva se zabila u Levijatana, ni ne pokušavši da zakoči. Razbila se o kožu iza plika u kome su bili Tragač i Klej. Videli su da je izdubila veliku rupu u naboranoj površini.
<BR>&nbsp;&nbsp;&nbsp;&nbsp;&nbsp;Nebeske ajkule bile su velike, mišićave, moćne. Klej je posmatrala nekoliko prvih koje su se zarile u išaranu kožu Levijatana, zapitavši se zašto rizikuju da budu veoma oštećene samo radi hrane. A onda joj puknu u ušima.
<BR>&nbsp;&nbsp;&nbsp;&nbsp;&nbsp;"Uništavaju oklop!"
<BR>&nbsp;&nbsp;&nbsp;&nbsp;&nbsp;"Da", odvrati mirno Tragač, "to im je strategija."
<BR>&nbsp;&nbsp;&nbsp;&nbsp;&nbsp;"Ali pobiće sve na Levijatanu."
<BR>&nbsp;&nbsp;&nbsp;&nbsp;&nbsp;"Probijaju samo nekoliko slojeva. Vazduh koji hrli napolje donosi im tako nešto manjih životinja."
<BR>&nbsp;&nbsp;&nbsp;&nbsp;&nbsp;Klej je posmatrala jednu nebesku ajkulu koja se povukla od krzave rane što ju je napravila. Vetar je u trenu razvejao zvezdano zaleđe, što je bio jedini pokazatelj isticanja vazduha. A onda su iz rane počeli da kuljaju komadići i trunje, u obliku gejzira bespomoćnog, uvijajućeg plena. Nebeska ajkula hvatala je sve svojim brzim, širokim ustima, kao da ih je udisala.
<BR>&nbsp;&nbsp;&nbsp;&nbsp;&nbsp;Klej je morala da podseti samu sebe da su hladne, bezglasne, baletske kretnje ovih klizećih oblika, u stvari, divljački napadi, nemilosrdni i delotvorni. U vakuumu je čak i smrt dobijala kvalitet tihe gracioznosti. Pa ipak, kroz sve se prosejavala lepota pretnje, svojstvo koje su u podjednakoj meri delili i grizli soko i čegrtuša.
<BR>&nbsp;&nbsp;&nbsp;&nbsp;&nbsp;U ušima joj ponovo puknu. "Ako izgubimo sav vazduh..."
<BR>&nbsp;&nbsp;&nbsp;&nbsp;&nbsp;"Ne bi trebalo", odvrati Tragač, mada je očigledno bio zabrinut, jer su mu po kaputu milele čađave spirale. "Opne se zatvaraju kako bi ograničile gubitak."
<BR>&nbsp;&nbsp;&nbsp;&nbsp;&nbsp;"Dobro", reče nesigurno Klej. Ali dok je još izgovarala tu reč, podiže se vetar i poče da usisava suvo lišće u ciklon koji se stvarao oko njih.
<BR>&nbsp;&nbsp;&nbsp;&nbsp;&nbsp;"To nije trebalo da se dogodi", primeti ukočeno Tragač.
<BR>&nbsp;&nbsp;&nbsp;&nbsp;&nbsp;"Pogledaj."
<BR>&nbsp;&nbsp;&nbsp;&nbsp;&nbsp;Napolju su se dve nebeske ajkule, uvijajući se, uvlačile u starije useke. Vazduh je prestao da ističe iz njih, tako da su nemani mogle lako da uđu.
<BR>&nbsp;&nbsp;&nbsp;&nbsp;&nbsp;Ostale su se povukle iz rascepa koje su napravile posle svega nekoliko žestokih ugriza. Krstarile su duž širokog poteza kože, tragajući za novim slabim tačkama. U repovima su im se nalazile izduvne i prstenaste komore. Ugledala je sjajni plamen dok su se vodonik-peroksid i katalaza mešali u njima, tako da su ih snažno izabacivanje dima i strujanje gurali napred duž namreškane smeđe kože.
<BR>&nbsp;&nbsp;&nbsp;&nbsp;&nbsp;Iz razjapljenih useka u koje su ušle nebeske ajkule dopreše novi naleti vazduha. Neki od njih doneše životinje koje su se prevrtale u sve ređim kovitlacima, a ajkule ih željno progutaše.
<BR>&nbsp;&nbsp;&nbsp;&nbsp;&nbsp;"One koje su ušle unutra - mora da razdiru opne koje si pominjao", primeti Klej. "Isisavaju zaštićene oblasti."
<BR>&nbsp;&nbsp;&nbsp;&nbsp;&nbsp;Tragač se napregnuo kako bi odoleo vetrovima koji su se postojano pojačavali. "Modifikovana taktika. Čak ako i nestanu one unutra, njihovi sadruzi imaju koristi od ovog dodatnog manevra. To je dobro za vrstu uopšte, uprkos žrtvovanju nekolicine."
<BR>&nbsp;&nbsp;&nbsp;&nbsp;&nbsp;"Da, ali šta ćemo mi?"
<BR>&nbsp;&nbsp;&nbsp;&nbsp;&nbsp;"Dođi."
<BR>&nbsp;&nbsp;&nbsp;&nbsp;&nbsp;Tragač se odbaci, a Klej krenu za njim. Odbijajući se o debla i trupce, Tragač se sklupča u loptu kako bi pružio što manju površinu orkanu koji je zavijao. Klej postupi na isti način, suzivši uz to očne kapke kako bi se odbranila od kiše lišća, kora i grančica koja ju je zasipala.
<BR>&nbsp;&nbsp;&nbsp;&nbsp;&nbsp;Tragač ju je vodio krivudavom stazom odmah ispod kože Levijatana. Uprkos pomahnitalom vetru, čula je zavijanje i povike životinja. Jedno mačkoliko stvorenje ispustilo je cevasti koren za koji se držalo i vrteći se izgubilo. Trouglasti prostirač sa nožicama sudario se sa Tragačem i odbio od Klej pre no što je, pomamno se okrećući, nestao u sumanutoj magli.
<BR>&nbsp;&nbsp;&nbsp;&nbsp;&nbsp;Stigli su do sistema nalik na srce, sa venama i arterijama koje su se prostirale u svim pravcima. Vetar je ječao i skupljao se ovde, nagoveštavajući da ono najgore još nije nastupilo. Nagađala je da su otvorene rane iza njih nastavile da se cepaju i da kroz njih napolje kulja sve veći i veći deo Levijatana. Tog časa Klej je prvi put palo na pamet da bi čak i ovo ogromno biće moglo možda umreti, da bi njegovi sokovi i vazduh mogli iskrvariti u svemir.
<BR>&nbsp;&nbsp;&nbsp;&nbsp;&nbsp;Pohitala je za Tragačem. Pored njih prođe jedan sivi oblak i nastavi u pravcu uzdišućih strujanja. Klej je prepoznala u njemu letelice veličine palca koje su sačinjavale Kapetana, a koje su sada proticale da brane njegov brod. Možda je bilo više od jednog Kapetana, ili je možda postojala posada sastavljena od antoloških bića. Ili je, pak, besmisleno bilo uopšte praviti razliku između pojedinačnih entiteta.
<BR>&nbsp;&nbsp;&nbsp;&nbsp;&nbsp;Ispred njih nalazila se oblast sa koprenastom, prozračnom površinom, prošarana fosforescentnim prugama. Tragač zgrabi jednu ploču od neke voštane tvari, koja je ličila na veliku opnu po kojoj se skupljao polen. Čak je i u haosu koji su stvarali uskovitlani komadi Klej uspela da razabere da je ovo deo neke ogromne biljke. Nalazili su se u vrhu velikog tučka. Tragač je otkinuo komad lepljivog zida. Iznad tog mesta stajala je široka, providna kupola koja je sprovodila Sunčevu svetlost do kožnatog pupoljka biljke. U unutrašnjosti lisnatog pupoljka nalazile su se površine prekrivene ogledalima koja su odražavala jarku Sunčevu svetlost u blistave oštrice, šaljući osvetljenje duboko u unutrašnje pukotine Levijatana.
<BR>&nbsp;&nbsp;&nbsp;&nbsp;&nbsp;Sve je ovo obuhvatila jednim pogledom. A onda ju je Tragač povukao do zida lisnatog pupoljka, gde je upala u lepljivi tvar. Tragač je lajući izdavao naređenja, a Klej ih je izvršavala; od tvrde ploče napravila je piramidu. Tragač je spojio ivice lepkom sa zidova. Poslednju stranu je spustio, tako da su se našli u piramidi. Krenuli su prema providnoj tavanici na kovitlacu vetrova koji su se polako pojačavali. Tragač je čučao na vrhu piramide. Dodirnuo je tavanicu i učinio nešto brzo sa zidom - i oni prođoše, obrevši se u golom svemiru.
<BR>&nbsp;&nbsp;&nbsp;&nbsp;&nbsp;"Ovo neće dugo izdržati", reče Tragač.
<BR>&nbsp;&nbsp;&nbsp;&nbsp;&nbsp;"Dok ne ostanemo bez vazduha", dodade Klej.
<BR>&nbsp;&nbsp;&nbsp;&nbsp;&nbsp;"Ako izdrži i dotle."
<BR>&nbsp;&nbsp;&nbsp;&nbsp;&nbsp;Prednost živih konstrukcija bila je u tome što su one srastale na šavovima, u čemu im je pomagao i lepak, postajući čvršći od bilo kog veštački proizvedenog hermetičkog zaptivka. Priroda je volela sve što je bilo glatko i bez šavova. Uskoro je njihova piramida bila čvrsta i udobna.
<BR>&nbsp;&nbsp;&nbsp;&nbsp;&nbsp;Udaljili su se od Levijatana. Klej se nadala da neće privući pažnju nebeskih ajkula; i zaista, grabljivice su nastavile da pohlepno njuškaju po svežim ranama u sredini broda. Oko Levijatana nalazila se gomila đubreta. U ogroman oblak pristigao je najšarolikiji život rođen u svemiru. Jedan deo predstavljale su male grabljivice koje su harale po svemu što su nebeske ajkule ostavile. Druga stvorenja raširila su paučinaste ploče kako bi uhvatila vazduh koji je isticao iz Levijatanovih rana. Mali stvorovi gnezdili su se po velikim gasnim vrećama, nabubrelim od retkog bogatstva. Prilepci su pohlepno puzali preko rožnate kože prema pukotinama. Kada bi stigli do odredišta, hvatili bi struje fluida koji su u nepravilnim razmacima šikljale u vakuuum.
<BR>&nbsp;&nbsp;&nbsp;&nbsp;&nbsp;Ovo je za neke bila preobilna žetva; Klej je primetila radost kod uzbuđenih, tankooklopnih buba koje su jurile tamo-amo i koje su pustošile oborene delove nekad slavne paprati. Rane su stvarale vodoskoke što su izbacivali raznolike oblake biljnog i životinjskog sveta u okupljenu gomilu gladnih potrošača, čiji je apetit bio podstican štedrošću šikljajućeg vazduha.
<BR>&nbsp;&nbsp;&nbsp;&nbsp;&nbsp;"Nadam se da im se ne sviđa naš ukus", reče Klej.
<BR>&nbsp;&nbsp;&nbsp;&nbsp;&nbsp;Usta su joj bila suva i već je odavno zaboravila na strah. Sada je naprosto gledala. Gargantuanske snage umele su da je nagnaju da se zamisli. Ova osobina uspešnije je pomagala praljudskim bićima da prežive nego otvorena agresija ili upadljiva galantnost i nije je ni ovoga puta izneverila. Vidni strah privukao bi na sebe pažnju. Promicali su kroz mnoštvo različitih oblika rođenih u svemiru; možda je njihova lađa bila suviše čudna, tako da je obeshrabrivala spremne napadače; čak se i gladni lešinari mudro opredeljuju za hranu koja im je poznata.
<BR>&nbsp;&nbsp;&nbsp;&nbsp;&nbsp;"Misliš da će ubiti Levijatana?" upita Klej.
<BR>&nbsp;&nbsp;&nbsp;&nbsp;&nbsp;"Planine se ne plaše mrava", odvrati Tragač.
<BR>&nbsp;&nbsp;&nbsp;&nbsp;&nbsp;"Ali proždiru ga!"
<BR>&nbsp;&nbsp;&nbsp;&nbsp;&nbsp;"Ne mogu dugo da izdrže unutra u planini. Za one rođene u svemiru vazduh u velikim količinama predstavlja jak otrov."
<BR>&nbsp;&nbsp;&nbsp;&nbsp;&nbsp;"Kiseonik?"
<BR>&nbsp;&nbsp;&nbsp;&nbsp;&nbsp;"On rasplamsava vatre koje nama donose život. Previše kiseonika i..."
<BR>&nbsp;&nbsp;&nbsp;&nbsp;&nbsp;Tragač pokaza prstom. Premanovi dima počeli su da se pomaljaju iz nazubljenih rana. Strujanja vazduha postajala su sve tanja, a i donosila su crne pruge.
<BR>&nbsp;&nbsp;&nbsp;&nbsp;&nbsp;"Nebeske ajkule mogu da haraju po unutrašnjosti dok im vazduh ne zapali utrobu." Tragač je posmatrao ovaj prizor gotovo sa naučničkim zanimanjem.
<BR>&nbsp;&nbsp;&nbsp;&nbsp;&nbsp;"Umiru da bi druge mogle da pojedu Levijatana?"
<BR>&nbsp;&nbsp;&nbsp;&nbsp;&nbsp;"Kako izgleda. Mada podozrevam da se iza njihovog ponašanja krije još jedna svrha.."
<BR>&nbsp;&nbsp;&nbsp;&nbsp;&nbsp;"Sve ovo razbojništvo. Užasno je."
<BR>&nbsp;&nbsp;&nbsp;&nbsp;&nbsp;"Da. Mnogi stvorenja su stradala. Ali ne i ona zbog kojih je ovaj napad preduzet."
<BR>&nbsp;&nbsp;&nbsp;&nbsp;&nbsp;"A ko je to?"
<BR>&nbsp;&nbsp;&nbsp;&nbsp;&nbsp;"Mi."
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
