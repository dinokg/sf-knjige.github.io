<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. ŽIVI MOST
<P>&nbsp;&nbsp;&nbsp;&nbsp;&nbsp;Sačekali su da prođe napad. Čupavi pramenovi dima stanjivali su se dok je Levijatan lečio unutrašnje prelome, podižući brane koje će sprečiti bujicu vazduha da i dalje izlazi. Preostale nebeske ajkule zloslutno su klizile povrh Levijatanove kože, ali je nisu parale niti dubile. Nisu obraćale pažnju na mestimične prstenove biljnog života oko središta Levijatana. Očigledno je to debelokožno, lepljivo rastinje lučilo otrove ili je bilo u stanju da se odbrani na neki drugi način, tako da mu je bilo dopušteno da širi svoje kožnato lišće na Suncu, ne hajući za napad na Levijatanovo telo.
<BR>&nbsp;&nbsp;&nbsp;&nbsp;&nbsp;Nebeske ajkule su se prvo hranile otpacima. A onda su osetile Kleja i Tragača i sve zajedno krenule prema njima. Usta im se razjapiše, otkrivši šiljate, plave zube. Klej oseti preteća, nema prisustva u svom umu, kao da joj je neko iznenada pritisnuo ledeno staklo na lice. Tragač reče: "Mrzi ih."
<BR>&nbsp;&nbsp;&nbsp;&nbsp;&nbsp;"Ti ih mrziš?"
<BR>&nbsp;&nbsp;&nbsp;&nbsp;&nbsp;"Ne, ti ih mrzi. To će nas zaštititi."
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"Smesta."
<BR>&nbsp;&nbsp;&nbsp;&nbsp;&nbsp;Ona pusti da iz nje iscuri deo zapretanih osećanja, zamislivši ih kao jedno oštro koplje hitnuto u najbližu ajkulu. Ovog puta je svoju emisiju osetila kao blistavu iskru otrovne narandžaste boje. Nebeska ajkula se zakoprcala, okrenula, pobegla.
<BR>&nbsp;&nbsp;&nbsp;&nbsp;&nbsp;"Odlično. Ponovi to kad god se neka približi."
<BR>&nbsp;&nbsp;&nbsp;&nbsp;&nbsp;"Zašto ih i Levijatan ne sprečava na ovaj način?"
<BR>&nbsp;&nbsp;&nbsp;&nbsp;&nbsp;"Kada su u čoporu, one prigušuju Levijatanovo ustrojstavo misli i brane se protiv njega. Ali on im to skupo naplaćuje, jer nisu mnogo inteligentne. Dok haraju po bespomoćnom životu koji je izbačen napolje, odbrana je isključena."
<BR>&nbsp;&nbsp;&nbsp;&nbsp;&nbsp;Nebeske ajkule su već bile dosta daleko od Levijatana, sustižući oduvana stvorenja i delove biljki. Njihova uglasta tela su se nadula, a nesvarena gozba u stomacima još se mućkala. I spreda i pozadi, iz njihovih bradavičastih bokova razmotali su se dodaci. Rascvetale su se parabolične antene koje su počele strpljivo da skeniraju sa metronomskom preciznošću. Klej je podozrevala da postoje vrste koje su lovile ove gipke lovce, mada joj je bilo teško da zamisli kako je iko mogao ugroziti ove zle, pokretne žderonje.
<BR>&nbsp;&nbsp;&nbsp;&nbsp;&nbsp;"Znači, ti misliš da smo im mi bili cilj?"
<BR>&nbsp;&nbsp;&nbsp;&nbsp;&nbsp;"One retko napadaju Levijatana; gubici su suviše veliki. Obično ovoj taktici pribegavaju iz očajanja, kada drugde ne mogu da dođu do hrane."
<BR>&nbsp;&nbsp;&nbsp;&nbsp;&nbsp;"Pa, možda im ovo loša godina."
<BR>&nbsp;&nbsp;&nbsp;&nbsp;&nbsp;"Nisu izgledale izgladnele i mršave. Ne, naređeno im je da to urade."
<BR>&nbsp;&nbsp;&nbsp;&nbsp;&nbsp;"Misliš da im je to Ludi Um naredio?"
<BR>&nbsp;&nbsp;&nbsp;&nbsp;&nbsp;"Mora biti."
<BR>&nbsp;&nbsp;&nbsp;&nbsp;&nbsp;Klej se sledila. "Znači da on zna gde se nalazim."
<BR>&nbsp;&nbsp;&nbsp;&nbsp;&nbsp;"Pretpostavljam da samo ispipava, sprovodi svaku ideju koja mu padne na pamet."
<BR>&nbsp;&nbsp;&nbsp;&nbsp;&nbsp;"Pobio je mnogo stvorenja na taj način."
<BR>&nbsp;&nbsp;&nbsp;&nbsp;&nbsp;"Nije ga briga za to."
<BR>&nbsp;&nbsp;&nbsp;&nbsp;&nbsp;Njihov uglast mehur bio je orošen vlagom. Klej obrisa površinu kako bi bolje videla, zaboravivši na nebeske ajkule i počevši da se pita kako će uopšte ovde, napolju, da izdrže duže vremena, bez obzira na Ludi Um. Tragača to, izgleda, nije brinulo. Raširio je zadnje noge, zauzevši položaj koji je nagoveštavao da namerava da se olakša, ali Klej reče: "Tragaču! Ne sada."
<BR>&nbsp;&nbsp;&nbsp;&nbsp;&nbsp;"Ali moram."
<BR>&nbsp;&nbsp;&nbsp;&nbsp;&nbsp;"Slušaj, podavićemo se ovde ako..."
<BR>&nbsp;&nbsp;&nbsp;&nbsp;&nbsp;Tragač bučno prdnu i ispusti tanki mlaz pravo na najbliži zid. "Udahni duboko", reče on.
<BR>&nbsp;&nbsp;&nbsp;&nbsp;&nbsp;Klej udahnu deo smrada - a onda joj puknu u ušima. Tragačev izmet napravio je malu rupu u njihovom zaštitnom omotaču. Vakuum je isisao smeđu sluz.
<BR>&nbsp;&nbsp;&nbsp;&nbsp;&nbsp;Klej se uhvatila za najbliži zid pošto je vetar koji se podizao počeo da joj čupa kosu. Prožeo ju je iznenadni strah i ona stade pohlepno da uvlači vazduh, osetivši da već postaje ređi. Na suprotnom zidu mala rupa je zviždala u znak zloslutnog protesta. Zid polete ka njoj. Ona ga udari, odskočivši kada oseti iznenandu hladnoću. Odjednom joj se lice nađe zagnjureno u Tragačevo krzno i ona se uhvati za njega.
<BR>&nbsp;&nbsp;&nbsp;&nbsp;&nbsp;Mislila je da zatraži objašnjenje, ali za to bi samo uludo trošili vazduh. Tragač suknu, spretno i lako je ponevši. Imala je osećaj da joj je neko zario bodeže u bubne opne. Tragač je zario kandže u zidove, prvukavši ih tako da su obrazovali ugao. Naprezala se da vidi šta se događa.
<BR>&nbsp;&nbsp;&nbsp;&nbsp;&nbsp;Vazduh koji je isticao obrazovao je tanku, vrišteću raketu, koja ih je gurala nazad prema Levijatanu. Zašli su u njegovu senku.
<BR>&nbsp;&nbsp;&nbsp;&nbsp;&nbsp;Ugledala je svežu ranu na obližnjem delu kože. Bleda, ružičasta opna iskliznula je iz njenih ivica. Usek je ličio na oko koje se veličanstveno zatvara, povređeno i okolo crveno. Kretali su se gotovo pravo prema toj pukotini koja se polako zatvarala.
<BR>&nbsp;&nbsp;&nbsp;&nbsp;&nbsp;Tragač skoči u stranu. Time je istog časa promenio pravac vazduha koji je u mlazu isticao. Zatim se priljubio uz suprotni zid i mlaz je ponovo promenio pravac. Ova ispravka kursa odvela ih je pravo kroz zenicu otvora koji se zatvarao.
<BR>&nbsp;&nbsp;&nbsp;&nbsp;&nbsp;Udarili su u veliku, meku paprat i stali da odskaču po pometenoj mreži grana. Ružičasta opna se iznad njih zatvorila, naboravši se duž šava.
<BR>&nbsp;&nbsp;&nbsp;&nbsp;&nbsp;Klej više nije mogla da zadržava dah. Ispustila ga je, zakašljala se, a potom ponovo udahnula redak, ali topao vazduh. Pohlepno je, trepčući, stala da ga udiše.
<BR>&nbsp;&nbsp;&nbsp;&nbsp;&nbsp;Oko njih započe komešanje i klizanje. Levijatan je već počeo da se obezbeđuje i oživljava.
<BR>&nbsp;&nbsp;&nbsp;&nbsp;&nbsp;"Kako... kako si to postigao?"
<BR>&nbsp;&nbsp;&nbsp;&nbsp;&nbsp;"Jednostavan problem dinamike", zevnu Tragač.
<BR>&nbsp;&nbsp;&nbsp;&nbsp;&nbsp;Dva dana su proživeli u ovoj zoni izdeljenoj na segmente i odaje. Vojske malih radnika nalik na insekte milele su posvuda, krpeći i potkresujući. Ružičasta opna postala je deblja taman za onoliko koliko je bilo potrebno da spreči isticanje vazduha, ali ne i prodiranje Sunčevih zraka koji su ubrzavali obnavljanje. Klej je pronašla hranu i odmorila se, posmatrajući gomile užurbanih radnika. Kroz providnu opnu mogla je da vidi život rođen u svemiru i konačno je uspela da shvati njegovu svrhu.
<BR>&nbsp;&nbsp;&nbsp;&nbsp;&nbsp;Mali, puzavi oblici negovali su iskidanu kožu svojim lepljivim izlučevinama. Ostali su, izgleda, prevozili materijale iz udaljenih delova Levijatana do mnogih razderotina i rana. Neobična pravougaona stvorenja naglo su pristizala sa dalekih mesta, vukući vreće sa tečnošću i krupnim semenjem.
<BR>&nbsp;&nbsp;&nbsp;&nbsp;&nbsp;Polako je shvatala smisao Levijatana, njegove tajne koje su se preplitale. Leš jedne nebeske ajkule, koju je proždrala vlastita unutrašnja vatra, postao je hrana za mnoštvo biljaka što su počele da se obnavljaju. Vojske koje su raznosile delove nebeske ajkule nisu pokazivale nikakvu zlobu niti osvetnički bes dok su komadale telo, ponekad zastavši da pojedu koju mrvicu. Samo su predano obavljale svoj posao i to je bilo sve.
<BR>&nbsp;&nbsp;&nbsp;&nbsp;&nbsp;Iako se štošta moglo popraviti, veliko svet-stvorenje bilo je očigledno teško ranjeno. Na mestima gde su ajkule rastrgle zatvorene oblasti pod pritiskom, zjapili su dugački ponori, iz kojih se prosipalo bogatstvo. Cele oblasti su posivele jer ih je zahvatila smrt. Smrad tela oterao je Klej i Tragača iz nekada mirnih gajeva lepljivog drveća sličnog bananama.
<BR>&nbsp;&nbsp;&nbsp;&nbsp;&nbsp;Međutim, Klej je postala svesna stvarnih razmera ogromne štete kada je osetila laganu, ali postojanu gravitaciju koja ju je gurala prema stražnjim slojevima.
<BR>&nbsp;&nbsp;&nbsp;&nbsp;&nbsp;"Krećemo se", reće ona.
<BR>&nbsp;&nbsp;&nbsp;&nbsp;&nbsp;"Moramo." Tragač je pažljivo brao trnjike sa jednog lepog žbuna crvenih bobica. Uveravao ju je da je trnje veoma ukusno, dok su bobice otrovne; taj žbun je bio pravi majstor u pretvaranju.
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;"Ka Jovu. Događaji su ubrzali stvar."
<BR>&nbsp;&nbsp;&nbsp;&nbsp;&nbsp;"Da li Levijatan umire?"
<BR>&nbsp;&nbsp;&nbsp;&nbsp;&nbsp;"Ne, ali trpi strašan bol. Traži pomoć."
<BR>&nbsp;&nbsp;&nbsp;&nbsp;&nbsp;"Od Jova?"
<BR>&nbsp;&nbsp;&nbsp;&nbsp;&nbsp;"Ne, mada troši sokove da bi nas tamo odveo. Njegovi mnogobrojni prijatelji mogu da mu pomognu tokom puta."
<BR>&nbsp;&nbsp;&nbsp;&nbsp;&nbsp;"Nas? Zar smo mi toliko važni?"
<BR>&nbsp;&nbsp;&nbsp;&nbsp;&nbsp;Tragač ništa nije odgovorio, pa se Klej udaljila. Pošto se tri puta izgubila, pronašla je providni mehur kroz koji je mogla da vidi prostor iza njih.
<BR>&nbsp;&nbsp;&nbsp;&nbsp;&nbsp;Dugački biserni pramenovi sukljali su iz Levijatana. Izbijali su iz šiljatog, bradavičastog rastinja za koje je Klej bila sasvim sigurna da ga ranije tu nije bilo. Raslo je zapanjujućom brzinom i na neki način bilo je povezano sa hemijskim sistemom koji je napajala Levijatanova unutrašnja hemijska laboratorija. Nos joj se nabrao kada je osetila miris peroksida, a od grmljavine postojanih detonacija zadrhtale su obližnje debele grane.
<BR>&nbsp;&nbsp;&nbsp;&nbsp;&nbsp;Još dok je ogromna gromada ubrzavala, Klej je uspela da vidi skupine života nastalog u svemiru koje su se odvajale i udaljavale. Neke vrste su, izgleda, napuštale brod, osetivši možda da je pred njima nešto opasno. Raširile su široka, srebrnasta jedra koja su odbijala lik Sunca što se smanjivalo. Druge su, pak, imale jedra koja su bila potpuno crna, pa je Klej pretpostavila da bi one mogle biti prirodni plen nebeskih ajkula. Odrazi bi privukli neželjenu pažnju, tako da su ova stvorenja čudnog oblika razvila jedra u obliku padobrana koja su upijala Sunčevu svetlost, a zatim bi rasipale sakupljenu toplotu posredstvom tankih, pirokih peraja za hlađenje.
<BR>&nbsp;&nbsp;&nbsp;&nbsp;&nbsp;Ovakva prilagođavanja vodila su do svih mogućih rasporeda na površini. Stvorenja slična apstraktnim slikama bila su sasvim delotvorna ovde gde gravitacija nije imala udela u oblikovanju evolucionih pritisaka. Njihovi potpornji, ploče, cevi i palube koristile su svaku geometrijsku prednost. Stožeri koji su bili krhki koliko i stabljike cvetova služili su za okretanje prostranih ploča i jedara. Providnim venama proticali su sokovi zelene boje i boje slonovače.
<BR>&nbsp;&nbsp;&nbsp;&nbsp;&nbsp;Dok su oni napuštali ranjenog diva, drugi su pristizali. Velike trupe obrušavale su se da dočekaju Levijatana; Klej su podsećale na vretenaste gomile zelenih čačkalica. Te skupine neverovatnog izgleda bi usporile, zakačile se za Levijatana i istovarile svoj teret. Klej sinu da Levijatan igra ulogu koja nije imala parnjaka u ljudskom svetu. Kružio je među svetovima, pa ipak nije bio običan brod. Čitave flote života rođenog u svemiru razmenjivale su hranu i seme, a van svake sumnje i mnogo više od toga, pukim presecanjem orbite Lervijatana, postižući biološke pogodbe i potom se vraćajući u crne dubine gde su se razmnožavale. Levijatan je bio ambasador, provodadžija, robna kuća i upravnik pogrebnog zavoda, a imao je i mnoge druge nedokučive uloge.
<BR>&nbsp;&nbsp;&nbsp;&nbsp;&nbsp;Pa ipak, ta ogromna životinja bila je sada veoma oštećena, pa je grozničavi nemir ispunjavao vazduh oko Klej. Lenjo se okrenula od Suncem obasjanog prizora stražnjih oblasti baš na vreme da ugleda mali, rumeni disk koji joj se pojavio u vidnom polju. Žile na vratu joj iskočiše i ona se brzo okrenu, znajući šta će da ugleda.
<BR>&nbsp;&nbsp;&nbsp;&nbsp;&nbsp;Ti si mi ovo navukla na grbaču, odaslao je poruku Kapetan.
<BR>&nbsp;&nbsp;&nbsp;&nbsp;&nbsp;Nadnosio se nad njom. Njegove komponente-palčevi lebdeli su puni potisnute energije, dajući izduženom ljudskom obliku izgled povijenog kipa koji je obasjavala pegava svetlost, nalik na senke listova koje su uzburkali hiroviti povetarci.
<BR>&nbsp;&nbsp;&nbsp;&nbsp;&nbsp;"Nisam čak ni znala da postoje nebeske ajkule. Moraš shvatiti, ja..."
<BR>&nbsp;&nbsp;&nbsp;&nbsp;&nbsp;Mnogo toga ja razumem. Nedostaje mi trpeljivosti.
<BR>&nbsp;&nbsp;&nbsp;&nbsp;&nbsp;Klej je žudela da pobegne. Ali kako da izbegne ovaj ljutiti, brzi roj? Bolje da ga zagovara. "Uopšte nije bila moja ideja da dođem ovamo."
<BR>&nbsp;&nbsp;&nbsp;&nbsp;&nbsp;Izduženo ljudsko obličje se nadulo. Leva ruka mu se sjedinila sa telom. Osetila je pretnju iza tih naglih izliva, pojačanih kopljima besa koja su izbijala iz Kapetanovog mračnog talenat-glasa. Nije ni moja. Otarasiću se ja vas.
<BR>&nbsp;&nbsp;&nbsp;&nbsp;&nbsp;"Otići ću čim budem mogla."
<BR>&nbsp;&nbsp;&nbsp;&nbsp;&nbsp;Ludi Um je posvuda ispružio pipke; zmijoliko se uvlače u mene.
<BR>&nbsp;&nbsp;&nbsp;&nbsp;&nbsp;"Misliš li da me može pronaći?"
<BR>&nbsp;&nbsp;&nbsp;&nbsp;&nbsp;Oblik koji se sve vreme menjao upi noge u telo, kao da mu komponente moraju biti skupljene da bi mogao o ovome razmisliti. Da, uskoro. Ispituje me.
<BR>&nbsp;&nbsp;&nbsp;&nbsp;&nbsp;"Koliko mi je vremena preostalo?"
<BR>&nbsp;&nbsp;&nbsp;&nbsp;&nbsp;Do sada bi te već sigurno pronašao da mu se nije usprotivila jedna druga, slična veština. Ne mogu predvideti ishod jednog tako velikog sudara.
<BR>&nbsp;&nbsp;&nbsp;&nbsp;&nbsp;Klej je pokušala da natera sebe da o ovoj stvari razmišlja kao o nekoj zajednici delova, ne jednostavno kao o organizmu. Međutim, pokretni oblak izgleda da je namerno poprimao čovekoliki oblik kako bi u njoj izazvao uznemirujuće, atavističke strahove. Pitala se da li mu je to i bila namera.
<BR>&nbsp;&nbsp;&nbsp;&nbsp;&nbsp;"Kakva to druga 'veština'? Neki drugi magnetski um?"
<BR>&nbsp;&nbsp;&nbsp;&nbsp;&nbsp;Sličnih moći; hita na samoj gipkoći polja. Zove se Vanamond. "Da li on predstavlja opasnost po tebe?" Iako to nije htela, Klej se malo povukla pred nestalnom maglom stvorenja. Odlučila je da stoji uspravno i neustrašivo pri slaboj pseudogravitaciji, nastaloj usled toga što je Levijatan počeo da ubrzava, kako ne bi pokazala da joj se utroba grči od straha. Ali koliko je Kapetan to mogao da nasluti iz njenih neskrivenih misli?
<BR>&nbsp;&nbsp;&nbsp;&nbsp;&nbsp;Ne znam. Prezirem sve slične ljudske izume.
<BR>&nbsp;&nbsp;&nbsp;&nbsp;&nbsp;To ju je zapanjilo. "Vanamond... mi smo ga stvorili?"
<BR>&nbsp;&nbsp;&nbsp;&nbsp;&nbsp;Tipično ljudski način razmišljanja: njime ste hteli da ispravite prethodnu grešku - Ludi Um.
<BR>&nbsp;&nbsp;&nbsp;&nbsp;&nbsp;"Slušaj, ti, ni Levijatani nisu nepogrešivi", reče Klej dok joj se vrtelo.
<BR>&nbsp;&nbsp;&nbsp;&nbsp;&nbsp;Naše greške ne ostaju zarobljene u čipci magnetskih polja tokom mnogo okretaja Galaksije. One umiru.
<BR>&nbsp;&nbsp;&nbsp;&nbsp;&nbsp;Kapetan-oblak zazuja i stade da se nervozno rastače. Glava mu se podigla u vazduh, a usta razjapila poput rupe od metka koji je prošao kroz glavu, tako da je Klej mogla da vidi rastinje s druge strane. Torzom su gore-dole kuljali talasi besa.
<BR>&nbsp;&nbsp;&nbsp;&nbsp;&nbsp;"Znači, mi pravimo stvari koje traju", izreče Klej neusiljeno. Nije nameravala da dozvoli da je ovim razgovorom zaplaši. "Ne možeš nas kriviti, je li tako?"
<BR>&nbsp;&nbsp;&nbsp;&nbsp;&nbsp;Zašto da ne?
<BR>&nbsp;&nbsp;&nbsp;&nbsp;&nbsp;"Ni mi sami dugo ne trajemo. To se bar odnosi na praljudska bića. Ono što stvorimo mora da živi umesto nas."
<BR>&nbsp;&nbsp;&nbsp;&nbsp;&nbsp;Ni ne treba da trajete. Vreme je nekada poštovalo tvoj rod. Sada vas vuče za sobom.
<BR>&nbsp;&nbsp;&nbsp;&nbsp;&nbsp;I pored straha, ovo je zabolelo Klej. "Oh, zaista? Čini mi se da si se prilično uplašio od te stvari koju smo stvorili."
<BR>&nbsp;&nbsp;&nbsp;&nbsp;&nbsp;Kapetan je potpuno izgubio svoj ljudski oblik, rasprsnuvši se u vazduh poput šrapnela. Sastavni delovi su ljutito zujali oko Klej. Stajala je potpuno mirno, setivši se događaja na Zemlji kada je zapušila nozdrve kako bi se odbranila od oblaka. Međutim, to joj ovde ne bi bilo ni od kakve koristi. Zurila je pravo napred, nateravši um da miruje. Možda je njen um bio mali i ograničen, ali ona nije nameravala da pruži poludelom oblaku nikakvu priliku za likovanje. Kapetanovi letači su se češali o nju poput teških, vlažnih udara dlanom o dlan - uporno, pljeskavo, neugodno. Tanušni glasići kreštali su joj u umu i ništa joj ne bi pomoglo i da je dlanovima zapušila uši.
<BR>&nbsp;&nbsp;&nbsp;&nbsp;&nbsp;"Bićete ljubazni da nastavite sa svojim poslom", probi se do njenog uma Tragačev glas.
<BR>&nbsp;&nbsp;&nbsp;&nbsp;&nbsp;Klej poskoči, zapanjena kvalitetom tog glatkog, gotovo tečnog zvuka. Tragač je visio na jednoj kandži sa nekog vlakna, zureći u središte magle-besa. "Smesta", dodade on.
<BR>&nbsp;&nbsp;&nbsp;&nbsp;&nbsp;Sastavni delovi se polako primiriše, kružeći u obliku ciklona oko Tragača i Klej, ali na pristojnoj udaljenosti. Prolazim kroz agoniju zbog vas!
<BR>&nbsp;&nbsp;&nbsp;&nbsp;&nbsp;"Kao što i treba", odvrati Tragač, "jer moraš."
<BR>&nbsp;&nbsp;&nbsp;&nbsp;&nbsp;Odlazite!
<BR>&nbsp;&nbsp;&nbsp;&nbsp;&nbsp;"Sve u svoje vreme", reče Tragač.
<BR>&nbsp;&nbsp;&nbsp;&nbsp;&nbsp;Posle toga sastavni delovi pokuljaše, kao da su ih zvali bezbrojni zadaci. Klej oseti iskru sažaljenja prema tim čudnim stvarima i njihovoj još čudnijoj ukupnosti. Pretpostavljala je da je i ona na neki način bila antologijsko bićem kao i da su i njene ćelije nemo patile zbog nje. Ali Kapetan je predstavljao drugačiji poredak stvari, otvoreniji i prema radosti i prema agoniji na način koji ona nije umela da iskaže, već ga je samo osećala duboko pomoću talenta.
<BR>&nbsp;&nbsp;&nbsp;&nbsp;&nbsp;"Hvala", izgovori ona šapatom, jer joj je grlo još bilo stegnuto.
<BR>&nbsp;&nbsp;&nbsp;&nbsp;&nbsp;Tragač se lagano spusti blizu providnog mehura. "Čak je i veliko biće u stanju da naudi drugima u trenutku samogubljenja."
<BR>&nbsp;&nbsp;&nbsp;&nbsp;&nbsp;"Kada poludi, to ti je samogubljenje? Smešan izraz."
<BR>&nbsp;&nbsp;&nbsp;&nbsp;&nbsp;"Za Levijatana bol ima drugačiji kvalitet koji ti ne možeš iskusiti. Nemoj nikada ni pomisliti da si u stanju da osetiš njegovu žrtvu."
<BR>&nbsp;&nbsp;&nbsp;&nbsp;&nbsp;Klej nije znala šta na to da odgovori. Videla je strašnu štetu koja je bila pričinjena, smežurane oblasti, stvorenja koja su skončala jer im je krv proključala, pa i gore od toga.
<BR>&nbsp;&nbsp;&nbsp;&nbsp;&nbsp;"U međuvremenu", reče Tragač na način koji je koristio da bez najave promeni temu, "uživaj u prizoru."
<BR>&nbsp;&nbsp;&nbsp;&nbsp;&nbsp;Rumeni disk je sada već bio mnogo veći. Bila je to planeta srebrnih mora i neravnih, smeđih kontinenata optočenih oblacima. Dok su joj se brzo približavali, Klej je videla da povrh polutara lebdi jedan krug nalik na kakav pojas. Činlo se da ga iznad atmosfere pridržavaju visoke kule.
<BR>&nbsp;&nbsp;&nbsp;&nbsp;&nbsp;Tanke stabljike ličile su na Vatreni točak koga se oslobodila, ali bile su pričvršćene. Njihova središta su orbitirala, sa osnovama zabodenim tle, dok su glave dodirivale veliki prsten koji je opasivao planetu. Svaka kula mogla je uspravno da stoji sama za sebe i možda je nekada to i bilo tako. Sada ih je prsten spajao, učvršćujući celo ustrojstvo.
<BR>&nbsp;&nbsp;&nbsp;&nbsp;&nbsp;Levijatan je nameravao da prođe pored velikog kruga, rekao joj je Tragač. Čak i sa ove udaljenosti Klej je mogla da vidi odeljke koji su klizili gore-dole kroz kule, spajajući one rođene u svemiru sa onima rođenim na površini. Duž samog prstena kretali su se su veći oblici, donoseći svoje zalihe do kula najbližih njihovom odredištu. Na taj način su Levijatan i njegovi brojni putnici sjedinjavali svoja bogatstva sa zelenom površinom koja se dole prostirala. Pojedine kule uranjale su u srebrna mora, dok su druge stajale na vrhovima ogromnih planina.
<BR>&nbsp;&nbsp;&nbsp;&nbsp;&nbsp;"Kakvo je ovo mesto?" upita Klej.
<BR>&nbsp;&nbsp;&nbsp;&nbsp;&nbsp;"Mars", odvrati Tragač.
<BR>&nbsp;&nbsp;&nbsp;&nbsp;&nbsp;"A šta je sa Venerom?"
<BR>&nbsp;&nbsp;&nbsp;&nbsp;&nbsp;Tragač pokaza prema jednoj plavo-beloj tački. "Blizu je. Sada nam nije potrebna, pa sam naložio Kapetanu da nas, krivudajući, dovede blizu Marsa. Steći ćemo momenat sile, ukravši ga iz zaliha planete, te tako brzo nastaviti dalje."
<BR>&nbsp;&nbsp;&nbsp;&nbsp;&nbsp;"Ili se mi krećemo veoma brzo, ili ove planete nisu mnogo udaljene jedna od druge."
<BR>&nbsp;&nbsp;&nbsp;&nbsp;&nbsp;"I jedno i drugo. Svi drevni svetovi sada su sakupljeni u uskoj oblasti oko Sunca i svaki se smestio na udaljenosti od središnje vatre koja mu najviše odgovara."
<BR>&nbsp;&nbsp;&nbsp;&nbsp;&nbsp;"Izgleda bolje od Zemlje."
<BR>&nbsp;&nbsp;&nbsp;&nbsp;&nbsp;"Tačno, jer se ljudi nisu petljali s njim preko milijardu godina. Nekada je i on bio pustinja."
<BR>&nbsp;&nbsp;&nbsp;&nbsp;&nbsp;Klej je glatko odbila da u to poveruje, jer je Mars predstavljao ćilim bogatih vijuga. Da nije Supra i njihovih robota zaljubljenih u pustinju, zamišljala je ona, i Zemlja je mogla biti ovakva. "Da li bismo mogli tamo da živimo?"
<BR>&nbsp;&nbsp;&nbsp;&nbsp;&nbsp;"Moramo dalje. Ovde je suviše opasno za nas."
<BR>&nbsp;&nbsp;&nbsp;&nbsp;&nbsp;Tragač pokaza prstom. Duž prstena su se uvijale narandžaste i plave niti. Jurcale su gore-dole po kulama, kao da traže načina da uđu. Klej je sada mogla da razazna materijal od koga su bile sazdane kule i na svoje iznenađenje utvrdila je da su to isti onakvi slojevi drveta od kojih je bio i Vatreni točak; i zaista, ceo sistem prstena ličio je na živi viseći most u ravnoteži, koji je Mars postavio u velikoj provaliji vakuuma.
<BR>&nbsp;&nbsp;&nbsp;&nbsp;&nbsp;Klej prošaputa: "Munje."
<BR>&nbsp;&nbsp;&nbsp;&nbsp;&nbsp;"Pretražuje", reče Tragač.
<BR>&nbsp;&nbsp;&nbsp;&nbsp;&nbsp;Razabrala je magnetske oluje koje su se, valjajući se, približavale negde iza Marsa, nalećući na prsten poput talasa kakvog ogromnog okeana. "Može li oštetiti prsten?"
<BR>&nbsp;&nbsp;&nbsp;&nbsp;&nbsp;"Može uništiti celo to veliko ustrojstvo ako pomisli da si tamo."
<BR>&nbsp;&nbsp;&nbsp;&nbsp;&nbsp;"Ludi Um je posvuda."
<BR>&nbsp;&nbsp;&nbsp;&nbsp;&nbsp;"Širi se, stalno se širi. Kada smo napustili Zemlju, samo je na trenutak prodro u pravcu Sunca, i to po visoku cenu. Sada lovi između svetova. Lunja i ispipava, pa je čak naučio i da gospodari čoporima kao što je bio onaj sastavljen od nebeskih ajkula."
<BR>&nbsp;&nbsp;&nbsp;&nbsp;&nbsp;"Stvari se brzo pogoršavaju."
<BR>&nbsp;&nbsp;&nbsp;&nbsp;&nbsp;"To je ono što smo želeli", blago primeti Tragač.
<BR>&nbsp;&nbsp;&nbsp;&nbsp;&nbsp;"Molim? Zašto?"
<BR>&nbsp;&nbsp;&nbsp;&nbsp;&nbsp;"Da se sakrio među zvezdama, nikada ne bismo mogli biti sigurni da je mrtav."
<BR>&nbsp;&nbsp;&nbsp;&nbsp;&nbsp;Klej odmahnu glavom. "Misliš da ga možeš ubiti?"
<BR>&nbsp;&nbsp;&nbsp;&nbsp;&nbsp;"Ja ne."
<BR>&nbsp;&nbsp;&nbsp;&nbsp;&nbsp;"Ko može?"
<BR>&nbsp;&nbsp;&nbsp;&nbsp;&nbsp;"Svi, ili niko."
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
