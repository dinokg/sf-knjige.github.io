<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. GOSPODAR ROBOTA
<P>&nbsp;&nbsp;&nbsp;&nbsp;&nbsp;Veče je već bilo dobro poodmaklo kada su kola za vožnju po tlu tiho sklznula kroz poslednji zaklon od drveća i zaustavila se na velikom proplanku Erlija. Prepirka koja je vođena tokom većeg dela putovanja sada je zamrla i uspostavljeno je primirje. Ni u jednom trenutku nisu bili na pragu tuče, možda zato što su snage bile neravnopravne. Teonu je mogao da pomogne samo Krif, a Alvinu je na raspolaganju stajala argusovska mašina sa mnogobrojnim pipcima, koju je čuvao s toliko ljubavi.
<BR>&nbsp;&nbsp;&nbsp;&nbsp;&nbsp;Teon nije vodio računa o rečima koje je upotrebljavao. Nazvao je svoga prijatelja siledžijom i kazao Alvinu da bi trebalo da se stidi. Međutim, Alvin se samo nasmejao i nastavio da se igra svojom novom igračkom. Nije znao kako je izvršen transfer, ali sada je samo on mogao da upravlja robotom, da se služi njegovim glasom i gleda njegovim očima. Mašina nije slušala nikog drugog na celom svetu.
<BR>&nbsp;&nbsp;&nbsp;&nbsp;&nbsp;Seranis ih je čekala u sobi iznenađenja, koja kao da nije imala tavanicu, iako je Alvin znao da se iznad nje nalazi pod. Izgledala je zabrinuta i činilo se da je nesigurnija nego ikada ranije od kada ju je on znao, tako da se odmah setio izbora koji je bio pred njim. Gotovo da je zaboravio na to. Verovao je da će Veće, na neki način, uspeti da reši iskrsli problem. Sada mu je postalo jasno da mu se njegova odluka možda neće dopasti.
<BR>&nbsp;&nbsp;&nbsp;&nbsp;&nbsp;Kada je Seranis progovorila, glas joj je odavao zabrinutost, a na osnovu povremenih zastajkivanja Alvin je zaključio da ponavlja reči koje je unapred uvežbala.
<BR>&nbsp;&nbsp;&nbsp;&nbsp;&nbsp;"Alvine", poče ona, "mnogo toga ti ranije nisam kazala, ali sada ću morati, kako bi razumeo naše postupke.
<BR>&nbsp;&nbsp;&nbsp;&nbsp;&nbsp;Poznat ti je jedan razlog izolacije naše dve rase. Strah od Osvajača, ta mračna senka koja postoji u dubinama svakog ljudskog uma, okrenula je tvoj narod protiv sveta i učinila da se izgubi u vlastitim snovima. Ovde u Lisu taj strah nikada nije bio tako veliki, iako smo mi na svojim plećima osetili posledice napada. Mi smo za naše korake imali valjanije razloge i ono što smo učinili, učinili smo otvorenih očiju.
<BR>&nbsp;&nbsp;&nbsp;&nbsp;&nbsp;Veoma davno, Alvine, ljudi su tragali za besmrtnošću i stekli je. Zaboravili su da svet koji je prognao smrt mora takođe prognati rađanje. Moć da se život produži u nedogled pruža zadovoljstvo pojedincu, ali uslovljava stagnaciju rase. Rekao si mi da si ti jedino dete koje se u Diasparu rodilo za sedam hiljada godina... a video si koliko mi dece imamo ovde u Erliju. Još pre mnogo vekova žrtvovali smo svoju besmrtnost, ali Diaspar još sledi taj lažni san. Zato su se naši putevi razišli... i zato se nikada više ne smeju ukrstiti."
<BR>&nbsp;&nbsp;&nbsp;&nbsp;&nbsp;Iako je nešto tako očekivao da čuje, ipak ga je pogodilo. Ali Alvin je ipak odbio da prihvati da su mu svi planovi propali... iako tek napola smišljeni... i samo je jednim delom svoga uma slušao Seranis. Razumeo je i pamtio sve što je rekla, ali svesni deo njegova uma vraćao se putem za Diaspar, pokušavajući da zamisli sve prepreke na koje bi mogao da naiđe.
<BR>&nbsp;&nbsp;&nbsp;&nbsp;&nbsp;Bilo je očigledno da je Seranis nesrećna. Glas joj je bio preklinjući i Alvin je znao da se ona ne obraća samo njemu, već i svome sinu. Teon je zabrinuto posmatrao majku, ali u toj zabrinutosti nazirao se i jasan trag optužbe.
<BR>&nbsp;&nbsp;&nbsp;&nbsp;&nbsp;"Nipošto ne želimo da te zadržimo ovde u Lisu protiv tvoje volje, ali moraš shvatiti do čega bi dovelo mešanje naše dve rase. Između naše i vaše kulture postoji jaz koji je veći od svih koji su odvajali Zemlju od njenih drevnih kolonija. Razmisli samo o ovome, Alvine. Ti i Teon ste sada otprilike istih godina... ali kada on i ja budemo već vekovima mrtvi, ti ćeš još biti mladić."
<BR>&nbsp;&nbsp;&nbsp;&nbsp;&nbsp;U sobi je bilo veoma tiho, toliko tiho da je Alvin mogao čuti čudne, žalobne krike nepoznatih životinja koji su dopirali iz polja iza sela. A onda je upitao, gotovo šapatom:
<BR>&nbsp;&nbsp;&nbsp;&nbsp;&nbsp;"Šta želiš da uradim?"
<BR>&nbsp;&nbsp;&nbsp;&nbsp;&nbsp;"Iznela sam tvoj slučaj pred Veće, kao što sam i obećala; međutim, zakon se mora poštovati. Možeš ostati ovde i postati jedan od nas, ili se možeš vratiti u Diaspar. Ako se za to odlučiš, moraćemo prethodno da ti preoblikujemo ustrojstvo uma tako da se nećeš sećati Lisa i nikada više nećeš pokušati da stigneš do nas."
<BR>&nbsp;&nbsp;&nbsp;&nbsp;&nbsp;"A Rorden? On će i dalje znati istinu, čak ako ja sve i zaboravim."
<BR>&nbsp;&nbsp;&nbsp;&nbsp;&nbsp;"Mnogo smo puta razgovarali sa Rordenom dok nisi bio ovde. Shvatio je da je naša odluka mudra."
<BR>&nbsp;&nbsp;&nbsp;&nbsp;&nbsp;U jednom mračnom trenutku, Alvinu se učinilo da se ceo svet urotio protiv njega. Iako je u Seranisinim rečima bilo dosta istine, on nije želeo to da uvidi: mislio je samo na to kako su mu propali svi još nejasni planovi, na to da je došao kraj njegovoj potrazi za znanjem, koja je sada postala najvažnija stvar u njegovom životu.
<BR>&nbsp;&nbsp;&nbsp;&nbsp;&nbsp;Seranis mora da mu je pročitala misli.
<BR>&nbsp;&nbsp;&nbsp;&nbsp;&nbsp;"Ostaviću te samog", reče ona. "Ali nemoj zaboraviti... kakav god da bude tvoj izbor, uzmaka nema."
<BR>&nbsp;&nbsp;&nbsp;&nbsp;&nbsp;Teon krenu za njom prema vratima, ali ga Alvin pozva da ostane. On upitno pogleda majku, koja je trenutak oklevala, ali onda ipak potvrdno klimnu. Vrata se tiho zatvoriše za njom i Alvin je znao da se neće otvoriti dok to ona ne odobri.
<BR>&nbsp;&nbsp;&nbsp;&nbsp;&nbsp;Alvin sačeka da mu se uzburkane misli primire.
<BR>&nbsp;&nbsp;&nbsp;&nbsp;&nbsp;"Teone", poče on, "pomoći ćeš mi, zar ne?"
<BR>&nbsp;&nbsp;&nbsp;&nbsp;&nbsp;Ovaj drugi klimnu, ali ništa ne reče.
<BR>&nbsp;&nbsp;&nbsp;&nbsp;&nbsp;"Onda mi reci ovo... kako bi tvoji mogli da me spreče kada bih pokušao da pobegnem?"
<BR>&nbsp;&nbsp;&nbsp;&nbsp;&nbsp;"Vrlo lako. Ako bi pokušao da pobegneš, moja majka bi preuzela kontrolu nad tvojim umom. Kasnije, kada bi postao jedan od nas, više ne bi želeo da odeš."
<BR>&nbsp;&nbsp;&nbsp;&nbsp;&nbsp;"Shvatam. Znaš li da li i sada motri na moj um?"
<BR>&nbsp;&nbsp;&nbsp;&nbsp;&nbsp;Teon je bio zabrinut, ali je već samim tim što je negodovao odgovorio Alvinu na pitanje.
<BR>&nbsp;&nbsp;&nbsp;&nbsp;&nbsp;"To ne bi trebalo da ti kažem!"
<BR>&nbsp;&nbsp;&nbsp;&nbsp;&nbsp;"Ali hoćeš, zar ne?"
<BR>&nbsp;&nbsp;&nbsp;&nbsp;&nbsp;Mladići su se ćutke dugo promatrali. A onda se Teon osmehnu.
<BR>&nbsp;&nbsp;&nbsp;&nbsp;&nbsp;"Mene ne možeš da namagarčiš, znaš. Šta god da planiraš... a ja ne mogu da ti čitam um... čim pokušaš to da sprovedeš u delo, majka će preuzeti stvar u svoje ruke. Neće te puštati iz vida dok sve ne bude sređeno."
<BR>&nbsp;&nbsp;&nbsp;&nbsp;&nbsp;"To znam", odvrati Alvin, "ali da li u ovom trenutku vidi moj um?"
<BR>&nbsp;&nbsp;&nbsp;&nbsp;&nbsp;Teon je oklevao.
<BR>&nbsp;&nbsp;&nbsp;&nbsp;&nbsp;"Ne, ne vidi", konačno reče. "Mislim da te namerno pušta na miru, kako njene misli ne bi uticale na tebe."
<BR>&nbsp;&nbsp;&nbsp;&nbsp;&nbsp;Samo to mu je bilo potrebno da zna. Prvi put Alvin se odvažio da se usredsredi na jedini plan koji mu je nudio bar neku nadu. Bio je suviše tvrdoglav da bi prihvatio ijednu od mogućnosti koje mu je Serenis ponudila, pa čak i da nije imao zbog čega da rizikuje, gorko bi se opirao bilo kakvom pokušaju da se osujeti njegova volja.
<BR>&nbsp;&nbsp;&nbsp;&nbsp;&nbsp;Seranis će se uskoro vratiti. Ništa nije mogao preduzeti dok se ponovo ne nađu napolju, pa čak i tada će Seranis biti u stanju da kontroliše njegove postupke ako pokuša da pobegne. A, pored toga, bio je siguran da bi mu mnogi seljani mogli preprečiti put pre no što se nađe na sigurnom.
<BR>&nbsp;&nbsp;&nbsp;&nbsp;&nbsp;Veoma pažljivo, proveravajući svaku pojedinost, razmotrio je jedini put koji ga je mogao vratiti u Diaspar pod njegovim uslovima.
<BR>&nbsp;&nbsp;&nbsp;&nbsp;&nbsp;Teon ga je upozorio kada se Seranis približila i on brzo skrenu misli u bezopasne vode. Od početka joj je bilo teško da razume njegov um, a sada se Seranis činilo da se nalazi negde daleko u svemiru i da odozgo posmatra svet obavijen neprobojnim oblacima. Ponekad bi se pojavila naprslina u pokrivaču i na trenutak bi mogla da uhvati nešto od onoga što je ležalo ispod. Pitala se šta je to Alvin pokušavao da skrije od nje. Načas je uronila u sinovljev um, ali Teon ništa nije znao o planovima ovog drugog. Ponovo je razmotrila mere opreza koje je preduzela: kao što su muškarci jačali mišiće pred neki veliki napor, ona je prošla kroz sva ustrojstva prisile koja će možda morati da upotrebi. Ali izraz njenog lica ništa od toga nije otkrivao kada se sa vrata osmehnula Alvinu.
<BR>&nbsp;&nbsp;&nbsp;&nbsp;&nbsp;"Pa", poče ona, "jesi li se odlučio?"
<BR>&nbsp;&nbsp;&nbsp;&nbsp;&nbsp;Alvinov odgovor zvučao je dosta iskreno.
<BR>&nbsp;&nbsp;&nbsp;&nbsp;&nbsp;"Jesam", reče on. "Vratiću se u Diaspar."
<BR>&nbsp;&nbsp;&nbsp;&nbsp;&nbsp;"Žao mi je i znam da ćeš nedostajati Teonu. Ali možda je tako i najbolje: ovo nije tvoj svet, a moraš misliti i na svoj narod."
<BR>&nbsp;&nbsp;&nbsp;&nbsp;&nbsp;Krajnje samouvereno se odmakla u stranu kako bi propustila Alvina kroz vrata.
<BR>&nbsp;&nbsp;&nbsp;&nbsp;&nbsp;"Čekaju te ljudi koji su u stanju da ti izbrišu sećanje na Lis: očekivali smo ovakvu tvoju odluku."
<BR>&nbsp;&nbsp;&nbsp;&nbsp;&nbsp;Alvinu je bilo milo kada je video da ga Seranis vodi u pravcu u kome je želeo da ide. Nije se osvrnula da vidi da li je sledi. Svaki njen pokret govorio mu je: "Samo ti pokušaj da pobegneš ako želiš... moj um je moćniji od tvoga." Znao je da je to sasvim tačno.
<BR>&nbsp;&nbsp;&nbsp;&nbsp;&nbsp;Tek kada su odmakli malo od kuće, zastao je i okrenuo se prema svom prijatelju.
<BR>&nbsp;&nbsp;&nbsp;&nbsp;&nbsp;"Zdravo, Teone", reče on, ispruživši šaku. "Hvala ti na svemu što si učinio. Jednog dana ću se vratiti."
<BR>&nbsp;&nbsp;&nbsp;&nbsp;&nbsp;Seranis je zastala i pomno se zagledala u njega. Osmehnuo joj se, odmeravajući dvadeset stopa razdaljine među njima.
<BR>&nbsp;&nbsp;&nbsp;&nbsp;&nbsp;"Znam da ovo radiš protiv svoje volje", poče on, "i ne krivim te zbog toga. Ne sviđa mi se ni ono što ja činim." (To nije bilo tačno, pomisli on. Već je počeo da uživa u ovoj igri.) Brzo se osvrnuo oko sebe: niko se nije približavao, niti se Seranis pokrenula. I dalje ga je posmatrala, verovatno pokušavajući da prodre u njegov um. Govorio je brzo kako bi sprečio da se makar i obrisi plana pomole među njegovim mislima.
<BR>&nbsp;&nbsp;&nbsp;&nbsp;&nbsp;"Mislim da nisi u pravu", izjavi on, potpuno nesvestan svoje intelektualne arogantnosti koja izmami osmeh na Seranisinom licu. "Loše bi bilo po Lis i Diaspar da zauvek ostanu razdvojeni: jednoga dana će možda očajnički biti potrebni jedno drugome. Zato se vraćam kući sa svime što sam naučio... i mislim da me ne možeš u tome sprečiti."
<BR>&nbsp;&nbsp;&nbsp;&nbsp;&nbsp;Nije više čekao, i to je bilo dobro. Seranis se nije ni pokrenula, ali je istog časa osetio kako gubi kontrolu nad svojim telom. Sila koja je potisnula u stranu njegovu vlastitu volju bila je mnogo jača nego što je očekivao, što je značilo da mnogi skriveni umovi pomažu Seranis. Bespomoćno je krenuo nazad prema središtu sela, pomislivši u jednom užasnom trenutku da mu je plan propao.
<BR>&nbsp;&nbsp;&nbsp;&nbsp;&nbsp;Onda je primetio sjaj čelika i kristala - i metalne ruke se glatko sklopiše oko njega. Njegovo telo im se odupiralo, kao što je znao da mora, ali borba mu je bila je uzaludna. Tle mu se izmaklo ispod nogu i on na trenutak ugleda Teona, sleđenog od iznenađenja, sa budalastim osmehom na licu.
<BR>&nbsp;&nbsp;&nbsp;&nbsp;&nbsp;Robot ga je nosio na desetak stopa iznad zemlje, mnogo brže no što je čovek mogao da trči. Seranis je već u narednom trenutku shvatila njegovo lukavstvo i njena kontrola nad Alvinom je popustila, tako da je prestao da se opire. Međutim, još nije bila poražena, usledilo je ono čega se Alvin najviše pribojavao i za šta se najviše pripremao.
<BR>&nbsp;&nbsp;&nbsp;&nbsp;&nbsp;U njegovom umu sada su se borila dva različita entiteta, jedan je preklinjao robota, molio ga da ga spusti. Pravi Alvin je čekao, bez daha, tek malo se opirući silama protiv kojih je znao da nema izgleda da se bori. Kockao se: nije bilo načina da unapred bude siguran hoće li mašina razumeti složena naređenja koja joj je izdao. Kazao je robotu da ni po koju cenu ne sme poslušati nijedan njegov novi nalog dok ne bude na sigurnom u Diasparu. Tako je glasilo naređenje. Ako bude izvršeno, to znači da je Alvin svoju sudbinu stavio izvan bilo kakvog ljudskog upliva.
<BR>&nbsp;&nbsp;&nbsp;&nbsp;&nbsp;Mašina se ni u jednom trenutku nije pokolebala, već je nastavila da hita putem koji joj je brižljivo odredio. Jedan njegov deo još je ljutito preklinjao robota da ga oslobodi, ali već je znao da je bezbedan. Uskoro je i Seranis to shvatila, jer su sile u njegovom umu prestale međusobno da se bore. Ponovo je našao svoj mir, kao i onaj nekadašnji lutalica iz drevnog doba, koji je, privezan za jarbol broda, čuo kako zamire pesma sirena preko mora tmastog poput vina.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
