<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;I pored ubedenja da će umreti, naredniku O'Brajenu bilo je mnogo bolje; uskoro je već mogao da ustaje i da izvodi proste vežbe. Dva Sokola je jednoga dana u gimnastičkoj dvorani upravo izvodio s njim neke vežbe, kad dođe dežurni i reče mu da ima posetu. On pođe za dežurnim do čekaonice; bio je spreman da ubije ako bude morao, a potom da pobegne. Ukoliko bi pri tom i sam bio ubijen, tim bolje. Mučenje više nije mogao da podnese.
<BR>&nbsp;&nbsp;&nbsp;&nbsp;&nbsp;Pri ulasku u čekaonicu, mrki izraz njegovog lica pretopi se u smešak. Tu ga je čekala gospa Ilmika Torstajn. Ona nastavi da sedi, što je bila privilegija plemstva Bladlenda pri ulasku običnih ljudi, ali mu ipak uzvrati osmehom.
<BR>&nbsp;&nbsp;&nbsp;&nbsp;&nbsp;Soko poljubi pruženu ruku, rekavši pri tom: "Ur haskalešip." (Vaše gospodstvo).
<BR>&nbsp;&nbsp;&nbsp;&nbsp;&nbsp;"Hu far't vi di, lautni Tva Havoken?" reče ona. (Kako si slobodnjače /ili gospodine/ Dva Sokola?)
<BR>&nbsp;&nbsp;&nbsp;&nbsp;&nbsp;"Ajk a fern be,er" odgovori on. (Dobro sam). "Ur Haskar Iešip a mesthanlih eksen min helt of." (Vaše gospodstvo je veoma ljubazno što se raspituje za moje zdravlje.)
<BR>&nbsp;&nbsp;&nbsp;&nbsp;&nbsp;Ona je delovala kao da nedavno nije prošla kroz teška iskušenja. Više nije bila prljava, upalih obraza i smrdljiva žena kakvu je poznavao za vreme putovanja kroz šume. Nabacila je malo težine i fino se zaokruglila, a oči su joj bile bistre i ispod njih više nije bilo tamnih kolutova. Usne joj behu namazane tamnocrvenim ružem, lice lako napuderisano, a obrazi blago zarumenjeni. Nosila je visoku kupastu kapu, koja ga zajedno sa plavom trakom, što je visila sa nje, veoma podseti na slične kape kakve su nosile dame iz viteških vremena. Haljina joj beše od nekog svetlucavog belog materijala, a gornji deo imao je dubok, četvrtasti izrez. Pojas žute čipke išao joj je oko struka, a suknja, čiji je oblik održavalo nekoliko podsuknji, padala je sve do članaka na nogama i tako oblikovana ličila je na kupu. Cipele, visokih potpetica, bile su od bele kože i male su male pufne na vrhovima.
<BR>&nbsp;&nbsp;&nbsp;&nbsp;&nbsp;Bila je veoma lepa. Gledajući je, Dva Sokola iznenada oseti da ga obuzima talas čežnje za njom, prigušivan dugo najpre zbog teškoća putovanja, a kasnije zbog mučenja.
<BR>&nbsp;&nbsp;&nbsp;&nbsp;&nbsp;Ali ova žena nije bila za njega. Već je znao za stroge rasne razlike koje su važile u čitavoj Evropi. Bile su isto tako uporno i oštro sprovođene, pa čak i više, nego, recimo, u Francuskoj sedamnaestog veka na Zemlji 1.
<BR>&nbsp;&nbsp;&nbsp;&nbsp;&nbsp;Samo je zemlja Hotinosonijanaca - 'njegovog naroda' - sprovodila politiku koja je bila slična američkoj demokratiji. Bila je to i jedina zemlja koja je svojim ženama dala pravo da glasaju. On beše iz sveta i iz vremena koji su socijalne razlike ovoga sveta smatrali za nešto nevažno, pa čak i smešno. Zbog toga mu nije pošlo za rukom da joj ne uputi požudan pogled. Mora da mu se na licu videlo nešto od te čežnje, jer se njen osmeh izgubi, a oči skupiše. On požuri da je razuveri, jer nije želeo da je povredi i time izgubi svoj jedini lični dodir sa spoljnim svetom.
<BR>&nbsp;&nbsp;&nbsp;&nbsp;&nbsp;"Forei me, fejer Haskarle", reče on. "Ajk n'e sin sva briht a fem for menij a daej. Jemilca." (Oprostite mi ple menita gospođo. Već mnogo dana ne videh tako lepu ženu. Budite milostivi).
<BR>&nbsp;&nbsp;&nbsp;&nbsp;&nbsp;A zatim dodade uz smešak: "Pored toga, nisam, kao što znate, odgovoran za svoje postupke, inače ne bih bio ovde."
<BR>&nbsp;&nbsp;&nbsp;&nbsp;&nbsp;Ona se nasmeši, iako malo uzdržljivo, i reče: "Oprošteno ti je. Srećna sam zbog toga što smo se dotakli tvog... ah... boravka ovde."
<BR>&nbsp;&nbsp;&nbsp;&nbsp;&nbsp;"Nazovite to zarobljeništvom" reče on. "Iako ne mogu da se požalim na način kako postupaju sa nama. Veoma su fini."
<BR>&nbsp;&nbsp;&nbsp;&nbsp;&nbsp;Ona se nagnu napred i napetog lica reče: "Ja ne verujem da si lud."
<BR>&nbsp;&nbsp;&nbsp;&nbsp;&nbsp;Bio je malo zbunjen, a tada mu pada na pamet da su ih ostavili nasamo. To se nikako ne bi dogodilo da ona sama to nije tražila, s obzirom na svoj visok položaj. Saznao je da je ona kći Haskale, odnosno lorda Torstajna, ambasadora Bladlenda u Dakoti. Torstajn i njegova kći pobegli su iz Dakote kada su tamo upali Perkunišanci. Usput su se razdvojili i Ilmiku su kasnije gerilci proveli kroz perkunišanske redove.
<BR>&nbsp;&nbsp;&nbsp;&nbsp;&nbsp;"Šta vas je uverilo u to?" upita on. Bio je ubeđen da ga nije posetila samo onako.
<BR>&nbsp;&nbsp;&nbsp;&nbsp;&nbsp;"Jednostavno ne mogu da verujem u to" odgovori ona. Trudeći se da prikrije svoju napetost, ona se zavali u stolici. "Ako nisi lud, šta si onda?"
<BR>&nbsp;&nbsp;&nbsp;&nbsp;&nbsp;On odluči da ništa ne može da izgubi ako joj kaže istinu. Ukoliko ju je specijalna policija poslala da proveri njegovu priču, neće moći da im kaže ništa novo. No, teško je bilo poverovati da bi je Hotinosonijanci zamolili za tako nešto. I od Tarhea su mogli dobiti obaveštenje da se Dva Sokola drži svoje priče.
<BR>&nbsp;&nbsp;&nbsp;&nbsp;&nbsp;Daleko verovatnije je bilo da Ilmika radi za svoje ljude, tajne agente Bladlenda. Možda su oni imali podatke koji su nedostajali Hotinosonijancima. Ovi podaci su ih možda naterali da poveruju da je Dva Sokola iz 'paralelnog sveta', što bi značilo da raspolaže znanjem o moćnijoj tehnologiji od ovde poznate. Možda su otkrivene olupine Hijavate. Onima koji su ih pronašli mora da su zadali grdne glavobolje. Bladlendski agenti, kojima je to bilo poznato i koji su takođe čuli o dva stranca i njihovoj čudnoj priči, mora da su zamolili gospu Ilmiku Torstajn da ga ispita i odluči da li bi mogao biti upotrebljiv.
<BR>&nbsp;&nbsp;&nbsp;&nbsp;&nbsp;Ukoliko je ovo bila prava istina, Bladlendi sigurno neće Hotinosonijancima reći šta znaju. Želeli su informacije samo za sebe.
<BR>&nbsp;&nbsp;&nbsp;&nbsp;&nbsp;On se nasmeši. Čak i u očajničkoj situaciji u kojoj su se nalazili, saveznici su radili jedni protiv drugih. Politika i nacionalna bezbednost bili su od iste važnosti i ovde kao i u njegovom svetu.
<BR>&nbsp;&nbsp;&nbsp;&nbsp;&nbsp;Bladlenski interes je i njemu pružao mogućnost za pogađanje. To je možda moglo da njemu i O'Brajenu pruži mogućnost za bekstvo ne samo iz azila, već i iz zemlje koja je očigledno bila na putu poraza i okupacije. Sve do sada, Bladlendu nije pretilo ni jedno ni drugo.
<BR>&nbsp;&nbsp;&nbsp;&nbsp;&nbsp;Pre no što je počeo sa pričom, Dva Sokola pokuša da što je bolje umeo objasni pojam 'paralelnih svetova'. Ilmika ga je pažljivo slušala, a njena pitanja su dokazivala da je i pametna isto koliko i lepa. Nije joj bilo teško da ga shvati, ali da li mu je verovala ili ne, bilo je već drugo pitanje. Jedno ili drugo, tek ona ga ohrabri da nastavi svoju priču, što je moglo da znači da je postojala mogućnost da ona ipak ne misli da je on samo šenuo umom. Ili može biti da joj je naloženo da dobije celu priču, pa makar lično mislila da je sve to puka izmišljotina.
<BR>&nbsp;&nbsp;&nbsp;&nbsp;&nbsp;Dva Sokola poče priču, izloživši najpre u glavnim crtama svoju 'teoriju' o tome kako se njegova Zemlja razlikuje od njene Zemlje, kako se to kaže na bladlendskom. Tada ispriča pozadinu Drugog svetskog rata i svoje učešće u njemu. Priču završi opisom američkog bombardovanja Ploeštija, prolaskom Hijavate kroz Dveri vremena i spuštanjem padobranom na njivu onoga seljaka.
<BR>&nbsp;&nbsp;&nbsp;&nbsp;&nbsp;"Vaš Ploešti je Tkanotaje'kuvah, ili, kako ga u Zapadnoj Evropi zovu, Dejris, po izvornom trojanskom nazivu", reče ona. "Perkunišanci ga žele iz istih razloga iz kojih i vaši Nemci. Nafta i gas. Imali ste sreće što ste stigli baš toga dana. Dan kasnije pali biste u neprijateljske šake. Tada su ceo kraj već držali pod svojom kontrolom."
<BR>&nbsp;&nbsp;&nbsp;&nbsp;&nbsp;Dva Sokola odšeta do ogromnog prozora koji je omogućavao pogled na Istokvu. Azil se nalazio na brdu, nekoliko milja od centra grada. Mogao je da vidi veliku, belu, kamenu zgradu Tehotodašokva, irokeškog Parlamenta ili kongresa, koja je dominirala gradom. S jedne njene strane nalazila se mala zgrada, podignuta takođe u grčkom stilu, ali od crvenog granita. To beše rezidencija hakjatanoha, (opisno: onoga koji pazi na mene), poglavice koji se birao glasanjem i koji je imao izvršnu vlast.
<BR>&nbsp;&nbsp;&nbsp;&nbsp;&nbsp;Istokva je nekada bila pristanište trojanskih kolonista, koje su masakrirali Irokezi, kada su posle duge opsade u davna vremena, prodrli u grad i razrušili ga. Svoje kolibe varvari su digli među kamenim ruševinanama. Istokva je sada bio moderan grad, koji je iz daljine mogao izgledati i kao neka moderna metropola. Vladine i poslovne zgrade izgrađene su od granita i kamena i oblikovane u stilu klasične akajvijanske arhitekture.
<BR>&nbsp;&nbsp;&nbsp;&nbsp;&nbsp;Dva Sokola je imao prilike da vidi uveličane fotografije kongresne zgrade u Tarheovoj kancelariji. Nosači velikog trema bili su isklesani tako da predstavljaju sedam svetih životinja sedam plemena, koja su u pradavna vremena stigla ovamo. Unutrašnji zidovi bili su ukrašeni frizom koji je prikazivao priloge iz istorije, ali i likovima koji su simbolično označavali stvari iz religije i folklora. Ovo beše urađeno originalnim, neevropskim stilom, koji je 'crveni čovek' razvio kada se civilizovao.
<BR>&nbsp;&nbsp;&nbsp;&nbsp;&nbsp;Dva Sokola nije imao nikakvih dodirnih tačaka sa ovim ljudima, iako bi voleo da je drugačije. Oni su bili Irokezi, ali ne oni kakve je on znao. Njihova prošlost i sadašnjost veoma su se razlikovali od prošlosti i sadašnjosti 'njegovih' Irokeza, čemu su svakako doprineli i uticaji kojima su bili izloženi. U stvari, manje su mu bliski bili ovi ljudi ovde čak i od bele kulture njegovih rodnih Sjedinjenih Američkih Država.
<BR>&nbsp;&nbsp;&nbsp;&nbsp;&nbsp;Da je imao vremena, verovatno bi mu ipak pošlo za rukom da se prilagodi. Ali ova nacija je, činilo se, bila predodređena da potone pod osvajačkim talasom moćnih Perkunišanaca. Ukoliko bi se to dogodilo, za njega tu onda ne bi bilo doma. Živeo bi u paklu. Zvanična politika Perkuniše prema osvojenim nacijama nalagala je potpuno uništenje svih neperkunišanskih rasa. Prvo, genocid kakav ni Nemačka njegovog sveta ne bi bila u stanju da javno obznani, zatim, kolonizacija tih oblasti od strane Perkunišanaca i ostalih Evropljana u koje su Perkunišanci ubrajali većinom severnjake.
<BR>&nbsp;&nbsp;&nbsp;&nbsp;&nbsp;Već sada su se bitke vodile nekih dvadesetak milja istočno i zapadno od Istokve. Tri neprijateljske armije artiljerijskom vatrom su kucale na vrata glavnog grada. Ukoliko se nešto neobično ne dogodi, neprijateljske jedinice će se naći u Istokvi za manje od nedelju dana. Tu će verovatno doći do uličnih borbi, ali je vlada već imala plan za povlačenje.
<BR>&nbsp;&nbsp;&nbsp;&nbsp;&nbsp;Dok je gledao dole na grad, iznenada primeti tri tačke na nebu iznad njega. Uskoro su bile dovoljno blizu da bi mogao da razabere šta je posredi. Bili su to dirižabli. Tri ogromna srebrnasta obličja nalik na cigare nečujno su letela vazduhom, dok su mali oblačići dima ostajali za njima. Ne obazirući se na sasvim primitivnu i nepreciznu protiv vazdušnu odbranu, oni su lagano išli prema svojim ciljevima: zgradi Kongresa i poglavičinoj rezidenciji. U ćasu kad se nađoše nad njima, iz njihovih mamutskih utroba ispade veoma mnogo nekih malih predmeta. Oblaci dima u čijem se središtu svetlucala vatra, rascvetaše se na zemlji. Sekund kasnije stakla na prozorima azila i cela zgrada se zatresoše i on ču prasak eksplozija.
<BR>&nbsp;&nbsp;&nbsp;&nbsp;&nbsp;Naiđe još letilica. Ponovo bombe. Pod njima nestade kupola skupštine. Drvene zgrade zahvati plamen. Jedna fabrika ode u vazduh u oblaku dima i vatre.
<BR>&nbsp;&nbsp;&nbsp;&nbsp;&nbsp;Dva Sokola ču zvuk otvaranja vrata iza sebe u jednom kraćem zatišju između eksplozija bombi. On se okrete i vide glavu llmikine služavke. Bilo je to jedno zgodno devojče, u čijim je žilama tekla krv starosedelaca Istokve iz razdoblja pre irokeškog osvajanja. Gospa Torstajn ju je nešto ranije spomenula, rekavši da joj je ona pozajmljena od strane hotinosonijanske vlade, zato što je dobro govorila bladlendski. Pre toga je radila u ambasadi Bladlenda u Istokvi i verovatno bila špijun.
<BR>&nbsp;&nbsp;&nbsp;&nbsp;&nbsp;Ilmika je upita šta hoće. Devojka polako uzvrati da je samo htela da se uveri da li je njena gospodarica dobro i da pita da se nije mnogo uplašila od eksplozija perkunišanskih bombi. Ilmika je stvarno bila bleda, a leđa su joj stajala nešto uspravnije no inače. Ali pođe joj za rukom da se nasmeši i da kaže kako je sasvim dobro i da se zahvali na pažnji. Ilmika ne progovori sve dok devojka ne zatvori vrata za sobom. Dva Sokola zaključi na osnovu toga da ona sumnja u nju. To je moglo takođe da bude objašnjenje za njen dobrovoljni ostanak nasamo u sobi sa jednim muškarcem. Zakon inače zahteva da sve neudate žene plemenitog porekla u takvim situacijama uz sebe moraju imati pratioca ili služavku.
<BR>&nbsp;&nbsp;&nbsp;&nbsp;&nbsp;llmika progovori prigušenim glasom. "Moja vlada ima razloga da veruje da je tvoja priča tačna."
<BR>&nbsp;&nbsp;&nbsp;&nbsp;&nbsp;"Onda su čuli za moju letelicu" reče on.
<BR>&nbsp;&nbsp;&nbsp;&nbsp;&nbsp;"Da. Ali ima još nešto. I Perkunišanci znaju za to. Štaviše, oni takođe imaju jednu letelicu. Imaju i čoveka koji je leteo na njoj. On je sada u Berlinu. Perkunišanci su pokušali da i mašinu i tog čoveka sakriju od javnosti, ali mi imamo svoje izvore obaveštenja."
<BR>&nbsp;&nbsp;&nbsp;&nbsp;&nbsp;Dva Sokola opsova. Bio je toliko obuzet vlastitim brigama, da čak nijednom nije razmislio šta se desilo sa nemačkim avionom i pilotom koji su se pojavili u času dok je Hijavata prolazio kroz 'vrata'. Pa naravno! Nemački pilot je takođe uleteo u ovaj svet.
<BR>&nbsp;&nbsp;&nbsp;&nbsp;&nbsp;"Ti si u velikoj opasnosti" nastavi Ilmika. "Isto kao što i mi znamo o... o tome... Nemcu, Perkunišanci znaju za tebe. I oni čvrsto veruju da si iz paralelnog sveta. Zato si im ti pretnja, jer poznaješ oružje i mašine koje su premoćnije od ovih poznatih na Zemlji. Bez sumnje, oni imaju nameru da iskoriste veštinu i znanje onog Nemca. Ali, oni istovremeno ne žele da tvoje znanje iskoristi njihov neprijatelj. I tako..."
<BR>&nbsp;&nbsp;&nbsp;&nbsp;&nbsp;"I tako će pokušati da nas ubiju čim im se ukaže prilika", izgovori Dva Sokola neizgovoreno. "Iznenađen sam što već nisu pokušali."
<BR>&nbsp;&nbsp;&nbsp;&nbsp;&nbsp;"Možda oklevaju zato što bi, u slučaju da im pokušaj ne pođe od ruke, uverili time hotinosonijansku vladu da tvoja priča nije priča ludaka. Ali sada, kada je grad gotovo opkoljen, može se desiti da pokušaju da iskoriste zbrku. Mogu pokušati već noćas. lli čak i sada, za vreme bombardovanja."
<BR>&nbsp;&nbsp;&nbsp;&nbsp;&nbsp;"U tom slučaju ni vi niste sigurni", reče on. "Vaša vlada mora da me veoma ceni, kada rizikuje vaš život da bi me pridobila na svoju stranu."
<BR>&nbsp;&nbsp;&nbsp;&nbsp;&nbsp;Ona odmahnu rukom i reče: "Svuda oko kuće su straže sve od trenutka kada sam stigla ovamo. Voleli bismo da možemo da ih ostavimo da čuvaju tebe i O'Brajena, ali Hotinosonijanci bi se pitali čemu to."
<BR>&nbsp;&nbsp;&nbsp;&nbsp;&nbsp;Dva Sokola ponovo pogleda kroz prozor na dirižable. Pomisli da bi Perkunišanci, ukoliko žele da ih ubiju, mogli jednostavno da pošalju jednu vazdušnu lađu da bombarduje azil; no, nijedna od letelica nije letela ni blizu bolnice. Sasvim je moguće da neprijatelj pokušava da se drži one stare, da su bolje dve ptičice, odnosno tri u ovom slučaju, u ruci nego jedna u grmlju ili pod zemljom.
<BR>&nbsp;&nbsp;&nbsp;&nbsp;&nbsp;Ovo je mogla biti prava istina. No i pored toga, bio je siguran da se Perkunišanci ne bi libili da ih pobiju ukoliko bi uvideli da ih ne mogu dobiti žive.
<BR>&nbsp;&nbsp;&nbsp;&nbsp;&nbsp;Takođe beše jasno da i Bladlenđani misle otprilike isto. I oni bi obojicu ubili radije, no da dozvole da ih se dočepaju Perkunišanci.
<BR>&nbsp;&nbsp;&nbsp;&nbsp;&nbsp;Niko nas ne voli, pomisli Dva Sokola. Onda se nasmeja. Bilo ih je dvojica protiv čitavog jednog neprijateljskog sveta. Pa nek bude. Bilo šta da se dogodi njemu i O'Brajenu, i ostali će za to ponešto platiti.
<BR>&nbsp;&nbsp;&nbsp;&nbsp;&nbsp;Smešeći se, on se okrete od prozora da pogleda gospu Torstajn. "Pa zašto vaša vlada ne kaže Hotinosonijancima sve što zna?" upita on. "Hotinosonijanci bi mogli da postave straže oko azila ili da nas prebace na neko sigurnije mesto."
<BR>&nbsp;&nbsp;&nbsp;&nbsp;&nbsp;Bio je iznenaden kad ona pocrvene. Očigledno nije bila profesionalni agent. Samo su se služili njom zato što je jedina imala razloga da ga otvoreno poseti.
<BR>&nbsp;&nbsp;&nbsp;&nbsp;&nbsp;"Ne znam", reče, oklevajući. A tada iz nje provali: "Da, znam. Rečeno mi je da vas Hotinosonijanci neće pustiti da odete. Oni bi vas zadržali za sebe, a to bi bilo glupo! Oni nemaju vremena da naprave ništa od onoga što biste vi mogli da im ponudite. Biće isuviše zauzeti borbom da sačuvaju svoju zemlju, mada nemaju nikakve izglede za to. Kad bismo im rekli za vas, bilo bi to kao da se unapred odričemo svoga što biste vi mogli da učinite za nas.
<BR>&nbsp;&nbsp;&nbsp;&nbsp;&nbsp;Morate se domoći Bladlenda. Mi imamo i pametne ljude i materijal i vremena napretek. Hotinosonijanci neće izdržati još dugo."
<BR>&nbsp;&nbsp;&nbsp;&nbsp;&nbsp;"Pa ne znam", reče Dva Sokola. "Imaju oni još dosta zemlje iza leđa. Gubitak Istokve ne mora da znači da su izgubljeni."
<BR>&nbsp;&nbsp;&nbsp;&nbsp;&nbsp;Pri tom je mislio na situaciju na vlastitoj planeti. Iako im je ogromna teritorija bila pod Nemcima i iako su imali strahovite gubitke u ljudstvu, Rusi su se još borili; i ne samo to. Oni su polako ali sigurno potiskivali Nemce.
<BR>&nbsp;&nbsp;&nbsp;&nbsp;&nbsp;"U redu", reče on. "Idem u Englesku."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Izvinite me. U Bladlend. Pitanje je samo kako da stignemo tamo?"
<BR>&nbsp;&nbsp;&nbsp;&nbsp;&nbsp;"Budite spremni" reče ona. "Noćas u ponoć."
<BR>&nbsp;&nbsp;&nbsp;&nbsp;&nbsp;"Odavde nas bez upotrebe sile ne možete izvući. Da li vaši ljudi imaju nameru da provale unutra, pucajući? Možda i ubijajući građane vaših saveznika? Zar to neće izazvati ozbiljne diplomatske posledice? A u slučaju da to ne uspe, neće li Hotinosonijanci posumnjati da u rukama ipak imaju nešto veoma dragoceno?"
<BR>&nbsp;&nbsp;&nbsp;&nbsp;&nbsp;"Neka te to ne brine. Znamo šta radimo."
<BR>&nbsp;&nbsp;&nbsp;&nbsp;&nbsp;Ona ustade. "Ovaj O'Brajen. Da li je sposoban da se kreće vlastitim snagama?"
<BR>&nbsp;&nbsp;&nbsp;&nbsp;&nbsp;"Nije baš u stanju da trči dugo ni brzo", reče Dva Sokola. Onda zadrhta. Sinu mu da Bladlendi nikako neće ostaviti O'Brajena za sobom. Živog ni u kom slučaju.
<BR>&nbsp;&nbsp;&nbsp;&nbsp;&nbsp;"Ako ga ubijete", reče on, "pogodba ne važi. Moraćete i mene."
<BR>&nbsp;&nbsp;&nbsp;&nbsp;&nbsp;Lice joj dobi iznenađen izraz. Pitao se da li je glumila ili je stvarno iznenađena takvom mogućnošću.
<BR>&nbsp;&nbsp;&nbsp;&nbsp;&nbsp;"Ja... ja sam sigurna da naši ljudi ne bi učinili takvu stvar. Ne znaš nas. Mi nismo divljaci. Mi smo Bladlenđani."
<BR>&nbsp;&nbsp;&nbsp;&nbsp;&nbsp;On se nasmeši i reče: "Tajni agenti su svuda isti: nemački, američki, ruski, perkunišanski, hotinosonijanski, bladlendski, bilo koji. Ulog je nacionalna bezbednost i ubistvo ništa ne znači kada je u pitanju njena odbrana. U redu. Neka vaši ljudi dođu po nas. Ali nemojte zaboraviti da im kažete da ja ne idem ukoliko ne pođe i O'Brajen."
<BR>&nbsp;&nbsp;&nbsp;&nbsp;&nbsp;"Kako se usuđuješ da sa mnom tako razgovaraš!" povika ona. Lice joj beše crveno, a i namrštila se. "Ti... ti..."
<BR>&nbsp;&nbsp;&nbsp;&nbsp;&nbsp;"Došljaku. Divljaku", potrudi se on da joj pomogne da nađe pravu reč. "Odande odakle stižem nemamo ni kraljevina ni plemstvo, niti bilo kakve slične parazitske klase. Tačno je da i kod nas ima parazita, ali se oni obično kao takvi ne rađaju. Oni to stiču kroz teški rad ili tako što im je sredina slaba da ih spreči. Svi se rađaju jednaki teorijski, naravno. Stvarnost baš nije sjajna, ali i takva kakva je bolja je od nikakve. Sem toga, ne zaboravite da sam ja iz sveta koji je napredniji od vašeg. Tamo biste vi bili varvari, neprivlačni i pomalo prljavi divljaci, a ne ja. A činjenica da ste vi ovde potomak velikoga Dejna Torstajna Bloteksa i kralja Hrotgara ne znači mi ama baš ništa. Rekao bih vam da sve to stavite u lulu i zapalite, ali vam to verovatno ne bi bilo jasno."
<BR>&nbsp;&nbsp;&nbsp;&nbsp;&nbsp;Lice joj se zgrčilo i još više pocrvenelo; okrete se na svojim visokim potpeticama tako silovito da zamalo pade. On poče da se kikoće i ne prestade s tim čak ni kada se vrata za njom s treskom zalupiše, mada je nekoliko trenutaka ranije mislio da stvari nisu tako smešne. O'Brajen nije bio u stanju da bez odmora dugo hoda. I šta bi se onda desilo?
<BR>&nbsp;&nbsp;&nbsp;&nbsp;&nbsp;Posle Ilmikinog odlaska, on se vrati u sobu. Narednik je ležao u postelji na leđima i držao je jednu ruku preko lica. Kad ču kako dva Sokola ulazi, on diže ruku s lica i okrete glavu. "Jedan od čuvara mi reče da si imao posetu. Mlada Ilmika? Kakve ona ima veze s tobom?"
<BR>&nbsp;&nbsp;&nbsp;&nbsp;&nbsp;Prigušenim glasom Dva Sokola mu ispriča sve o razgovoru koji je vodio. O'Brajen zviznu i reče: "Samo se nadam da imaju kola, jer ovakav kakav sam ne mogu daleko. I kako, do đavola, nameravaju da nas izvuku iz zemlje?"
<BR>&nbsp;&nbsp;&nbsp;&nbsp;&nbsp;"Verovatno preko Crnog mora i kroz Dardanele. Perkunišanska flota operiše oko Iginta, ali bi mali čamac mogao da se provuče. Posle toga mi nije ništa jasno."
<BR>&nbsp;&nbsp;&nbsp;&nbsp;&nbsp;"Biće mi potrebna sva snaga koju imam. I čuj nešto: hrana i nije tako loša ovde, mada ima pomalo čudan ukus. Ali čeznem za velikom činijom guste čorbe od krompira. Majka mi ju je uvek pravila kod kuće. Vruća, gusta kao krem i sa crnim lukom. Misliš li da bi mogao da nagovoriš kuvara da je stavi na jelovnik?"
<BR>&nbsp;&nbsp;&nbsp;&nbsp;&nbsp;Dva Sokola uzdahnu na O'Brajenove reči, a ovaj, videvši njegov izraz lica, izgubi volju da ga dalje nagovara. Umesto toga, kao da shvati šta je posredi. "Ne. Nemoj mi reći. Nećeš valjda da mi kažeš da je dobri irski krompir..."
<BR>&nbsp;&nbsp;&nbsp;&nbsp;&nbsp;Dva Sokola tužno zaklima glavom. "Njegova postojbina bili su Andi u Južnoj Americi."
<BR>&nbsp;&nbsp;&nbsp;&nbsp;&nbsp;O'Brajen opsova. "Kakav prokleti svet! Nema ni duvana, ni ćurke za Božić, a, oh bože, nema ni krompira!"
<BR>&nbsp;&nbsp;&nbsp;&nbsp;&nbsp;"E pa, možeš mu biti zahvalan bar za jednu stvar", reče Dva Sokola. "Nema ni nekih opasnih bolesti. Ali poznavajući tvoje navike, ipak ćeš morati da paziš da ne zaradiš gonoreju."
<BR>&nbsp;&nbsp;&nbsp;&nbsp;&nbsp;"U ovakvom stanju to mi je poslednja briga."
<BR>&nbsp;&nbsp;&nbsp;&nbsp;&nbsp;O'Brajen sklopi oči i u sledećem trenutku zahrka. Dva Sokola je želeo da malo pretresu plan za to veče, ali zaključi da to može i da pričeka. O'Brajenu je bio potreban san više nego išta drugo. Osim toga, šta su njih dvojica, i mogli da učine, osim da zakotrljaju kocke i da gledaju šta će ispasti.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
