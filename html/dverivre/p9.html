<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Ponoć je stigla posle mučnog čekanja. U azilu beše tiho, ako se izuzme tutnjava koja je stizala sa istoka i zapada. Soba je imala samo mali prozor na visini od dve stope iznad glave. Vrata su bila od debele hrastovine sa krupnim šarkama i zaključana spolja. Iako je preko dana svojim boljim pacijentima doktor Tarhe davao dovoljno slobode, noću je bio jako predostrožan.
<BR>&nbsp;&nbsp;&nbsp;&nbsp;&nbsp;Veoma slabašno, kroz vrata stigoše udarci velikog sata dole iz hodnika. Dva Sokola ih izbroja. Dvadeset četiri. Ponoć.
<BR>&nbsp;&nbsp;&nbsp;&nbsp;&nbsp;Prozorče na vratima se otvori i nagna ga da uzdrhti. Kroz napola sklopljene kapke, on vide svetlo jedne kerozinske lampe i u njoj široko lice i veliki nos Kajsete, jednog od čuvara koji je bio na svom uobičajenom obilasku. Prozorče se zatvori; Dva Sokola skoči sa kreveta i prodrma O'Brajena. "Pa ne misliš valjda da spavam u ovo doba?" prošapta ovaj pridižući se.
<BR>&nbsp;&nbsp;&nbsp;&nbsp;&nbsp;Obojica su i legli gotovo se ne svukavši. Sada im nije preostajalo ništa drugo do da čekaju na razvoj događaja. Dva Sokola požele da mu je oružje pri ruči. Deringer i automatik. Tarhe mu je rekao da je tajna policija jedno vreme zadržala oružje ispitujući ga, a onda su ga dali njemu. Doktor ih je držao zaključane u velikom zidnom sefu u svojoj ordinaciji. U vreme kada mu je rečeno za njih, Dva Sokola se pitao zašto policija nije zadržala oružje kao dokaz da je njegova priča istinita. Ništa slično tome nije postojalo na ovom svetu. Ali pištolji su predati Tarheu, tako da mu nije preostajalo ništa drugo do da zaključi da je policija oružje smatrala još jednim dokazom ludosti Dva Sokola. Ako je tako bilo, oni mora da su svi jedna krajnje nemaštovita grupa.
<BR>&nbsp;&nbsp;&nbsp;&nbsp;&nbsp;Sedeli su u tišini na ivicama kreveta. Nisu morali dugo da čekaju. S kraja hodnika začu se uzvik, naglo presečen, a trenutak kasnije metalni zvuk im objavi da je ključ gurnut u bravu. Vrata se otvoriše. Dva Sokola ustade, ne znajući da li da očekuje spas ili smrt od revolvera koji je ugledao. Šest ljudi sa navučenim kapuljačama stajalo je u prolazu. Njihova odela odavala su da pripadaju nižoj klasi Hotinosonijanaca. Dvojica su imali revolvere sa burencetom na šest metaka, dvojica su nosili puške jednometke, a poslednja dvojica bili su naoružani dugim noževima.
<BR>&nbsp;&nbsp;&nbsp;&nbsp;&nbsp;Najzdepastiji među njima progovori dubokim glasom. Govorio je hotinosonijanski sa primetnim stranim naglaskom. "Jeste li vi Dva Sokola i O'Brajen?"
<BR>&nbsp;&nbsp;&nbsp;&nbsp;&nbsp;Dva Sokola klimnu glavom i reče: "Dajte nam revolvere ili, ako baš mora, noževe."
<BR>&nbsp;&nbsp;&nbsp;&nbsp;&nbsp;"Neće vam biti potrebni."
<BR>&nbsp;&nbsp;&nbsp;&nbsp;&nbsp;"Dva moja pištolja nalaze se zaključani u zidnom sefu u ordinaciji doktora Tarhea. Jedan od njih je automatski pištolj, brzo okidajući mehanizam koji bi veoma povećao vatrenu moć Bladlenda. Potreban mi je kao model."
<BR>&nbsp;&nbsp;&nbsp;&nbsp;&nbsp;Zdepasti je neko vreme oklevao, a onda reče: "Utrošićemo mnogo vremena da ga izvadimo iz sefa. Nemamo vremena da ga bušimo i dižemo u vazduh."
<BR>&nbsp;&nbsp;&nbsp;&nbsp;&nbsp;"Ja znam kombinaciju koja ga otvara", požuri Dva Sokola da kaže. "Dugo sam stajao iza doktora Tarhea i posmatrao ga šta radi. On je uvek tako odsutan."
<BR>&nbsp;&nbsp;&nbsp;&nbsp;&nbsp;"U redu. Ali požuri. Nemamo mnogo vremena."
<BR>&nbsp;&nbsp;&nbsp;&nbsp;&nbsp;Dva čoveka povedoše ostale niz hodnik. Dubok Glas pozva Amerikance da pođu za njima. Licem okrenut zemlji, na kraju hodnika ležao je Kajseta, čuvar. Glava mu je bila razbijena; usta i oči otvoreni. Koža mu je već dobila sivkastoplavu boju.
<BR>&nbsp;&nbsp;&nbsp;&nbsp;&nbsp;"Kučkini sinovi ipak nisu morali da ga ubiju" reče O'Brajen. "Jadnik! Nikada nisam uspeo da shvatim ni reč od onoga što mi je govorio, a ipak smo se slatko smejali. Bio je dobar momak."
<BR>&nbsp;&nbsp;&nbsp;&nbsp;&nbsp;"Bez razgovora", naredi Duboki Glas. Prođoše kroz jedan drugi hodnik i kroz salu za ručavanje stigoše do Tarheove ordinacije. Dva Sokola pomače sliku koja je sakrivala sef i u svetlu lampe koju je držao Duboki Glas poče da okreće brojčanik, obeležen brojevima prilagođenog akajvijanskog cifranika. Vrata se otvoriše i on pronađe svoj diringer i automatik u jednoj kartonskoj kutiji.
<BR>&nbsp;&nbsp;&nbsp;&nbsp;&nbsp;Duboki Glas pruži ruku da prihvati oružje i Dva Sokola mu ga neodlučno dade. Bilo je očigledno da su i za Bladlende bili isto onoliko zatvorenici koliko i za svoje pređašnje tamničare.
<BR>&nbsp;&nbsp;&nbsp;&nbsp;&nbsp;Grupa zatim napusti ordinaciju i uputi se prema prednjim, glavnim vratima azila. Dva čoveka sa puškama izađoše prvi da provere je li vazduh čist i odmah se vratiše da jave da se može slobodno izići. Dva Sokola i O'Brajen u pratnji preostale četvorice Bladlenđana iziđoše zatim kroz vrata napolje. Grad, u podnožju brda na kome su se nalazili, nije bio osvetljen - samo je tu i tamo gorela poneka vatra koju branioci još nisu uspeli da ugase. Mesec su skrivali gusti oblaci.
<BR>&nbsp;&nbsp;&nbsp;&nbsp;&nbsp;Pođoše niz stepenice prema dva automobila. Bili su parkirani iza žbunja na samoj krivini puta, s njihove leve strane. Prednji krajevi vozila jedva da su se videli. Samo što dva strelca sa puškama kročiše sa stepenica na ravno tlo, a žbunje ožive bleskom plamičaka iz cevi vatrenog oružja. Dva Sokola gurnu O'Brajena prema zemlji, a zatim se i sam baci da se ukloni sa linije vatre.
<BR>&nbsp;&nbsp;&nbsp;&nbsp;&nbsp;Pao je na golu zemlju jako teško i gotovo da mu taj udarac izbi vazduh iz pluća, a onda se otkotrljao u stranu. Tek u zaklonu žbunja koje je raslo ispod i levo i desno od stepenica on reši da se zaustavi. Ljudi koji su ih dočekali u zasedi sada su pucali iz ručnog oružja. Dvojica Bladlenđana koji su bili ispred svih ležala su u podnožju stepenica. Jedan beše ranjen ili mrtav, dok je drugi iz teške pozicije otvarao vatru na Perkunišance. Dva Sokola je odmah shvatio da napadači ne mogu biti niko drugi do Perkunišanci koji su ovamo stigli sa istim namerama, samo malo kasnije od Bladlenđana.
<BR>&nbsp;&nbsp;&nbsp;&nbsp;&nbsp;Iznad Dva Sokola neki čovek vrisnu. Jedno telo pade preko ograde i zaustavi se na njegovim nogama. Dotle su valjda i ostali Bladlenđani došli k sebi i zaklonili se iza stubova i ograde verande. Neki Perkunišanac pade na zemlju iz grmlja. Ostali zauzeše nove položaje iza bladlendskih kola. Svetla u azilu se upališe i to oteža i inače nezavidan položaj Bladlenđana na verandi. Čovek s puškom u podnožju stepenica progunđa nešto i prestade da puca. Pištolj nekog pogođenog Bladlenđana odozgo sa verande pade na zemlju u blizinu Dva Sokola.
<BR>&nbsp;&nbsp;&nbsp;&nbsp;&nbsp;On otpuza do agentovog pištolja, a zatim, s oružjem u ruci, napusti relativnu sigurnost svog zaklona i, puzeći, uputi se do pogodenog strelca sa puškom. Služeći se njegovim telom kao zaklonom, brzo mu pretraži džepove. Tako nađe nekoliko malih četvrtastih kutija za koje se pokaza da sadrže municiju.
<BR>&nbsp;&nbsp;&nbsp;&nbsp;&nbsp;Prstima opipa revolver i prelomi ga, a onda napuni njegovo burence nađenim mecima. Iza njega O'Brajen zakuka. "Pogoden sam! Ruka mi je oduzeta. O, Hriste, krvarim! Umreću!"
<BR>&nbsp;&nbsp;&nbsp;&nbsp;&nbsp;"Zaveži s tim umiranjem", reče Dva Sokola. "Glas ti je isuviše jak za čoveka koji je na samrti."
<BR>&nbsp;&nbsp;&nbsp;&nbsp;&nbsp;Zakotrlja se prema njemu i napipa O'Brajenovo levo rame. Prsti mu postadoše lepljivi. O'Brajen reče: "Brzo se gubim. Život ističe iz mene sa svakim otkucajem srca."
<BR>&nbsp;&nbsp;&nbsp;&nbsp;&nbsp;"Prestani da kukaš", obrecnu se Dva Sokola. "Samo ti se čini da umireš. Imaš samo ranu u mesu i to nimalo duboku."
<BR>&nbsp;&nbsp;&nbsp;&nbsp;&nbsp;"Da... ali nisi ti pogođen."
<BR>&nbsp;&nbsp;&nbsp;&nbsp;&nbsp;Dva Sokola malo podiže glavu da osmotri šta se događa. Dva čoveka sa verande i dva iza kola i dalje su pucali jedni u druge. Tada se jedan - učini mu se Duboki Glas - od dvojice na verandi diže i okrete se da puca kroz prozore azila u sijalicu koja im je svetlela u leđa i ocrtavala im obrise. Začu se zvuk kao kad pesnica pogada u meso i čovek odlete napred. Pao je na lice i Dva Sokola više nije mogao da ga vidi. Njegov revolver, izletevši mu iz ukočene ruke, prolete ipak kroz prozore u unutrašnjost azila.
<BR>&nbsp;&nbsp;&nbsp;&nbsp;&nbsp;Preživeli potrča da se skloni iza ugla zgrade. Nisko se pognuo, trčeći, otvori vatru na Perkunišance. Kod samog ugla zgrade poskoči i pade na zemlju. Budući da se nije dizao, Dva Sokola zaključi da ako nije mrtav, verovatno dobro glumi. Ukoliko je glumio, njegovom poslu nije moglo biti zamerke, jer je u padu ispustio i poštolj.
<BR>&nbsp;&nbsp;&nbsp;&nbsp;&nbsp;"Koliko je znam, imamo samo dva Perkunišanca protiv sebe", šapnu on O'Brajenu. "A i oni imaju naređenje da nas dovedu žive ili mrtve. Čini se da im je svejedno u kakvom ćemo stanju biti, jer su pripucali krajnje ozbiljno po onakvom mraku na nas."
<BR>&nbsp;&nbsp;&nbsp;&nbsp;&nbsp;On ponovo podiže glavu, ali nije mogao ništa da vidi. Verovatno su čučali iza kola, puneći revolvere i dogovarajući se o daljem planu napada. Zasigurno nisu mogli da tvrde da su sve izbacili iz stroja i zato će morati da dođu i da provere.
<BR>&nbsp;&nbsp;&nbsp;&nbsp;&nbsp;No, za to više nisu imali ni mnogo vremena. U kući je vladala velika galama: glasovi su postavljali pitanja, pacijenti vrištali, a koraci odzvanjali gore-dole. Mora da je nekome već palo na pamet da pozove policiju, ali žice su verovatno bile presečene.
<BR>&nbsp;&nbsp;&nbsp;&nbsp;&nbsp;Pored toga, i sama pucnjava je mogla već da privuče pažnju neke od policijskih patrola dole u gradu. Možda se već penju uz brdo, u kom slučaju Perkunišanci ne bi mogli da se posluže svojim kolima za bekstvo, jer bi jedini put bio blokiran. Razume se, ukoliko nisu svoje vozilo ostavili u podnožju i ovamo stigli pešice.
<BR>&nbsp;&nbsp;&nbsp;&nbsp;&nbsp;Dva Sokola je zapetog revolvera strpljivo čekao. O'Brajen zastenja i Dva Sokola mu naredi da zaveže. Iz korica, na boku mrtvog strelca koji je ležao kraj njih, on izvuče dugački nož, kome zatim jednom rukom odmeri težinu. Zaključi da bi mogao dobro da posluži za bacanje.
<BR>&nbsp;&nbsp;&nbsp;&nbsp;&nbsp;Perkunišanci su se izgleda ipak odlučili da ništa ne prepuste slučaju, već da napreduju krajnje oprezno. Jedan od njih izlete iza kola, trčeći prema zaklonu koji mu je pružao ugao verande. Dva Sokola ga pusti da ode. U mraku. i na toj razdaljini nije smeo da se pouzda u revolver. Pored toga, ukoliko se uzdrži od pucanja, moglo je da se dogodi da poveruju kako su posao temeljito obavili i da više nemaju čega da se plaše.
<BR>&nbsp;&nbsp;&nbsp;&nbsp;&nbsp;Polako se otkotrlja sa mesta na kome je ležao, tako daje mogao da vidi i žbunje kod druge krivine puta. Kao što je i očekivao, drugi agent prođe tuda kako bi stigao do drugog ugla verande. Dva Sokola se puzeći vrati do O' Brajena. Leđa mu se oznojiše od napetosti.
<BR>&nbsp;&nbsp;&nbsp;&nbsp;&nbsp;Kad stiže do tačke na kojoj je veranda skretala, da bi pratila zidove zgrade, on čučnu i pričeka. Kao što se i nadao, ubrzo ugleda jednog od Perkunišanaca kako trči ka žbunju u čijem se zaklonu on nalazio. Dva Sokola hitro prebaci revolver u levu, a nož u desnu ruku. Zatim ustade i u trenutku kada čovek zakorači u žbunje, on ga nožem ubode u vrat.
<BR>&nbsp;&nbsp;&nbsp;&nbsp;&nbsp;Agent zakrklja i pade na zemlju. Dva Sokola izvuče nož, sklonivši se pri tom u stranu kako ga ne bi pogodio mlaz krvi.
<BR>&nbsp;&nbsp;&nbsp;&nbsp;&nbsp;Drugi Perkunišanac doviknu nešto. Dva Sokola prigušeno izgovori nekoliko perkunišanskih fraza koje je znao, namerno ih čineći nerazgovetnim. Zadovoljan onim što je čuo, drugi perkunišanski agent napusti zaklon ugla verande. Dva Sokola takođe izađe iz grmlja i slobodno krete ka njemu. U mraku mu neće biti lako da mu prepozna lik, nadao se Dva Sokola. No, agent je izgleda mogao veoma dobro da vidi pod svetlom koje je stizalo iz azila. On zaurla i opali, ali njegov uzvik ipak upozori Dva Sokola koji se baci u stranu u žbunje. Zrno prozvižda pored njega. Zatim se začu zvuk cipela po šljunku. Izvirivši, Dva Sokola vide kako se gubi iza automobila, pa skoči na noge i polete ka visokom žbunju s druge strane. Kad se nađe na nekoliko jardi udaljen od vozila koje se tu nalazilo, Dva Sokola uspori. Odatle krenu napred krajnje pažljivo.
<BR>&nbsp;&nbsp;&nbsp;&nbsp;&nbsp;Tamna masa vozila lagano se pomeri. Ne beše nikakvog zvuka osim škripanja drvenih točkova na šljunku. Za trenutak Dva Sokola pomisli da su kola gurana odpozadi, ali mu apsurdnost takvog dela otkri pravu istinu: auto beše na parni pogon. On zaboravi na oprez i potrča napred. U trku ponovo prebaci nož u desnu ruku. Zašto da troši metak koji bi mu mogao koristiti kasnije? Pored toga, ako ne bude pucao, Perkunišanac neće moći da na osnovu plamena odgonetne mesto sa koga ga je napao.
<BR>&nbsp;&nbsp;&nbsp;&nbsp;&nbsp;On izbi iz žbunja upravo uz bok automobila. Vozač je sedeo na desnom sedištu, jer se saobraćaj u ovoj zemlji odvijao levom trakom na putevima. Ali levi prozor beše spušten i tako nije bilo prepreka. Nož prolete kroz otvoren prozor i zari se u vrat vozača. Vozač pade napred, a Dva Sokola optrča s prednje strane kola koja su nastavljala svoje lagano kretanje.
<BR>&nbsp;&nbsp;&nbsp;&nbsp;&nbsp;Otvori desna vrata i, uhvativši leš za ruke, izvuče ga napolje. Za vađenje noža nije bilo vremena. Umesto toga, on hitro uskoči na sedište i grozničavo pokuša da odgonetne kako se kolima upravlja. Na sreću, imao je prilike da vidi ilustracije upravljačkih mehanizama 'parnjaka' u Tarheovoj biblioteci i proučio ih je veoma pažljivo nadajući se jednoj ovakvoj prilici.
<BR>&nbsp;&nbsp;&nbsp;&nbsp;&nbsp;Dve kratke drške, postavljene na jednu vodoravnu ploču koja se dizala sa komandne table, regulisale su pravac kretanja i brzinu. Leva drška je pomeranjem u levo-desno služila za upravljanje. Desna, gurnuta napred, služila je za kretanje vozila napred. Pre no što je ovo otkrio, Dva Sokola je morao da zaustavi vozilo; pritisnuo je jednu nožnu pedalu, ali su cela kola zacvilela protestvujući zbog dejstva dve suprotne sile, jer motori nisu bili isključeni.
<BR>&nbsp;&nbsp;&nbsp;&nbsp;&nbsp;Dva Sokola gurnu ručicu za brzine u neutralni položaj, a odatle prvo napred da bi proverio je li to odgovarajući pokret za vožnju unapred, a zatim nazad, odnosno ka sebi. Kola pođoše unazad.
<BR>&nbsp;&nbsp;&nbsp;&nbsp;&nbsp;On ih potera napred i oko ugla zgrade. Uz jedva čujni zvuk motora i škripu drvenih točkova po šljunku, kola stigoše do mesta na kome je ležao O'Brajen. Dva Sokola zaustavi vozilo i pokuša da pronađe instrument na tabli odgovarajuće prekidače za svetlo. Prvi prekidač na koji je naleteo stavljao je u pogon metlicu brisača na vetrobranskom staklu, smeštenu nasred staklene površine. Da bi obavila svoj posao, morala je da napravi polukrug od gotovo sto osamdeset stepeni i to ga nagna da pomisli kako hotinosonijanska vozila čeka još dug put dok stignu do trenutka kada bi mogla da se mere sa onima na Zemlji 1.
<BR>&nbsp;&nbsp;&nbsp;&nbsp;&nbsp;Ali ipak je bio srećan što ih uopšte ima.
<BR>&nbsp;&nbsp;&nbsp;&nbsp;&nbsp;Sledeći prekidač koji je okrenuo bio je pravi, jer dve male svetiljke obasjaše komandnu tablu, a upališe se i svetla na farovima, koji su bili smešteni na blatobranima iznad točkova. Svetlo beše slabo, ali ipak dovoljno za njegove potrebe. Snopovi osvetliše pročelje azila i tela na verandi, stepeništu i na putu. On pozva O'Brajena, koji se diže i krenu ka kolima.
<BR>&nbsp;&nbsp;&nbsp;&nbsp;&nbsp;"Svaka čast, poručniče", reče on prigušenim glasom kad stiže, "ali kuda ćemo odavde?"
<BR>&nbsp;&nbsp;&nbsp;&nbsp;&nbsp;Dva Sokola ne odgovori. Posmatrao je satove na komandnoj tabli. U njenoj sredini nalazili su se stakleni cilindri, a još šest istih takvih, osvetljenih sjajem lampica, nalazilo se iza njih. Povrh svakog od njih nalazio se obasjani znak, izveden iz hotinosonijanskog pisma, kojim su se oni služili pre no što su ga odbacili da bi prešli na grčku azbuku. Na različitim nivoima u svakoj od ovih tuba dizala se crvena tečnost, dok je staklo bilo izdeljeno belim podeocima. Tube su očigledno pokazivale količinu vode, pritisak pare, količinu goriva, brzinu, stanje baterija i kilometražu.
<BR>&nbsp;&nbsp;&nbsp;&nbsp;&nbsp;Dva Sokola je znao šta podeoci na njima znače, ali, obzirom na izmenjeni sistem mera kojim su se služili hotinosonijanci, nije bilo lako da se to prevede na engleski.
<BR>&nbsp;&nbsp;&nbsp;&nbsp;&nbsp;Pokazatelji za vodu i gorivo govorili su da je vozilo do vrha puno. Što se brzine tiče, uskoro će biti u stanju da je sam proceni. On sačeka da se O'Brajen smesti do njega, a onda krete strmim i vijugavim putem prema gradu pod sobom. Iza njih, ohrabreni odsustvom pucnjave, ljudi provališe napolje iz kuće. U tom času se pojavi i mesec kroz raspuklinu u oblacima. Dva Sokola isključi svetla i nastavi da vozi još brže pod svetlom koje je mesec pružao. U podnožju brda on zaustavi kola i izađe napolje da bi proučio ulične znake. U stvari, pošto je veoma malo ulica uopšte imalo znake, bio je to samo jedan znak koji je davao obaveštenje da se nalaze u blizini auto-puta. U središnjim delovima grada, stranac je ili morao da ima kartu ili je morao da se raspituje, ukoliko je imao nameru da stigne do svog odredišta.
<BR>&nbsp;&nbsp;&nbsp;&nbsp;&nbsp;Proučavanje mapa Istokve koje je našao u biblioteci u azilu opskrbilo ga je saznanjem o nekoliko glavnih pravaca kojima je mogao da se posluži pri izlasku iz grada. Nalazio se samo nekoliko blokova udaljen od velikog auto-puta koje je vodio na Istok. Bio je gotovo siguran u to, ali je prethodno želeo da proveri tačnost mapa.
<BR>&nbsp;&nbsp;&nbsp;&nbsp;&nbsp;Zaobiđoše jedan ugao i tu, na kraju ulice, ugledaše auto-put. Sad su već mogli da čuju buku saobraćaja, žamor glasova i škripu kočnica. Na njemu se nalazila prava zbrka kola punih izbeglica, ljudi, žena i dece koji su nosili velike zavežljaje ili gurali kolica na kojima se nalazio njihov imetak.
<BR>&nbsp;&nbsp;&nbsp;&nbsp;&nbsp;Zbrka je vladala samo na prvi pogled jer Dva Sokola vide, čim mu pođe za rukom da se ubaci na put i smesti između dve grupe ljudi, da sve teče izvesnim redom. Malo kasnije postade mu jasno i zbog čega, jer ugleda vojnike koji su rukovodili sobraćajem. Bili su postavljeni na uglu gotovo svakog bloka i nosili su kerozinske lampe i velike baterijske lampe. Prvi vojnici ih se ne zaustaviše, ali se Dva Sokola pitao koliko im vremena preostaje pre no što se to dogodi. A onda će verovatno uslediti pitanje o ispravama. Bez njih će ih verovatno uhapsiti, a možda i streljati na licu mesta čim shvate da ih nemaju. I tako, čim mu se ukaza prva prilika, on skrenu kolima u jednu pobočnu uličicu.
<BR>&nbsp;&nbsp;&nbsp;&nbsp;&nbsp;"Moraćemo da pokušamo ovako i da se nadamo da se nećemo izgubiti", objasni on O'Brajenu. "Ako budemo primorani da se vratimo na auto-put, verovatno ćemo morati da se probijamo kroz blokade na njemu."
<BR>&nbsp;&nbsp;&nbsp;&nbsp;&nbsp;"Slažem se", reče O'Brajen. "Ali kuda ćemo?"
<BR>&nbsp;&nbsp;&nbsp;&nbsp;&nbsp;"Kako je tvoja ruka?"
<BR>&nbsp;&nbsp;&nbsp;&nbsp;&nbsp;"Krvarim na smrt. Neću uspeti, poručniče."
<BR>&nbsp;&nbsp;&nbsp;&nbsp;&nbsp;"Mislim da ti nije tako loše", reče Dva Sokola. Zatim zaustavi kola, pa pažljivo prouči narednikovu ranu pri svetlu baterijske lampe, koju je našao u odeljku ispod komandne table. Kao što je i mislio, rana je bila plitka. Ipak je i dalje išlo malo krvi, koju lako zaustaviše podvezavšii ruku maramicom. Zatim pričvrstiše ruku zavojem oko ramena i nastaviše vožnju.
<BR>&nbsp;&nbsp;&nbsp;&nbsp;&nbsp;Sve donedavno su ga zbunjivale narednikove reakcije. On je bio dobar vojnik, vrlo sposoban, veseo i hrabar. Ali se menjao svaki put kada bi mu na pamet palo da su izvan njihovog sveta. I uvek bi se ponašao tako kao da će uskoro umreti. To je, zaključio je Dva Sokola, poticalo od osećanja potpunog neuklapanja. Bio je zauvek odsečen od sveta u kome se rodio i odrastao. Predstavljao je stranca u mestu koje mu je bilo nepoznato. Patio je od čežnje za kućom kao nijedan čovek pre njega. To ga je ubijalo u pravom smislu reči.
<BR>&nbsp;&nbsp;&nbsp;&nbsp;&nbsp;Ni samom Sokolu nisu bila strana ta osećanja, mada nije patio do te mere. Pre svega zbog toga što je naučio tako da živi i na svetu na kome se rodio. Dete dveju kultura, raspeto između njih i nesposobno da se odluči kojoj da da prednost, on je i u svojoj rodnoj zemlji bio stranac. S druge strane, upravo zbog toga bio je u osnovi daleko sposobniji za prilagođavanje od O'Brajena. Imao je snage da preživi šok te 'transplantacije', da se održi u novim uslovima, pa čak i da napreduje ako se stvari razvijaju kako treba. No, brinuo ga je O'Brajen.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
