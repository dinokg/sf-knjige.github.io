<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SREDIŠTE SVETOVA
<P>&nbsp;&nbsp;&nbsp;&nbsp;&nbsp;69.
<BR>&nbsp;&nbsp;&nbsp;&nbsp;&nbsp;Treviz je nekoliko dugih trenutaka stajao zagledan u Pelorata s izrazom posvemašnjeg nezadovoljstva. A onda ga upita: "Postoji li nešto što si ti tamo video a ja nisam, i o čemu mi sve dosad ništa nisi rekao?"
<BR>&nbsp;&nbsp;&nbsp;&nbsp;&nbsp;"Ne", odgovori Pelorat blago. "I ti si to video, i kao što rekoh, pokušavao sam nekoliko puta da ti objasnim, ali ti nisi nimalo mario da me saslušaš."
<BR>&nbsp;&nbsp;&nbsp;&nbsp;&nbsp;"Pa, dobro, pokušaj još jednom."
<BR>&nbsp;&nbsp;&nbsp;&nbsp;&nbsp;"Ne kinjite ga, Trevize", dobaci mu Blis.
<BR>&nbsp;&nbsp;&nbsp;&nbsp;&nbsp;"Ne kinjim ga. Tražim samo da mi objasni šta je tamo dole video. I, ne izgravajte mu mamicu, Blis."
<BR>&nbsp;&nbsp;&nbsp;&nbsp;&nbsp;"Molim vas", obrati im se Pelorat, "dopustite meni da nešto kažem, umesto što samo režite jedno na drugo... Sećaš li se, Golane, da smo već vodili jedan razgovor o najranijim pokušajima da se utvrdi poreklo ljudske vrste? O Jarifovom projektu? Sećaš se, bio je to pokušaj da se ustanove vremena naseljavanja različitih planeta, pri pretpostavci da su planete bile nasljavane postupno i ravnomerno u svim pravcima, polazeći od matičnog sveta? Na taj način, kada bismo krenuli suprotnim smerom, od kasnije prema ranije naseljenim planetama, konačno bismo se, iz ma kog pravca krenuli, približili praroditeljskoj planeti."
<BR>&nbsp;&nbsp;&nbsp;&nbsp;&nbsp;Treviz nestrpljivo potvrdno klimnu glavom. "Sećam se, međutim, i toga da projekat nije uspeo, jer vreme naseljevanja planeta nije moglo biti dovoljno pouzdano utvrđeno."
<BR>&nbsp;&nbsp;&nbsp;&nbsp;&nbsp;"Tačno, stari druže. Međutim, svetovi sa kojima je Jarif baratao predstavljali su deo drugog iseljeničkog talasa ljudske rase. U to vreme, sa hipersvemirskim letovima već se dobrano odmaklo, i nova naselja mora da su nicala preko noći poput pustinjskih cvetova. Skokovi na velika odstojanja bili su srazmerno jednostavna stvar, i naseljavanje se otud nije neminovno moralo nastavljati zrakasto, podjednako u svim pravcima. To je, bez sumnje, još više doprinelo nepouzdanosti podataka o naseljavanju pojedinih svetova.
<BR>&nbsp;&nbsp;&nbsp;&nbsp;&nbsp;Ali Golane, priseti se na trenutak svetova Vasionaca. Svi oni pripadali su prvom talasu iseljavanja. U to doba, međutim, hipersvemirski letovi nisu bili još toliko uznapredovali, i skokova na veća odstojanja možda nije ni bilo, osim možda samo izuzetno. Dok su, tokom drugog iseljeničkog talasa - možda bez ikakvog reda - naseljeni milioni svetova, dotle je tokom prvog, naseljeno samo pedeset, i to možda izvesnim, dobro utvrđenim redom. Pored toga, dok su milioni svetova drugog iseljeničkog talasa bili naseljavani tokom razdoblja od čak dvadesetak hiljada godina, pedeset svetova iz prvog talasa naseljeni su tokom razdoblja od samo nekoliko vekova - praktično trenutno, u poređenju sa razdobljem naseljevanja drugog talasa. Tih pedeset svetova, uzeti zajedno, trebalo bi da tvore simetričnu sferu oko matične planete.
<BR>&nbsp;&nbsp;&nbsp;&nbsp;&nbsp;Mi sada raspolažemo koordinatama pedeset svetova Vasionaca. Seti se, Golane, fotografisao si ih kada si se popeo na onu statuu. Dakle, ma šta ili ma ko bio taj koji se trudi da uništi svaki podatak koji bi se odnosio na Zemlju - ili je te koordinate prevideo, ili jednostavno nije ni pomislio da bi nam one mogle poslužiti kao neophodna obaveštenja. Prema tome, Golane, sve što bi bilo potrebno da učiniš jeste da izvršiš novi proračun tih koordinata, uzimajući u obzir kretanja zvezda tokom poslednjih dvadesetak hiljada godina, i da posle toga potražiš središte tako dobijene sfere. Mislim da ćeš se, konačno, naći sasvim blizu Zemljinog sunca, ili u najmanju ruku, na mestu na kome se ono nalazilo pre dvadesetak hiljada godina."
<BR>&nbsp;&nbsp;&nbsp;&nbsp;&nbsp;Dok je Pelorat izgovarao ovu svoju tiradu Trevizu su se, u sve većoj zabezeknutosti, usta sasvim opustila; pošto Pelorat završi, bilo mu je potrebno nekoliko trenutaka da ih vrati u pređašnji, normalan položaj. Najzad, on uspe da promuca: "Samo jedna stvar: kako se ja nisam toga setio?"
<BR>&nbsp;&nbsp;&nbsp;&nbsp;&nbsp;"Pokušavao sam da ti to kažem još dok smo bili tamo dole, na Melpomeniji."
<BR>&nbsp;&nbsp;&nbsp;&nbsp;&nbsp;"Siguran sam da jesi, Janove, i izvinjavam ti se što te nisam saslušao. Činjenica je, međutim, da mi nije palo na pamet..." On zastade, očigledno pometen.
<BR>&nbsp;&nbsp;&nbsp;&nbsp;&nbsp;Pelorat se prigušeno nasmeja. "Da sam mogao imati bilo šta od važnosti da ti saopštim? Pa, pretpostavljam kada su obične stvari u pitanju, da zaista ne bih, ali znaš, ovo je bilo nešto iz mog područja. Siguran sam da, uopšte uzev, imaš savršene razloge da ne uzimaš preozbiljno ono što ja imam da kažem."
<BR>&nbsp;&nbsp;&nbsp;&nbsp;&nbsp;"Taman posla", odvrati Treviz. "Što se toga tiče, Janove, uopšte nisi u pravu. Jednostavno, u ovom trenutku osećam se kao budala, i čini mi se da sam i zaslužio da se tako osećam. Još jednom, izvini... A sada, moram do kompjutera."
<BR>&nbsp;&nbsp;&nbsp;&nbsp;&nbsp;On i Pelorat pređoše u komandnu prostoriju, i Pelorat se kao i uvek sa zadivljenošću i nevericom zagleda kako Treviz, spustivši dlanove na komandnu ploču, postaje gotovo sjedinjen sa kompjuterom.
<BR>&nbsp;&nbsp;&nbsp;&nbsp;&nbsp;"Moraću, Janove, da pođem od nekih pretpostavki", objasni Treviz, gotovo bezizražajnog izraza lica usled obuzetosti kompjuterom. "Moraću da pođem od pretpostavke da prva cifra označava rastojanje mereno u parsecima, a druge dve uglove radijana - prva od njih, da tako kažem, odnosiće se na pravac gore-dole, a druga na pravac levo-desno. Moraću, takođe, da pođem od još dve pretpostavke - naime, da plus ili minus u slučaju uglova odgovaraju galaktičkim standardima, kao i da oznaka 0-0-0 predstavljaju koordinate Melpomenijinog sunca."
<BR>&nbsp;&nbsp;&nbsp;&nbsp;&nbsp;"Sve to čini mi se veoma umesnim."
<BR>&nbsp;&nbsp;&nbsp;&nbsp;&nbsp;"Misliš? Postoji šest različitih kombinacija u koje se cifre mogu svrstati, četiri različite kombinacije za znakove, rastojanja mogu biti izražena umesto u parsecima u svetlosnim godinama, a uglovi, umesto u radijanima u stepenima. Povrh toga, ukoliko su rastojanja izražena u svetlosnim godinama, nisam siguran koja se dužina godine ima u vidu. Konačno, ne znam ni kakav su postupak primenjivali za merenje uglova - najverovatnije, ipak, polazeći od melpomenijanskog ekvatora, mada je to, u stvari, samo njezin osnovni meridijan."
<BR>&nbsp;&nbsp;&nbsp;&nbsp;&nbsp;Pelorat se namršti. "Kada te slušam da tako govoriš - ponovo stičem utisak da je čitava stvar beznadežna."
<BR>&nbsp;&nbsp;&nbsp;&nbsp;&nbsp;"Ne beznadežna. I Aurora i Solarija nalaze se na tom spisku, i meni je poznat njihov položaj u svemiru. Uzeću, dakle, njihove koordinate, kako su navedene na spisku, i pokušati da im ustanovim položaj. Ukoliko me te koordinate dovedu na pogrešno mesto, prilagođavaću ih sve dok me ne dovedu na pravo mesto. I to će mi, nadam se, pomoći da ustanovim gde sam, u pogledu svojih pretpostavki bio u zabludi, pogotovo u pogledu svojih pretpostavki u pogledu opšte primene koordinata. Kada na taj način ispravim greške u svom polazištu, nadam se da ću moći da pođem u potragu za središtem sfere."
<BR>&nbsp;&nbsp;&nbsp;&nbsp;&nbsp;"Ali s obzirom na sve potencijalno neophodne promene, neće li posle svega, biti poprilično teško odlučiti šta da se zapravo učini?"
<BR>&nbsp;&nbsp;&nbsp;&nbsp;&nbsp;"Molim?" upita Treviz donekle odsutno, sve više obuzet praćenjem kompjutera. Pošto mu je Pelorat odmah ponovio svoje pitanje, on odgovori: "Pa, znaš, svi su izgledi da će biti moguće uskladiti koordinate sa galaktičkim standardima; pri tom, ne bi trebalo da predstavlja neku naročitu teškoću ni njihovo usklađivanja sa nekim nepoznatim osnovnim meridijanom. Postupci za iznalaženje pojedinih tačaka u svemiru razvijeni su još veoma davno, i većina astronoma smatra da je čak u stanju da sa prilično tačnosti predvidi putanje kojima se zvezde kreću. U izvesnim stvarima ljudska bića su nepopravljivo konzervativna, i po pravilu, kada jednom uspostave merne konvencije, i naviknu se na njih, više ih ne menjaju. Rekao bih da su čak skloni da se prema njima odnose kao prema prirodnim zakonima... Na kraju krajeva, moglo bi se reći - sa dosta opravdanosti; jer ako bi svaki pojedinačni svet iznalazio vlastite merne konvencije, i recimo menjao ih svakog stoleća, to bi obezvredilo svaki naučni napor i na kraju dovelo do potpunog zastoja."
<BR>&nbsp;&nbsp;&nbsp;&nbsp;&nbsp;Očigledno je za sve vreme dok je govorio nastavljao da opšti sa kompjuterom: između pojedinih rečenica pravio je duže zastoje. A onda, odjednom, promrmlja: "Tišina, sada, Janove."
<BR>&nbsp;&nbsp;&nbsp;&nbsp;&nbsp;Čelo mu se nabra, u potpunoj usredsređenosti; prođe, tako, nekoliko minuta i on se, konačno, opusti, dublje zavali u naslonjaču i duboko udahnu vazduh. "Sve je u redu", reče on tiho. "Pronašao sam Auroru. Nema nikakve sumnje... Vidiš?"
<BR>&nbsp;&nbsp;&nbsp;&nbsp;&nbsp;Pelorat se zagleda u zvezdano polje; u neposrednoj blizini središta ekrana stajala je jedna blistava zvezda. "Golane, jesi li siguran?" upita on.
<BR>&nbsp;&nbsp;&nbsp;&nbsp;&nbsp;"Da li sam ja siguran - uopšte nije važno", odgovori on. "Kompjuter je siguran. Najzad, bili smo na Aurori; poznate su nam njene karakteristike - njen prečnik, njena masa, količina njenog isijavanja, temperatura, spektralna svojstva, da i ne pominjem raspored obližnjih zvezda. Kompjuter potvrđuje da je to Aurora."
<BR>&nbsp;&nbsp;&nbsp;&nbsp;&nbsp;"Pa, u tom slučaju, po svemu sudeći, moramo se osloniti na njegovu reč."
<BR>&nbsp;&nbsp;&nbsp;&nbsp;&nbsp;"Moramo, u svakom slučaj. Dopusti mi da sada podesim ekran, i da izdam nove naloge kompjuteru. Imaće dosta posla: treba da proveri pedeset grupa koordinata, i moraće da ih obrađuje jednu po jednu."
<BR>&nbsp;&nbsp;&nbsp;&nbsp;&nbsp;Treviz nastavi da podešava ekran. Kompjuter je, po pravilu, vreme-prostor obrađivao u četiri dimenzije, ali za ljudske potrebe, bilo je dovoljno da slika na ekranu bude samo u dve. Ekranom se osu gotovo potpuna tama, zahvativši čitavu njegovu površinu. Treviz sasvim priguši osvetljenje u prostoriji kako bi mogli što bolje da osmotre zvezde koje je trebalo da se svakog časa pojave.
<BR>&nbsp;&nbsp;&nbsp;&nbsp;&nbsp;"Evo, počinje", prošapta Treviz.
<BR>&nbsp;&nbsp;&nbsp;&nbsp;&nbsp;Trenutak potom, pojavi se jedna zvezda... pa još jedna... pa još jedna. Slika na ekranu stade da se širi sa pojavom svake nove zvezde, kao da bi da za svaku nađe mesta. Činilo se kao da se, u odnosu na ljudsko oko, svemir pomera unazad, kako bi se mogla sagledati čitava panorama. Uz širenje slike nagore i nadole, nalevo i nadesno...
<BR>&nbsp;&nbsp;&nbsp;&nbsp;&nbsp;Konačno se svih pedeset svetlih tačkica pojavilo na ekranu, kao da lebde u trodimenzionalnom svemiru.
<BR>&nbsp;&nbsp;&nbsp;&nbsp;&nbsp;"Više bih voleo", primeti Treviz, "da ovo imamo u lepom, sferičnom ustrojstvu... Ovo mi izgleda kao skelet kakve snežne grudve načinjene u žurbi, od odveć tvrdog i vlažnog snega."
<BR>&nbsp;&nbsp;&nbsp;&nbsp;&nbsp;"Da li to znači da se sve, ponovo, dovodi u pitanje?"
<BR>&nbsp;&nbsp;&nbsp;&nbsp;&nbsp;"Stvara nam izvesne poteškoće, to je tačno; ali bojim se da drugo nismo ni mogli očekivati... Zvezde nisu ravnomerno raspoređene, niti su to, pogotovo, planete pogodne za život; stoga, bilo je neminovno da pri uspostavljanju novih svetova dođe do neravnomernosti. Kompjuter će, međutim, sve te tačkice prilagoditi njihovim sadašnjim položajima, imajući u vidu njihovo verovatno kretanje tokom proteklih dvadeset hiljada godina - možda, s obzirom na srazmernu kratkoću vremena, sasvim beznačajno - i potom će ih sve zajedno smestiti u poredak koji bismo mogli nazvati 'idealnom sferom'. Na taj će se način uspostaviti sferična površina - drugim rečima, mreža prosečne udaljenosti svih tih tačkica uzetih zajedno. Potom ćemo potražiti središte te sfere - i Zemlja bi trebalo da bude u njemu ili u njegovoj neposrednoj blizini. Bar se nadam... Neće dugo potrajati."
<BR>
<BR>&nbsp;&nbsp;&nbsp;&nbsp;&nbsp;70.
<BR>&nbsp;&nbsp;&nbsp;&nbsp;&nbsp;I nije. Treviz koji je već navikao da od kompjutera očekuje svakojaka čuda, i sam se zapanjio koliko mu je malo vremena bilo potrebno.
<BR>&nbsp;&nbsp;&nbsp;&nbsp;&nbsp;Treviz je kompjuteru dao nalog da se, po konačnom uspostavljanju idealnog središta sfere dobijenom na osnovu mreže koordinata, oglasi blagim, ali zvonkim zvukom. Nije bilo nikakvog posebno razloga za to, osim možda zadovoljstva da ga čuje, uz saznanje da je potrazi možda došao kraj.
<BR>&nbsp;&nbsp;&nbsp;&nbsp;&nbsp;Samo je nekoliko minuta bilo potrebno kompjuteru da se oglasi; činilo se kao da je neka nežna ruka udarila u milozvučni gong. Zvon stade da narasta tako da su njegove treptaje gotovo mogli i fizički da osete, a onda poče da zamire.
<BR>&nbsp;&nbsp;&nbsp;&nbsp;&nbsp;Gotovo istog časa, Blis se pojavi na vratima. "Šta je to?" upita ona, širom otvorivši oči. "Uzbuna?"
<BR>&nbsp;&nbsp;&nbsp;&nbsp;&nbsp;"Ni slučajno", odvrati Treviz.
<BR>&nbsp;&nbsp;&nbsp;&nbsp;&nbsp;Pelorat žurno dodade: "Blis, moguće je da smo ustanovili položaj Zemlje. Kompjuter nam je to upravo saopštio na ovaj način."
<BR>&nbsp;&nbsp;&nbsp;&nbsp;&nbsp;Blis uđe u komandnu prostoriju. "Mogli ste me upozoriti."
<BR>&nbsp;&nbsp;&nbsp;&nbsp;&nbsp;"Izvinite, Blis", prihvati Treviz. "Nisam očekivao da će biti tako glasan."
<BR>&nbsp;&nbsp;&nbsp;&nbsp;&nbsp;Falom uđe u komandnu prostoriju iza Blis i upita: "Blis, kakav je to zvuk?"
<BR>&nbsp;&nbsp;&nbsp;&nbsp;&nbsp;"Vidim da vas oslovljava po imenu", primeti Treviz. Sedeo je ne pokrećući se, osećajući se nekako ispražnjenim. Sledeći potez trebalo je da bude pronalaženje tog mesta u stvarnoj Galaksiji, usmeravanje prema koordinatama središta svetova Vasionaca i provera da li tu, zaista, postoji zvezda G-tipa. Još jednom, on zateče sebe kako okleva da preduzme ono što je očigledno trebalo preduzeti, nesposoban da prinudi sebe da podvrgne konačnoj proveri ono što je, za sada, još predstavljalo tek moguće rešenje.
<BR>&nbsp;&nbsp;&nbsp;&nbsp;&nbsp;"Tako je", odvrati Blis, "oslovljava me po imenu. I Pela i vas. A što da ne? I mi tako postupamo u odnosu na nju."
<BR>&nbsp;&nbsp;&nbsp;&nbsp;&nbsp;"Nije važno", odvrati Treviz kratko. "Samo brinem zbog tog deteta. Imaćemo samo nevolje zbog nje."
<BR>&nbsp;&nbsp;&nbsp;&nbsp;&nbsp;"Imate li u vidu nešto određeno?" upita Blis.
<BR>&nbsp;&nbsp;&nbsp;&nbsp;&nbsp;Treviz raširi ruke. "Ne. Čisto predosećanje."
<BR>&nbsp;&nbsp;&nbsp;&nbsp;&nbsp;Blis ga s negodovanjem odmeri, a onda se okrenu prema Falom. "Falom, pokušavamo da ustanovimo gde se nalazi Zemlja."
<BR>&nbsp;&nbsp;&nbsp;&nbsp;&nbsp;"Šta je to Zemlja?"
<BR>&nbsp;&nbsp;&nbsp;&nbsp;&nbsp;"Jedan svet, ali sasvim posebne vrste. Svet sa koga potiču naši preci. Da li si, Falom, negde u knjigama koje čitaš, naišla na reč 'preci'?"
<BR>&nbsp;&nbsp;&nbsp;&nbsp;&nbsp;"Da li to znači..." Ali poslednju reč nije izgovorila na galaktičkom.
<BR>&nbsp;&nbsp;&nbsp;&nbsp;&nbsp;"Blis", umeša se Pelorat, "to je stara reč za 'pretke'. Naša reč 'praroditelj' bliža joj je po značenju."
<BR>&nbsp;&nbsp;&nbsp;&nbsp;&nbsp;"Vrlo dobro", prihvati Blis, i lice joj iznenada obasja osmeh. "Dakle, Falom, Zemlja je svet odakle su došli naši praroditelji. I tvoji i moji, i Pelovi i Trevizovi."
<BR>&nbsp;&nbsp;&nbsp;&nbsp;&nbsp;"Tvoji, Blis - i moji." Falom kao da je bila u nedoumici. "I jedni i drugi?"
<BR>&nbsp;&nbsp;&nbsp;&nbsp;&nbsp;"Postojali su samo jedni", odgovori Blis. "Svi smo mi imali iste praroditelje."
<BR>&nbsp;&nbsp;&nbsp;&nbsp;&nbsp;"Sve mi se čini", umeša se Treviz, "da ovo dete veoma dobro zna da se razlikuje od nas."
<BR>&nbsp;&nbsp;&nbsp;&nbsp;&nbsp;Blis se obrati Trevizu tihim glasom: "Ne pominjite to. Moramo je uveriti da je poput nas. Mislim, suštinski."
<BR>&nbsp;&nbsp;&nbsp;&nbsp;&nbsp;"Pa, rekao bih, hermafroditizam jeste suštinska stvar."
<BR>&nbsp;&nbsp;&nbsp;&nbsp;&nbsp;"Ja govorim o njenom mozgu."
<BR>&nbsp;&nbsp;&nbsp;&nbsp;&nbsp;"Pa, ni transudktorski režnjevi ne čine baš malu razliku."
<BR>&nbsp;&nbsp;&nbsp;&nbsp;&nbsp;"Oh, Trevize, ne jogunite se. Ona je pametno, ljudsko stvorenje, bez obzira na neke pojednosti."
<BR>&nbsp;&nbsp;&nbsp;&nbsp;&nbsp;Blis se ponovo okrenu prema Falom, nastavivši da govori glasno i razgovetno. "Razmisli malo o tome, Falom, i vidi šta ti to znači. I ti i ja imali smo iste praroditelje. Svi ljudi, na svim svetovima - na mnogo, mnogo svetova - imali su iste praroditelje, i ti praroditelji prvobitno su živeli na planeti čije je ime Zemlja. To drugim rečima znači da smo svi mi rod... je li tako? A sada, pođi u našu sobu i razmisli o tome."
<BR>&nbsp;&nbsp;&nbsp;&nbsp;&nbsp;Dobacivši zamišljen pogled prema Trevizu, Falom se okrete i potrča, ispraćena Blisinim nežnim udarcem u stražnjicu.
<BR>&nbsp;&nbsp;&nbsp;&nbsp;&nbsp;Blis se okrenu prema Trevizu i reče: "Molim vas, Trevize, obećajte mi da u njenom prisustvu nećete govoriti ništa što bi je moglo navesti na pomisao da se razlikuje od nas."
<BR>&nbsp;&nbsp;&nbsp;&nbsp;&nbsp;"Obećavam", odvrati Treviz. "Nemam ni najmanju nameru da je uplićem ili da remetim proces njenog vaspitavanja, ali znate, ona jeste različita od nas."
<BR>&nbsp;&nbsp;&nbsp;&nbsp;&nbsp;"U izvesnom smislu, jeste. Kao što se ja razlikujem od vas, kao i Pel što se razlikuje."
<BR>&nbsp;&nbsp;&nbsp;&nbsp;&nbsp;"Ne budite naivni, Blis. U slučaju Falom razlike su veće."
<BR>&nbsp;&nbsp;&nbsp;&nbsp;&nbsp;"Malo veće. Sličnosti su neuporedivo značajnije. I ona i njen narod, sigurna sam, biće jednog dana, takođe, deo Galaktike, i to veoma važan deo."
<BR>&nbsp;&nbsp;&nbsp;&nbsp;&nbsp;"U redu. Nećemo se raspravljati." On se okrenu prema kompjuteru, i dalje vidljivo oklevajući. "Bojim se da ću u međuvremenu morati da proverim da li se, u stvarnom svemiru, tražena zvezda nalazi na mestu na kome pretpostavljamo da se nalazi."
<BR>&nbsp;&nbsp;&nbsp;&nbsp;&nbsp;"Je li vas strah?"
<BR>&nbsp;&nbsp;&nbsp;&nbsp;&nbsp;"Pa", odvrati Treviz slegnuvši ramenima, nadajući se da će taj njegov gest delovati šaljivo, "šta ako na pretpostavljenom mestu ne ugledamo njednu odgovarajuću zvezdu?"
<BR>&nbsp;&nbsp;&nbsp;&nbsp;&nbsp;"Pa, u tom slučaju, značiće da je tamo nema", odvrati Blis.
<BR>&nbsp;&nbsp;&nbsp;&nbsp;&nbsp;"Pitam se ima li, uopšte, nekog smisla vršiti proveru već sada. Nećemo moći još nekoliko dana da načinimo skok."
<BR>&nbsp;&nbsp;&nbsp;&nbsp;&nbsp;"I tih nekoliko dana provešćete mučeći se pitanjem šta ćete tamo zateći? Ustanovite to odmah. Odlaganje neće ništa izmeniti."
<BR>&nbsp;&nbsp;&nbsp;&nbsp;&nbsp;Stisnutih usana, Treviz je sedeo nekoliko trenutaka, a onda odgovori: "U pravu ste. Pa dobro, onda - evo nas."
<BR>&nbsp;&nbsp;&nbsp;&nbsp;&nbsp;On se okrenu prema kompjuteru, stavi dlanove na označena mesta na komandnoj ploči, i ekran se gotovo istog časa zamrači.
<BR>&nbsp;&nbsp;&nbsp;&nbsp;&nbsp;"Ostaviću vas nasamo", dobaci mu Blis "Znam da bi vam moje prisustvo samo smetalo." I ona se udalji, mahnuvši mu rukom u znak pozdrava.
<BR>&nbsp;&nbsp;&nbsp;&nbsp;&nbsp;"Stvar je u tome", promrmlja on, "što ću najpre proveriti galaktičku kartu u kompjuteru; čak i ako je Zemljino sunce na pretpostavljenom mestu, ne bi trebalo da se pokaže na karti. Ali onda ćemo..."
<BR>&nbsp;&nbsp;&nbsp;&nbsp;&nbsp;Glas mu zamre, usled zapanjenosti koja ga sveg prože: na ekranu je, naime, zablistalo mnoštvo zvezda. Tvorile su bledu i nerazgovetnu koprenu, i tek bi se, tu i tamo, izdvojile neke svetlije pravilno razasute širom čitavog ekrana. Ali u središtu ekrana stajala je jedna zvezda, blistavija od svih drugih.
<BR>&nbsp;&nbsp;&nbsp;&nbsp;&nbsp;"Imamo je", uzviknu pobednički Pelorat. "Imamo je, stari druže. Pogledaj samo kako blista."
<BR>&nbsp;&nbsp;&nbsp;&nbsp;&nbsp;"Bilo koja zvezda koja bi se našla na preseku koordinata blistala bi", odvrati Treviz, očigledno nastojeći da suzbije svaki osećaj trijumfa koji bi se kasnije mogao ispostaviti kao neosnovan. "Najzad, prizor nam se ukazuje sa odstojanja od jednog parseka od položaja te zvezde. Međutim, sasvim je izvesno da ta zvezda nije crveni patuljak, ili crveni džin, ili usijan plavobeli srednjak. Sačekajmo, kompjuter obrađuje njene podatke."
<BR>&nbsp;&nbsp;&nbsp;&nbsp;&nbsp;Tišina potraja nekoliko sekundi, a onda Treviz saopšti: "Spektralni red - G-2." Ponovo tišina, a onda: "Prečnik - milion i četiri stotine hiljada kilometara; masa - jedan, plus dva stota, puta veća od mase Terminusovog sunca; temperatura na površini - šest hiljada apsoluta; rotacija - spora, ispod trideset dana; bez neuobičajenih aktivnosti i bez uočljivih nepravilnosti."
<BR>&nbsp;&nbsp;&nbsp;&nbsp;&nbsp;Pelorat upita: "Nije li reč o tipičnoj vrsti zvezde oko koje bi trebalo da kruže planete pogodne za život?"
<BR>&nbsp;&nbsp;&nbsp;&nbsp;&nbsp;"Upravo tako", potvrdi Treviz klimnuvši pri tom glavom - gest jedva uočljiv u polutami prostorije. "I sledstveno tome, baš onakva kakvo smo zamišljali da bi trebalo da bude Zemljino sunce. Ukoliko se tu, zaista, život začeo, Zemljino sunce trebalo je da posluži kao standard prema kome bi se sve druge zvezde ravnale."
<BR>&nbsp;&nbsp;&nbsp;&nbsp;&nbsp;"Prema tome, trebalo bi da postoje razumni izgledi da oko nje kruži bar jedna planeta pogodna za život?"
<BR>&nbsp;&nbsp;&nbsp;&nbsp;&nbsp;"Nema nikakve potrebe da nagađamo", odvrati Treviz, i sam obuzet nedoumicom. "U galaktičkoj karti navodi se da oko zvezde kruži planeta na kojoj žive ljudska bića - mada pored stoji jedan znak pitanja."
<BR>&nbsp;&nbsp;&nbsp;&nbsp;&nbsp;Pelorat se oduševi. "Golane, pa to je upravo ono što je trebalo da očekujemo. Imamo planetu sa ljudskim bićima, ali pokušaj da se ta činjenica prikrije čini podatke o njoj donekle nesigurnim te, na taj način, čine i kompjuter kolebljivim."
<BR>&nbsp;&nbsp;&nbsp;&nbsp;&nbsp;"Ne - upravo je to ono što me kopka", odvrati Treviz. "To je upravo ono što nije trebalo da očekujemo. Trebalo je, naime, da očekujemo neuporedivo više od toga. Imajući u vidu brižljivost sa kojom su svuda uklonjeni podaci koji se odnose na Zemlju, ni tvorci ove karte nije trebalo da znaju da život postoji u tom sunčevom sistemu - a o ljudima da i ne govorimo. U stvari, tvorci ove karte nije trebalo da znaju ni da postoji Zemljino sunce. Svetovi Vasionaca, na primer, nisu uneseni u kartu. Zbog čega bi Zemljino sunce predstavljalo izuzetak?"
<BR>&nbsp;&nbsp;&nbsp;&nbsp;&nbsp;"Pa, u svakom slučaju, tu je. Kakvog smisla ima sporiti tu činjenicu? Kakvo još obaveštenje imaš o toj zvezdi?"
<BR>&nbsp;&nbsp;&nbsp;&nbsp;&nbsp;"Imam njeno ime."
<BR>&nbsp;&nbsp;&nbsp;&nbsp;&nbsp;"Ah! Kako se zove?"
<BR>&nbsp;&nbsp;&nbsp;&nbsp;&nbsp;"Alfa."
<BR>&nbsp;&nbsp;&nbsp;&nbsp;&nbsp;Za trenutak zavlada tišina, a onda Pelorat uzviknu: "To je, stari druže. Konačni dokaz. Pomisli šta njeno ime znači."
<BR>&nbsp;&nbsp;&nbsp;&nbsp;&nbsp;"Zar uopšte nešto znači?" upita Treviz. "Meni je to, naprosto, samo jedno ime, mada zaista pomalo neobično. Ne zvuči mi kao da je iz galaktičkog jezika."
<BR>&nbsp;&nbsp;&nbsp;&nbsp;&nbsp;"I nije. Ime joj potiče iz pradrevnog zemaljskog jezika, istog onog iz koga poreklo vuče i ime Blisine planete, Gea."
<BR>&nbsp;&nbsp;&nbsp;&nbsp;&nbsp;"Pa, onda, šta znači Alfa?"
<BR>&nbsp;&nbsp;&nbsp;&nbsp;&nbsp;"Alfa je bilo prvo slovo azbuke tog pradrevnog jezika. Ujedno, to je jedna od najpomnije proverenih činjenica u vezi sa tim jezikom. U ta drevna vremena reč 'alfa' upotrebljavala se da označi nešto što dolazi ispred svega, prvo. Nazvati neko sunce 'Alfa' znači, jednostavno, da je ono prvo među svim suncima. Prema tome, ne bi li prvo sunce trebalo da bude upravo ono oko koga kruži prva planeta ljudske rase, na kojoj se ona začela - Zemlja?"
<BR>&nbsp;&nbsp;&nbsp;&nbsp;&nbsp;"Jesi li siguran u to?"
<BR>&nbsp;&nbsp;&nbsp;&nbsp;&nbsp;"Savršeno siguran", odgovori Pelorat.
<BR>&nbsp;&nbsp;&nbsp;&nbsp;&nbsp;"Postoji li bilo šta u tim ranim predanjima - na kraju krajeva, ti si proučavalac mitova - što bi ukazivalo na neka posebna svojstva Zemljinog sunca?"
<BR>&nbsp;&nbsp;&nbsp;&nbsp;&nbsp;"Ne, a kakva bi posebna svojstva, uopšte, trebalo da ima? Ono, prema definiciji, treba da ustrojava standard, i čini mi se da su karakteristike koje ti je dao kompjuter po svemu standardne. Je li tako?"
<BR>&nbsp;&nbsp;&nbsp;&nbsp;&nbsp;"Janove, da li je Zemljino sunce jedna jedina zvezda?"
<BR>&nbsp;&nbsp;&nbsp;&nbsp;&nbsp;"Razume se!" odgovori Pelorat. "Koliko mi je poznato, svi naseljeni svetovi kruže oko jedne jedine zvezde."
<BR>&nbsp;&nbsp;&nbsp;&nbsp;&nbsp;"Do ovog trenutka - i ja bih delio to mišljenje", odvrati Treviz. "Nevolja je, međutim, u tome što zvezda koju vidimo u središtu ekrana nije sama; u pitanju je binarna zvezda. Svetlija od dve zvezde koje čine binarni spoj jeste po svemu standardna, i podaci koje nam je pružio kompjuter odnose se na nju. Međutim, oko te zvezde, u periodu od oko osamdeset godina, kruži druga zvezda, sa masom koja, otprilike, iznosi četiri petine mase svetlije zvezde. Golim okom ne možemo ih odavde videti kao dve odvojene zvezde, ali uz odgovarajuće uvećanje, siguran sam da bismo mogli."
<BR>&nbsp;&nbsp;&nbsp;&nbsp;&nbsp;"Jesi li, Golane, siguran u to?" upita Pelorat, iskreno zatečen.
<BR>&nbsp;&nbsp;&nbsp;&nbsp;&nbsp;"To je ono što mi kompjuter saopštava. Prema tome, ako je sada pred nama binarna zvezda, pred sobom nemamo Zemljino sunce. Drukčije ne može biti."
<BR>
<BR>&nbsp;&nbsp;&nbsp;&nbsp;&nbsp;71.
<BR>&nbsp;&nbsp;&nbsp;&nbsp;&nbsp;Treviz prekide kontakt sa kompjuterom, i prostorija se istog časa osvetli.
<BR>&nbsp;&nbsp;&nbsp;&nbsp;&nbsp;Bio je to, po svemu sudeći, signal za Blis da se vrati zajedno sa Falom koja je tupkala iza nje. "Pa, kakav je ishod?" upita ona.
<BR>&nbsp;&nbsp;&nbsp;&nbsp;&nbsp;Treviz odgovori ravni glasom. "Ponešto razočaravajući. Na mestu na kome sam očekivao da ću naći Zemljino sunce - našao sam binarnu zvezdu. Zemljino sunce čini samo jedna zvezda, te, prema tome, ona koju smo izdvojili nije ona prava."
<BR>&nbsp;&nbsp;&nbsp;&nbsp;&nbsp;"I šta sad, Golane?" upita Pelorat.
<BR>&nbsp;&nbsp;&nbsp;&nbsp;&nbsp;Treviz sleže ramenima. "Istini za volju, nisam ni očekivao da će nam poći za rukom da izdvojimo Zemljino sunce. Čak ni Vasionci nisu naseljavali svetove na takav način - mislim, tvoreći savršenu sferu. Aurora, najstariji od svetova Vasionaca, možda je i sama odašiljala iseljenike, pa je i to moglo poremetiti ravnomernost sfere. Najzad, moguće je da se ni Zemljino sunce nije kretalo istom prosečnom brzinom kao svetovi Vasionaca."
<BR>&nbsp;&nbsp;&nbsp;&nbsp;&nbsp;"Drugim rečima, Zemlja se može nalaziti bilo gde?" upita Pelorat. "Je li to ono što želiš da kažeš?"
<BR>&nbsp;&nbsp;&nbsp;&nbsp;&nbsp;"Nije... Ne, baš 'bilo gde'. Znaš, sve navedene mogućnosti grešaka, ipak ne mogu mnogo izmeniti stvari. Zemljino sunce mora biti negde u blizini datih koordinata. Zvezda koju smo ugledali tačno na mestu na koje su nam koordinate ukazivale mora da se nalazi negde u susedstvu Zemljinog sunca. Zapanjujuće je, samo, što dva neposredna suseda toliko liče jedan na drugog - osim što je jedan od njih binarna zvezda; ali čini se da nema druge."
<BR>&nbsp;&nbsp;&nbsp;&nbsp;&nbsp;"Ali u tom slučaju, zar ne, na karti bi se moralo nalaziti i Zemljino sunce? Mislim, u blizini Alfe?"
<BR>&nbsp;&nbsp;&nbsp;&nbsp;&nbsp;"Ne... Naime, gotovo sam siguran da se Zemljino sunce uopšte ne nalazi na galaktičkoj karti. Kada smo ono, na karti, ugledali Alfu, moje poverenje bilo je ozbiljno uzdrmano. Jer bez obzira na to koliko Alfa mogla ličiti na Zemljino sunce - već sama činjenica da se nalazila na karti navela me je da posumnjam da je reč o onoj pravoj."
<BR>&nbsp;&nbsp;&nbsp;&nbsp;&nbsp;"Pa, u tom slučaju", umeša se Blis, "zbog čega ne biste s istim koordinatama pokušali i u stvarnom svemiru? Na taj način, ukoliko se u blizini središta zatekne ijedna dovoljno blistava zvzeda - zvezda koja inače nije unesena u galaktičku kartu - i ukoliko je, osim što nije binarna, po svojim karakteristikama veoma nalik na Alfu, zar ne bi bilo moguće da je, u tom slučaju, reč o Zemljinom suncu?"
<BR>&nbsp;&nbsp;&nbsp;&nbsp;&nbsp;Treviz uzdahnu. "Ukoliko bi to bio slučaj, bio bih spreman da dam polovinu svega što imam - ma koliko to iznosilo - da je planeta koja kruži oko takve zvezde, zaista, Zemlja koju tražimo... Pa ipak, oklevam da to proverim."
<BR>&nbsp;&nbsp;&nbsp;&nbsp;&nbsp;"Zbog čega? Plašite se neuspeha?"
<BR>&nbsp;&nbsp;&nbsp;&nbsp;&nbsp;Treviz potvrdno klimnu. "Ipak", reče on, "dajte mi koji trenutak da dođem do daha, pa ću možda biti u stanju da sebe prinudim da to učinim."
<BR>&nbsp;&nbsp;&nbsp;&nbsp;&nbsp;I dok je troje odraslih međusobno izmenjivalo poglede, Falom se približi komandnoj ploči i radoznalo se zagleda u mesta predviđena za postavljanje dlanova radi uspostavljanja kontakta sa kompjuterom. Pomalo oklevajući, ona ispruži ruku da dodirne obeležno mesto, ali je Treviz spreči ispruživši vlastitu, oštro je upozorivši: "Falom, ne smeš to dirati."
<BR>&nbsp;&nbsp;&nbsp;&nbsp;&nbsp;Mala Solarijanka smesta se zbunjeno povuče u bezbedno Blisino okrilje.
<BR>&nbsp;&nbsp;&nbsp;&nbsp;&nbsp;"Golane, moramo se s tim suočiti", reče Pelorat. "Šta ako ništa ne pronađemo u stvarnom svemiru?"
<BR>&nbsp;&nbsp;&nbsp;&nbsp;&nbsp;"Pa, u tom slučaju bićemo prinuđeni da se vratimo prvobitnom planu", odgovori Treviz, "i da redom posetimo svih četrdeset sedam svetova Vasionaca."
<BR>&nbsp;&nbsp;&nbsp;&nbsp;&nbsp;"A ako ni na njima ništa ne pronađemo?"
<BR>&nbsp;&nbsp;&nbsp;&nbsp;&nbsp;Treviz nelagodno odmahnu glavom, kao da želi da tu misao odagna od sebe. Zatim, spustivši glavu i zagledavši se u svoja kolena, naglo reče: "Pa, onda, moraću da smislim nešto drugo."
<BR>&nbsp;&nbsp;&nbsp;&nbsp;&nbsp;"Ali šta ako praroditeljski svet uopšte ne postoji?"
<BR>&nbsp;&nbsp;&nbsp;&nbsp;&nbsp;Na taj visok, piskav glas, Treviz naglo podiže glavu. "Ko je to rekao?" upita on.
<BR>&nbsp;&nbsp;&nbsp;&nbsp;&nbsp;Pitanje je, razume se, bilo besmisleno. Istog trenutka, čim ga minu prvi osećaj neverice, postade mu jasno ko je postavio pitanja.
<BR>&nbsp;&nbsp;&nbsp;&nbsp;&nbsp;"Ja", odgovori Falom.
<BR>&nbsp;&nbsp;&nbsp;&nbsp;&nbsp;Treviz je pogleda, lako se namrštivši. "U stanju si da pratiš naš razgovor?"
<BR>&nbsp;&nbsp;&nbsp;&nbsp;&nbsp;"Tragate za svetom praroditelja", odgovori ona, "ali još niste uspeli da ga pronađete. Možda zbog toga što neki takav svet ni ne postoji."
<BR>&nbsp;&nbsp;&nbsp;&nbsp;&nbsp;"Bilo kakav takav svet", primeti Blis blago.
<BR>&nbsp;&nbsp;&nbsp;&nbsp;&nbsp;"Ne, Falom", odgovori Treviz ozbiljno. "Preduzeto je mnogo toga da se postojanje takvog sveta prikrije. A nastojati toliko uporno da se nešto prikrije, može samo značiti da postoji nešto što treba sakriti. Da li shvataš šta hoću da kažem?"
<BR>&nbsp;&nbsp;&nbsp;&nbsp;&nbsp;"Shvatam", odgovori Falom. "Ne dozvoljavate mi da stavim ruke na ploču. To što mi to ne dozvoljavate, može samo značiti da bi bilo zanimljivo to učiniti."
<BR>&nbsp;&nbsp;&nbsp;&nbsp;&nbsp;"Mmm, da, Falom, ali ne za tebe... Blis, vi ovde odgajate čudovište koje će nas sve uništiti. Ni slučajno je nemojte puštati ovamo, osim ukoliko i ja nisam ovde. Pa čak i tada, molim vas, dvaput razmislite."
<BR>&nbsp;&nbsp;&nbsp;&nbsp;&nbsp;Ova malena međuigra, međutim, kao da ga je ponovo učinila odlučnim. "Očigledno", rele on, "najbolje bi bilo da prilegnem na posao. Ukoliko samo budem sedeo, kolebajući se šta da uradim, ovaj mali monstrum preduzeće u svoje ruke upravljanje brodom."
<BR>&nbsp;&nbsp;&nbsp;&nbsp;&nbsp;Prostorija ponovo utonu u polutamu, i Blis mu se obrati tihim glasom: "Obećali ste mi, Trevize. Nemojte je, u njenom prisustvu, nazivati ni čudovištem ni monstrumom."
<BR>&nbsp;&nbsp;&nbsp;&nbsp;&nbsp;"Pa, u tom slučaju, držite je na oku i naučite je malo pristojnom ponašanju. Recite joj da deca moraju biti tiha i neprimetna."
<BR>&nbsp;&nbsp;&nbsp;&nbsp;&nbsp;Blis se namršti. "Vaš odnos prema deci, Trevize, naprosto je zapanjujući."
<BR>&nbsp;&nbsp;&nbsp;&nbsp;&nbsp;"Moguće je, ali sada nije trenutak da o tome raspravljamo."
<BR>&nbsp;&nbsp;&nbsp;&nbsp;&nbsp;A potom dodade glasom u kome su se jasno mogli razabrati i zadovoljstvo i olakšanje: "Evo Alfe, ponovo, u stvarnom svemiru... A tu je, levo i malo poviše nje, još jedna sjajna zvezda, koje nema na galaktičkoj karti u kompjuteru. To je Zemljino sunce. Sve što imam stavljam na to."
<BR>
<BR>&nbsp;&nbsp;&nbsp;&nbsp;&nbsp;72.
<BR>&nbsp;&nbsp;&nbsp;&nbsp;&nbsp;"Pa, u tom slučaju", reče Blis, "budući da ne nameravamo da prisvojimo ni delić vašeg bogatstva ukoliko izgubite, zbog čega ne bismo sredili stvar na najneposredniji mogući način? Pođimo u pohode toj zvezdi čim budete spremni za skok."
<BR>&nbsp;&nbsp;&nbsp;&nbsp;&nbsp;Treviz zavrte glavom. "Ne. Ovog puta nisu u pitanju ni neodlučnost ni strah. Ovog puta u pitanju je oprez. Tri puta smo do sada boravili na nepoznatim svetovima, i sva tri puta smo se suočili sa nečim neočekivano opasnim. Šta više, sva tri puta smo te svetove morali da napustimo u priličnoj žurbi. Ovog puta, stvar je od izuzetne, ključne važnosti, i ja nemam nameru da ponovo odigram svoje karte bez ikakvih prethodnih saznanja - odnosno, želim da ih odigram bar sa onoliko prethodnih saznanja koliko sam u stanju da unapred prikupim. U ovom času, sve sa čime raspolažemo jesu neodređene priče o radioaktivnosti - i to, naravno, nije dovoljno. Čudnim sticajem okolnosti, koje niko nije bio u stanju da predvidi, na samo jedan parsek udaljenosti od Zemlje postoji jedna planeta na kojoj ima ljudi..."
<BR>&nbsp;&nbsp;&nbsp;&nbsp;&nbsp;"Da li zaista možemo biti sigurni da oko Alfe kruži planeta sa ljudima koji na njoj žive?" umeša se Pelorat. "Rekao si da je iza tog podatka kompjuter stavio znak pitanja."
<BR>&nbsp;&nbsp;&nbsp;&nbsp;&nbsp;"Čak i ako je tako", odvrati Treviz, "vredi pokušati. Zbog čega je ne bismo izbliza osmotrili? Ukoliko na njoj zaista ima ljudi, pokušajmo da ustanovimo šta oni znaju o Zemlji. Na kraju krajeva, Zemlja za njih nije neko daleko mesto iz predanja; za njih je to svet iz komšiluka, jasno vidljiv na njihovom nebu."
<BR>&nbsp;&nbsp;&nbsp;&nbsp;&nbsp;"To nije nimalo rđava ideja", primeti Blis zamišljeno. "Ukoliko je Alfina planeta odista naseljena, i ukoliko njeni žitelji nisu baš sasvim tipični Izdvojenici, čini mi se da bi nas mogli prijateljski dočekati; možda bismo čak za promenu mogli od njih dobiti i nešto malo pristojne hrane."
<BR>&nbsp;&nbsp;&nbsp;&nbsp;&nbsp;"I možda sresti kakvu prijatnu osobu", dodade Treviz. "Nemoje ni na to zaboraviti. Dakle, Janove, slažeš li se da krenemo?"
<BR>&nbsp;&nbsp;&nbsp;&nbsp;&nbsp;"Ti donosiš odluke, stari druže", odgovori Pelorat. "Kuda god da odlučiš da kreneš - idem s tobom."
<BR>&nbsp;&nbsp;&nbsp;&nbsp;&nbsp;Falom odjednom upita: "Da li ćemo tamo naći Džembija?"
<BR>&nbsp;&nbsp;&nbsp;&nbsp;&nbsp;Blis odgovori žurno, nastojeći da preduhitri Trevizov odgovor: "Potražićemo ga, Falom."
<BR>&nbsp;&nbsp;&nbsp;&nbsp;&nbsp;A onda se i Treviz oglasi. "Znači, dogovorili smo se. A sad - pravac Alfa."
<BR>
<BR>&nbsp;&nbsp;&nbsp;&nbsp;&nbsp;73.
<BR>&nbsp;&nbsp;&nbsp;&nbsp;&nbsp;"Dve velike zvezde", reče Falom, pokazujući na ekran.
<BR>&nbsp;&nbsp;&nbsp;&nbsp;&nbsp;"Tako je", prihvati Treviz. "Dve velike zvezde... Blis držite je na oku. Ne želim da mi se ni u šta petlja."
<BR>&nbsp;&nbsp;&nbsp;&nbsp;&nbsp;"Zadivljena je prizorom", reče Blis.
<BR>&nbsp;&nbsp;&nbsp;&nbsp;&nbsp;"Da, znam da jeste", odvrati Treviz, "ali ja nisam zadivljen njenom zadivljenošću... Mada, iskreno da vam kažem, i ja sam kao i ona zadivljen što na ekranu, jednu kraj druge, istovremeno vidim dve tako sjajne zvezde."
<BR>&nbsp;&nbsp;&nbsp;&nbsp;&nbsp;Dve zvezde bile su sada dovoljno sjajne, da je i kod jedne i kod druge bilo moguće nazreti njihov pun kružni oblik. Ekran automatski uključi filtere, kako bi smanjio intenzitet zračenja i prigušio blistavu svetlost dveju zvezda - u protivnom, moglo bi doći do oštećenja mrežnjače kod posmatrača. Neposredna posledica toga bila je da se sada moglo videti tek samo nekoliko zvezda; među njima, dve su se isticale svojom ponositom uzvišenošću.
<BR>&nbsp;&nbsp;&nbsp;&nbsp;&nbsp;"Problem je u tome", reče Treviz, "što još nikad dosad nisam bio u ovolikoj blizini nekog binarnog sistema."
<BR>&nbsp;&nbsp;&nbsp;&nbsp;&nbsp;"Nikad?" upita Pelorat, iskreno zapanjen. "Ali kako je to moguće?"
<BR>&nbsp;&nbsp;&nbsp;&nbsp;&nbsp;Treviz se nasmeši. "Muvao sam se unaokolo, Janove, ali ipak nisam baš takav galaktički vuk kakvim me, očigledno, smatraš."
<BR>&nbsp;&nbsp;&nbsp;&nbsp;&nbsp;"Nikada, Golane, nisam bio u svemiru pre no što sam tebe sreo, ali uvek sam mislio da ako neko već ima prilike da krene u svemir..."
<BR>&nbsp;&nbsp;&nbsp;&nbsp;&nbsp;"Da je bio u svakom kutku Galaksije. Znam. To je prirodno. Problem sa ljudima koji čitav svoj vek provode vezani za površinu planete u tome je što, ma koliko im razum govorio nešto drugo, njihova mašta nije u stanju da do kraja pojmi svu veličinu Galaksije. Znaš, Janove, možeš čitav život provesti u tumaranju svemirom, a ipak da nikad ne dospeš, čak ni u blizinu, najvećeg dela Galaksije. Pored toga, malo ko baš posebno traga za binarnim zvezdama."
<BR>&nbsp;&nbsp;&nbsp;&nbsp;&nbsp;"Kako to?" upita Blis, namrgodivši se. "Mi na Gei, u poređenju sa Izdvojenicima što šaraju Galaksijom, veoma malo znamo o austronomiji, pa ipak, imam utisak da binarni sistemi nisu baš tako retki."
<BR>&nbsp;&nbsp;&nbsp;&nbsp;&nbsp;"I nisu", odvrati Treviz. "U stvari, postoji osetno veći broj binarnih nego pojedinačnih zvezda. Pri svemu tome, stvaranje sistema dvojnih zvezda remeti prirodne procese stvaranja planeta. Binarne zvezde raspolažu sa manje planetnog materijala nego pojedinačne zvezde. Planete koje se oko njih stvaraju često imaju srazmerno nestabilne orbite i veoma su retko pogodne za nastanak i održavanje života.
<BR>&nbsp;&nbsp;&nbsp;&nbsp;&nbsp;Rani istračivači su, pretpostavljam, izbliza proučili veliki broj binarnih sistema, ali su tragajući za planetama pogodnim za život, posle nekog vremena usmerili pažnju isključivo prema pojedinačnim zvezdama. I razume se, pošto u jednom trenutku sva Galaksija bude gusto naseljena, gotovo sva putovanja preduzimaju se u svrhu trgovine i održavanja veza, te se i obavljaju gotovo isključivo između planeta što kruže oko pojedinačnih zvezda. U razdobljima vojnih aktivnosti, pretpostavljam da se, ponekad, uspostavljaju baze na malim, inače nenaseljenim svetovima koji kruže oko dvojnih zvezda, pod uslovom da im je položaj strateški povoljan; međutim, sa usavršavanjem hipersvemirskih letova, takve baze više nisu neophodne."
<BR>&nbsp;&nbsp;&nbsp;&nbsp;&nbsp;Pelorat bojažljivo primeti: "Zapanjujuće je koliko malo toga znam."
<BR>&nbsp;&nbsp;&nbsp;&nbsp;&nbsp;Treviz se tek malčice osmehnu: "Nije to, Janove, ništa značajno. Dok sam bio na Akademiji bio sam prinuđen da slušam bezbroj predavanja o prevaziđenim vojnim taktikama kojima više nikome ni na pamet nije padalo da se posluži; pa ipak, nastavljali su da nam ih tumače iz čiste inercije. U glavi mi se zadržalo tek ponešto od svega toga... Ali priseti se samo šta sve ti znaš o mitologiji, folkoru i drevnim jezicima, o čemu ja pojma nemam; o stvarima u koje ste upućeni samo ti, i još možda tek nekolicina."
<BR>&nbsp;&nbsp;&nbsp;&nbsp;&nbsp;"Da", umeša se Blis, "ali ove dve zvezde ipak čine binarni spoj, i jedna od njih ima čak i planetu na kojoj žive ljudi."
<BR>&nbsp;&nbsp;&nbsp;&nbsp;&nbsp;"Nadajmo se da je tako, Blis", odvrati Treviz. "Svako pravilo ima izuzetak. A u ovom slučaju postoji čak i zvanični znak pitanja, što čitavu stvar čini još zagonetnijom... Ne, Falom, ove ručke nisu igračke... Blis, ili joj stavite lisice ili je izvedite odavde."
<BR>&nbsp;&nbsp;&nbsp;&nbsp;&nbsp;"Neće pričiniti nikakvu štetu", odvrati Blis zaštitički, ali ipak privuče malu Solarijanku bliže sebi. "Ukoliko ste toliko zainteresovani za tu planetu, zbog čega već nismo na njoj?"
<BR>&nbsp;&nbsp;&nbsp;&nbsp;&nbsp;"Pre svega", odgovori Treviz, "ja sam ipak samo ljudsko biće, i želim da još malo, izbliza, posmatram ovaj binarni spoj. Pored toga, ipak sam samo ljudsko biće, i želim da što je moguće više budem oprezan. Kao što sam vam već rekao, otkako smo otišli sa Gee dogodile su nam se stvari koje me samo podstiču da budem što oprezniji."
<BR>&nbsp;&nbsp;&nbsp;&nbsp;&nbsp;"Golane, koja je od ovih dveju zvezda Alfa?" upita Pelorat.
<BR>&nbsp;&nbsp;&nbsp;&nbsp;&nbsp;"Ne brini se, Janove, nećemo se izgubiti. Kompjuter tačno zna koja je od njih Alfa, te shodno tome, i mi to znamo. Jedna od njih je toplija i žuća, zato što je veća. Ona druga, na desnoj strani, jasno je raspoznatljive narandžaste boje. Baš kao, ako se sećaš, i Aurorino sunce. Vidiš li?"
<BR>&nbsp;&nbsp;&nbsp;&nbsp;&nbsp;"Da, sada vidim, pošto si mi skrenuo pažnju."
<BR>&nbsp;&nbsp;&nbsp;&nbsp;&nbsp;"Vrlo dobro. To je manja zvezda... Kako glasi drugo slovo one drevne azbuke o kojoj si govorio?"
<BR>&nbsp;&nbsp;&nbsp;&nbsp;&nbsp;Pelorat se za trenutak zamisli, pa odgovori: "Beta."
<BR>&nbsp;&nbsp;&nbsp;&nbsp;&nbsp;"Pa, eto, ona narandžasta je u tom slučaju Beta, a ona bledožuta je Alfa - i prema Alfi ovog trenutka krećemo."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
