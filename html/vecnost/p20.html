<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. ČIČAK, PETA KOMORA
<P>&nbsp;&nbsp;&nbsp;&nbsp;&nbsp;Posle trideset jednog dana istraživanja, Olmi je doneo odluku. Ličnost Jarta, na mestu gde se trenutno nalazi, ne može se bezbedno proučavati. Suviše je malo znao o sistemu u kome je uskladištena, dok je Jart očito znao sve.
<BR>&nbsp;&nbsp;&nbsp;&nbsp;&nbsp;Stajao je u drugoj sobi, gnječeći mišiće vilica. Prikaz ličnosti na ekranu nije se primetno promenio za svo vreme dok ga je proučavao. Mirna, neuznemirena, bezvremena; uskoro će se ponovo roditi, i možda će ponovo pokušati da ostvari svou svrhu...
<BR>&nbsp;&nbsp;&nbsp;&nbsp;&nbsp;Olmi se nikada nije našao u situaciji koja bi mogla da mu ugrozi unutrašnje biće. Čak se čuvao od stapanja ličnosti sa ljubavnicima i prijateljima, što je bilo uobičajeno u teška vremena ratova sa Jartima. Kad god bi se pridružio zabavama u gradskoj memoriji, pažljivo bi sklopio omotač oko svoje ličnosti.
<BR>&nbsp;&nbsp;&nbsp;&nbsp;&nbsp;Taj nedostatak bio mu je zabavan koliko i drugima; ali, prekršio je pravilo samo jednom, kada je usnimio prikupljene delimičnjake Korzenovskog u svoje implantirane memorije. Ipak, rasuta ličnost Korzenovskog bila mu je bliska samo u spoljašnjim slojevima misli, i dublje nije zalazila.
<BR>&nbsp;&nbsp;&nbsp;&nbsp;&nbsp;Na neki način se klonio dublje intimnosti. Cenio je svoju jedinstvenost. Nikad se nije složio sa izrekom drevnog pesnika da je biti sam isto što i biti u lošem društvu. Olmi je jadno shvatao zbog čega je izbegavao duboku intimnost; nije želeo da potpuno upozna sebe, niti da ga upozna neko drugi. Nije, kao ostali, uživao u pomisli na istraživanje svoje ličnosti.
<BR>&nbsp;&nbsp;&nbsp;&nbsp;&nbsp;Ali, da bi upoznao Jarta, najbolji način bi bio da ga usnimi u svoj izolovani implant. Nije mogao imati poverenja u bilo koji aparat da će izdržati Jartovo istraživanje; ako bude u njemu, moći će neprekidno da nadgleda usnimljenu ličnost, i čak i da je premešta iz implanta koji koristi jedan sistem u drugi, sa drugačijim sistemom. Imao je tri prostrana memorijska implanta, od kojih je jedan bio star svega pet decenija, jer, beše dodao dva da bi nosio Inženjerove delimičnjake, i svi su bili tipa Talzit. Svaki se mogao voljno menjati, izolovati, ispitivati spolja sa malo ili nimalo verovatnoće neželjenog prodora onog što se čuva u njima...
<BR>&nbsp;&nbsp;&nbsp;&nbsp;&nbsp;Plan je od početka bio neizbežan.
<BR>&nbsp;&nbsp;&nbsp;&nbsp;&nbsp;Olmi je samo izbegavao očigledno.
<BR>&nbsp;&nbsp;&nbsp;&nbsp;&nbsp;Koliko je bio spreman da žrtvuje radi Zemaljskog Heksamona? Svoju ličnost, svoju dušu? Ako bi Jart nekako uspeo da korodira put kroz sve mentalne barijere, da ga nadmudri i nadigra, izgubiće i više od toga.
<BR>&nbsp;&nbsp;&nbsp;&nbsp;&nbsp;Jart je dozvolio da ga zarobe.
<BR>&nbsp;&nbsp;&nbsp;&nbsp;&nbsp;Predstavljao je trojanskog konja.
<BR>&nbsp;&nbsp;&nbsp;&nbsp;&nbsp;U to je bio siguran.
<BR>&nbsp;&nbsp;&nbsp;&nbsp;&nbsp;A on se spremao da uvede konja kroz zidove svoje dragocene tvrđave, svog uma.
<BR>&nbsp;&nbsp;&nbsp;&nbsp;&nbsp;Ako zaštite omanu, Jart će učiniti ono što je verovatno od samog početka planirao da učini. Postaće špijun, saboter u ljudskom obliku, unutar Heksamona. Moći će da kontroliše sve njegove memorije, i, čak, u najgorem mogućem slučaju, da ubedi Olmijevu pokorenu ličnost da deluje po sopstvenoj volji.
<BR>&nbsp;&nbsp;&nbsp;&nbsp;&nbsp;Hormonalni implanti su održavali njegovu telesnu hemiju u relativnoj ravnoteži, ali oštar ukus straha i dalje je bio jasan. Olmi još nikada nije bio toliko nesiguran u ishod svojih planova. Vratio se u prvu odaju, gde je Beni umrla, i otvorio malu kutiju sa opremom. Na izlazni priključak ploče stavio je ventil podataka. Izvukavši nekoliko vodova sa glatke površine ventila, pričvrstio ih je za zakrivljenu traku koja će mu tačno prionuti uz osnovu lobanje.
<BR>&nbsp;&nbsp;&nbsp;&nbsp;&nbsp;Usnimavanje će trajati satima; ova oprema je bila drevna. Ventil neće dozvoliti nikakav nepravilan protok informacija.
<BR>&nbsp;&nbsp;&nbsp;&nbsp;&nbsp;Spremaš se da postaneš bomba, reče on sam sebi. Zaista, veoma opasna bitanga.
<BR>&nbsp;&nbsp;&nbsp;&nbsp;&nbsp;U sobi je vladala tišina, osim tihog brujanja ventila. Olmi pomisli na izgled pete komore, šest kilometara nad njim, i na masu Čička svuda unaokolo; nešto još starije od ove opreme. Na težinu istorije i odgovornosti koje je nosio većim delom života.
<BR>&nbsp;&nbsp;&nbsp;&nbsp;&nbsp;Ako treba sada da umre, ubijen grubim procesom ili nekom neočekivanom nepravilnošću sopstvenog tela - retko, ali ne i nemoguće - znao je da je mnogostruko izvršio svoje obaveze prema Heksamonu. Neće žaliti što prestaje da bitiše. A možda će Korzenovski ili neko drugi provesti Heksamon kroz ova opasna vremena.
<BR>&nbsp;&nbsp;&nbsp;&nbsp;&nbsp;Ponovo je pregledao vodove. Svi spojevi su vili dobri. Međutim, ipak, kao prvo, trebalo je preduzeti neke mere predostrožnosti. On namesti snažno vučno polje blizu vrata, ostavljajući dva mala čvora sa svake strane. Čvorovi će se snabdevati iz skrivenog energetskog izvora odaje. Ako bi samo dotakao daljinsko dugme, ili oštro zazviždao, ili zatreptao na određen način, polje bi se aktiviralo... A nije bilo načina da se deaktivira ili da se isključe čvorovi, pošto će ležati unutar sopstvenog polja.
<BR>&nbsp;&nbsp;&nbsp;&nbsp;&nbsp;Neće moći da pobegne. Ništa unutar njega neće moći da pobegne. Ovo će biti grobnica za obojicu.
<BR>&nbsp;&nbsp;&nbsp;&nbsp;&nbsp;Ako bude neophodno, Olmi će moći da ostane ovde nekoliko nedelja, čekajući da se uveri da je proces bio uspešan. Spremio je druge zamke sebi samom u Aleksandriji, u petoj komori blizu vozne stanice, u trećoj komori. Ako nešto pođe naopako van ovog malog svetilišta, treba samo da ode do jedne od tih zamki, da aktivira vučna polja i da sačeka da umre - ili da ga otkriju.
<BR>&nbsp;&nbsp;&nbsp;&nbsp;&nbsp;Niko nije znao za te zamke. Niko nije znao za njegove planove.
<BR>&nbsp;&nbsp;&nbsp;&nbsp;&nbsp;A zatim, postojale su zamke i u njegovom umu... Mentalni fitilji pod kontrolom onog istog usnimljenog delimičnjaka koji će nadgledati Jartovu ličnost.
<BR>&nbsp;&nbsp;&nbsp;&nbsp;&nbsp;Ako oseti da gubi kontrolu, a da ne može stići do zamke, najobičnije dodirivanje tih fitilja aktiviraće mali eksplozivni naboj u njegovim grudima.
<BR>&nbsp;&nbsp;&nbsp;&nbsp;&nbsp;Zadovoljan što je sve u redu, vratio je kontakte na mesto i seo na pod, prekrštenih nogu, blizu ploče. Izvukao je iz kutije sa opremom bočicu hranljive tečnosti, podigao je uvis u nemoj zdravici, i rekao: "Beni. Mar Kelen. Bezimeni istraživači. Neka Zvezda, Sudbina i Pneuma budu sa svima vama." Potom ispi bočicu i spusti je.
<BR>&nbsp;&nbsp;&nbsp;&nbsp;&nbsp;Zatim podiže ruku i dotače ventil.
<BR>&nbsp;&nbsp;&nbsp;&nbsp;&nbsp;Prenos je počeo.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
