<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>70. PUT
<P>&nbsp;&nbsp;&nbsp;&nbsp;&nbsp;"Mi smo zatvorenici", reče Rita Demetriosu na jezeru, u dugom drvenom čamcu na vesla. "Svi mi. Kraljica je mrtva, kao i Džamal Ata. Oni nisu ovde."
<BR>&nbsp;&nbsp;&nbsp;&nbsp;&nbsp;"U redu", odvrati Demetrios. "Slažem se da nešto ne valja. Ali, kako to misliš, zatvorenici?"
<BR>&nbsp;&nbsp;&nbsp;&nbsp;&nbsp;"Ovo je test, eksperiment. Jarti."
<BR>&nbsp;&nbsp;&nbsp;&nbsp;&nbsp;"Ta reč mi nije poznata."
<BR>&nbsp;&nbsp;&nbsp;&nbsp;&nbsp;Rita mu dotače lice dlanovima. "A da li ipak osećaš? Da smo zatvorenici?"
<BR>&nbsp;&nbsp;&nbsp;&nbsp;&nbsp;"Verovaću ti na reč."
<BR>&nbsp;&nbsp;&nbsp;&nbsp;&nbsp;"Sećaš li se Kelta po imenu Lugotriks?"
<BR>&nbsp;&nbsp;&nbsp;&nbsp;&nbsp;Sa obale polete jedan ibis i spusti se na pramac. Otvorio je kljun i progovorio. "Sada smeš da se sećaš."
<BR>
<BR>&nbsp;&nbsp;&nbsp;&nbsp;&nbsp;Rita se probijala unazad kroz svoju prošlost, krijući se. Zašto da se seća? Nije mogla ništa da učini; nije bilo načina da pobegne, kada noge kojima bi trčala nisu stvarne. Neko vreme je bila u poseti kod majke, sedeći u kući od kamena i gipsa blizu Lindosa, pričajući o nebitnim stvarima. Opuštala se na suncu, koje nije bilo onoliko toplo koliko bi trebalo, niti toliko blistavo. Na putu ka hramu, gde je nameravala da samotno provede dan, sopstvena senka je preteče, koračajući, duga pod jutarnjim suncem, koračajući po prašini i šljunku. Gledala ju je sa blagim zanimanjem, a onda se zaustavila. Senka je podigla ruke; Ritine su ostale spuštene. Senka je počela divlje da maše. Izdužila se, prešla put, pa preko suve ograde i kamenih zidova, sve do mrtvog voćnjaka. Grane drveća su se povijale pod njenim dodirom. Putem je stigao mladić crne kose. Neko vreme je stajao kraj Rite, gledajući kako se senka izdužuje do ostrvskog horizonta, pa preko neba i žurnih oblaka. Rita ga pogleda, nimalo radoznala. On joj se obrati: "Gubimo te, Rita Vaskajza. Ne smeš da se kriješ. Ako ne uspemo da te zadržimo, tvoja ličnost će se rastvoriti u sopstvenim sećanjima. Morali bismo da te inaktiviramo. Zar ne bi radije nastavila da misliš?"
<BR>&nbsp;&nbsp;&nbsp;&nbsp;&nbsp;"Ne", odgovori ona. "Znam šta radim."
<BR>&nbsp;&nbsp;&nbsp;&nbsp;&nbsp;Otrčala je od mladića, ali u mislima ili sećanjima ili već u tome gde se nalazila, načinila je vrlo pogrešno skretanje.
<BR>&nbsp;&nbsp;&nbsp;&nbsp;&nbsp;Rita je uletela u skladište svih svojih košmara.
<BR>&nbsp;&nbsp;&nbsp;&nbsp;&nbsp;Pre nego što bi stigla da se inaktivira, ugledala je duhove svih koje je ubila, kako lebde nad krvavim morskim vodama, sa pitanjem na usnama i nožem u rukama: Zašto si nas ubila?
<BR>&nbsp;&nbsp;&nbsp;&nbsp;&nbsp;Ona je ubila Geu.
<BR>&nbsp;&nbsp;&nbsp;&nbsp;&nbsp;A sama nije mogla da umre.
<BR>&nbsp;&nbsp;&nbsp;&nbsp;&nbsp;Njena psiha, njena leptirica, ležala je probodena u kutiji, i ispitivali su je i dodirivali čudovišni sakupljači. Gledala je salu za salom, sve blistavo osvetljene, kako se pružaju milionima milja, oivičene čeličnim sanducima, i u svakom sanduku, niz za nizom, bili su ljudi - bebe, starci, babe, devojke, mladići, trudnice, vojnici, svi su joj dolazili na inspekciju do najsitnije pojedinosti, stvarniji od svega u njenim stvarnom životu, grčeći se na čiodama koje su im prolazile kroz srce. Ja sam sa vama, reče ona. Ne mogu da pobegnem od vas.
<BR>&nbsp;&nbsp;&nbsp;&nbsp;&nbsp;Ali, bežala je. Pošto nije imala fizičko telo kojim bi trčala, gonila je svoju ličnost kroz sopstvena sećanja, svim putevima svog uma, panična od tuge, straha i krivice. Bežala je sve brže i brže, sve dok nije izgledalo da se istopila i potekla kao voda, voda koja panično teži da se razbije u hladne kapi, rasute i bezlične... Bez središta, gotovo bez svesti.
<BR>&nbsp;&nbsp;&nbsp;&nbsp;&nbsp;Kratka toplota pre ništavila.
</P></TD></TR></TABLE>
<P class="next">
<A HREF=p72.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
