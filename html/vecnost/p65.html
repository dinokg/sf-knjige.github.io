<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>64. PUT
<P>&nbsp;&nbsp;&nbsp;&nbsp;&nbsp;U pojedinim trenucima - šta god da su ti trenuci bili, vreme ili varka - kada Ritu nisu ispitivali, testirali, pregledali, šta god da su joj to Jarti radili - kada je mogla da pomisli misao za koju je sigurna da je njena sopstvena, pokušavala je da razume šta joj je pričala baka. Bilo je očito da je uspela da se probije kroz zid koji je za Patrikiju ostao zatvoren; zid neznanja u vezi sa Jartima. Šta mi to rade? Kao da su držali njenu ličnost i misli u posebnom okruženju. Nije osećala svoje stvarno telo; ili je barem verovala da je njeno stvarno telo još povezano sa njom. Neke iluzije koje su joj podmetali delovale su veoma ubedljivo, ali naučila je da bude nepoverljiva prema svemu naizgled stvarnom.
<BR>&nbsp;&nbsp;&nbsp;&nbsp;&nbsp;Gde sam? Ponovo je bila u Putu, to joj je izgledalo verovatno; dobijala je utisak da, šta god da je učinjeno sa Geom, posao još nije gotov. Po logici stvari, ona ne bi trebalo da ostane tamo; verovatno je onima koji su je ispitivali bilo zgodnije da im njeno telo bude u blizini.
<BR>&nbsp;&nbsp;&nbsp;&nbsp;&nbsp;Njen um je mogao da bude bilo gde.
<BR>&nbsp;&nbsp;&nbsp;&nbsp;&nbsp;Da li me Tifon testira? Nije znala; možda i nije bilo važno. Jarti su delovali promenljivo.
<BR>&nbsp;&nbsp;&nbsp;&nbsp;&nbsp;Testovi koje su vršili nad njom ponekad su bili prosvetljujući, u stepenu u kome ih se sećala, pa je mogla da se bavi sećanjima u retkim trenucima kad bi je ostavili samu.
<BR>&nbsp;&nbsp;&nbsp;&nbsp;&nbsp;Postavljali su je u različite društvene situacije sa fantomima ljudi koje je poznavala. Isprva ti fantomi nisu uključivali one koje je upoznala u Aleksandreji. Igrala je u tim scenama uz pomalo nade da su stvarne; deo nje ih je igrao revno, sasvim zavaran; davala je ono što je smatrala iskrenim izvedbama. No, deo nje, ma koliko ograničen, uvek je bio skeptičan.
<BR>&nbsp;&nbsp;&nbsp;&nbsp;&nbsp;Često je sretala Patrikiju. Određene scene su se mnogo puta ponavljale. Na taj način je njeno sećanje dolazilo do izražaja, i Rita je imala priliku da ga pregleda istovremeno kad i Jarti.
<BR>&nbsp;&nbsp;&nbsp;&nbsp;&nbsp;Posle nekog neodredivog vremena, sve se promenilo. Život joj je postao ukorenjen; ostala je student u Aleksandreji. Njeni tamničari se nisu uplitali u varku.
<BR>&nbsp;&nbsp;&nbsp;&nbsp;&nbsp;Ostala je u ženskoj spavaonici, probijala se kroz društvene i političke predrasude, i pohađala časove matematike i inženjerstva. Nadala se da će uskoro početi i studije teoretske fizike.
<BR>&nbsp;&nbsp;&nbsp;&nbsp;&nbsp;Demetrios joj je postao didaskalos. Mali deo nje i dalje je bio obuzet skepsom, pitajući se je li to prava Demetirosova psiha; u njemu je bilo nečega prilično ubedljivog.
<BR>&nbsp;&nbsp;&nbsp;&nbsp;&nbsp;Sva okolina bila je toliko naizgled stvarna da je počela da se opušta. Njena skeptična podličnost bledela je sve dok nije počela da takva sećanja smatra za iluzije. Poslednja primedba skeptične, nestajuće Rite bila je: Konačno su se probili kroz moju zaštitu.
<BR>&nbsp;&nbsp;&nbsp;&nbsp;&nbsp;A onda je Aleksandreja postala stvarna, mada je ponekad nešto i zaškripalo.
<BR>&nbsp;&nbsp;&nbsp;&nbsp;&nbsp;Nije se uopšte sećala putovanja u stepe.
<BR>&nbsp;&nbsp;&nbsp;&nbsp;&nbsp;Rita je odnela pobedu u većini svojih akademskih borbi. Demetrios kao da se zanimao za nju više nego što bi odgovaralo uobičajenom odnosu didaskalosa i studenta. Imali su nečeg zajedničkog, što ni jedno od njih nije umelo da odredi.
<BR>&nbsp;&nbsp;&nbsp;&nbsp;&nbsp;Dani su prolazili, nastupala je egiptoska zima, suva kao i obično, ali hladnija; pošli su da jedre po Mareotisu. Priznao joj je da ju je naučio gotovo svemu što zna, osim političke mudrosti: "Tu si mi se učinila suviše sporom", rekao je on. Nije se protivila; izrazila je uverenje da je poštenje bolja politika nego trud da se uklopi.
<BR>&nbsp;&nbsp;&nbsp;&nbsp;&nbsp;"U Aleksandreji to ne važi", reče on. "Čak ni za Patrikijinu unuku. Pogotovo ne za nju."
<BR>&nbsp;&nbsp;&nbsp;&nbsp;&nbsp;Beli ibisi gacali su kroz crvenkaste plićake blizu potpornih zidova od granita i peščara koji već hiljadu godina behu držali Mareotis u stalnim obalama. Rita sede u čamac, očajnički pokušavajući da se seti nečega; glava ju je bolela; verovatno je osećala pritisak didaskalosove pažnje. To nije bilo neprijatno, ali bilo je još nešto, mnogo hitnije... sastanak sa kraljicom? Kada će to biti?
<BR>&nbsp;&nbsp;&nbsp;&nbsp;&nbsp;"I dalje čekam na audijenciju kod Kleopatre", reče ona iznebuha.
<BR>&nbsp;&nbsp;&nbsp;&nbsp;&nbsp;Demetrios se nasmeši. "Je li to delo tvog oca?"
<BR>&nbsp;&nbsp;&nbsp;&nbsp;&nbsp;"Čini mi se", odgovori ona, dok se glavobolja pojačavala.
<BR>&nbsp;&nbsp;&nbsp;&nbsp;&nbsp;"On želi da porazi bibliofilaksa."
<BR>&nbsp;&nbsp;&nbsp;&nbsp;&nbsp;"Mislim da nije to razlog... Mora da dugo traje dok neko uspe da vidi kraljicu."
<BR>&nbsp;&nbsp;&nbsp;&nbsp;&nbsp;"Sasvim normalno. Ona ima mnogo posla."
<BR>&nbsp;&nbsp;&nbsp;&nbsp;&nbsp;Rita pritisnu dlanovima obraze. Osećala se kao da... ni jedni ni drugi nisu čvrsti.
<BR>&nbsp;&nbsp;&nbsp;&nbsp;&nbsp;"Moram da se vratim na obalu", reče ona tiho. "Muka mi je." Možda je upravo tada duga, stalna iluzija počela da se raspliće, i to ne zbog tamničara. Nešto u Ritinoj psihi beše pošlo naopako. Sve što je videla i osetila eksplodiralo je u njenim skrivenim mislima, tražeći slobodu.
<BR>&nbsp;&nbsp;&nbsp;&nbsp;&nbsp;Dani kao da su prolazili. Studirala je, noću je pokušavala da mirno spava, ali san je bio neobičan, ponor u ponoru.
<BR>&nbsp;&nbsp;&nbsp;&nbsp;&nbsp;Sanjala je nemirne snove o devojci koja lupa na vrata njene bake, želeći da uđe. Ko je ta devojka, koja želi da vidi Patrikiju baš kada je ova veoma zauzeta i ne želi nikoga da vidi? Devojka je plakala i mršavila, gladujući. U jednom snu već je bila samo skelet, umotan u čvrste lanene krpe i namirisan biljem, skljokan kraj vrata kao hrpa krute odeće, opuštene vilice. Naredne noći je nije bilo, ali lupa se svejedno nastavila, prazna i očajnička.
<BR>&nbsp;&nbsp;&nbsp;&nbsp;&nbsp;Patrikija nikada nije primila devojku.
<BR>&nbsp;&nbsp;&nbsp;&nbsp;&nbsp;Rita je, ipak, konačno dobila audijenciju kod kraljice. Prošla je kroz njene privatne odaje, primetivši Oresiju kako sedi u uglu, čitajući iz nekog vrlo debelog, vrlo dugog svitka, kao drevni naučnik; ugledala je i posmrtnu masku Džamal Ate na zidu.
<BR>&nbsp;&nbsp;&nbsp;&nbsp;&nbsp;Potom ju je crvenokosi Kelt uveo u najunutršanjiju kraljičinu odaju, u spavaću sobu, duboko unutar Palate, okruženu rukama i rukama tihog kamena, vlažnu i tamnu. U sobi su se osećali sandalovina i bolest. Rita je pažljivo gledala Kelta, koji joj je uzvraćao pogled naizgled mirnim, ali iznutra užasnutim očima. "Trebalo bi da znam i tvoje ime", reče Rita.
<BR>&nbsp;&nbsp;&nbsp;&nbsp;&nbsp;"Uđi unutra", odgovori Kelt. "Moje ime nije važno. Idi kod kraljice."
<BR>&nbsp;&nbsp;&nbsp;&nbsp;&nbsp;Kraljica je bila bolesna, to se jasno videlo. Rita ju je zatekla na dugačkom, širokom kožnom krevetu, prekrivenom krznima egzotičnih životinja sa Južnog Kontinenta; zlatne uljane lampe visile su oko nje, kao i nejasne električne lampe. Kraljica je bila veoma stara, mršava, seda, umotana u crni ogrtač. Predmeti u drvenim kutijama ležali su oko kreveta. Rita zastade kraj desnog ugla postelje; kraljica ju je pratila pogledom.
<BR>&nbsp;&nbsp;&nbsp;&nbsp;&nbsp;"Ti nisi Kleopatra", reče Rita.
<BR>&nbsp;&nbsp;&nbsp;&nbsp;&nbsp;Kraljica ništa ne odgovori; samo ju je gledala.
<BR>&nbsp;&nbsp;&nbsp;&nbsp;&nbsp;"Moram da govorim sa Kleopatrom."
<BR>&nbsp;&nbsp;&nbsp;&nbsp;&nbsp;Rita se okrenu i ugleda Lugotriksa - tako se zvao - kako stoji kraj ulaza u spavaću sobu. "Ja nisam na pravom mestu", reče ona.
<BR>&nbsp;&nbsp;&nbsp;&nbsp;&nbsp;"Nije niko od nas, gospodarice", odgovori Kelt. "Seti se. Ja pokušavam da budem snažan, da se sećam, ali teško je. Seti se!"
<BR>&nbsp;&nbsp;&nbsp;&nbsp;&nbsp;Rita zadrhta, ali njen strah nije bio dubok.
<BR>&nbsp;&nbsp;&nbsp;&nbsp;&nbsp;Iz senke iziđe Tifon, neizobličen, ubedljiv koliko i Lugotriks, lica ocrtanog iskustvom, mudrih očiju, pun znanja, ljudskiji. "Sada ti je dozvoljeno da se sećaš", reče njen pratilac.
</P></TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
