<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>61. ČIČKOV GRAD
<P>&nbsp;&nbsp;&nbsp;&nbsp;&nbsp;Korzenovski je koračao kroz park koji je nosio njegovo ime, relikt koji se vratio da pogleda sopstveni spomenik; blistavi anahronizam.
<BR>&nbsp;&nbsp;&nbsp;&nbsp;&nbsp;Došao je da se sretne sa Olmijem i da razgovaraju, ali stigao je sat ranije da bi pregledao svoje staro delo, koje od reinkarnacije beše posetio samo jednom. Za sada je za njega bilo malo posla u šestoj komori i bušotini; čim vojska bude završila posao, i evakuacija Čička se obavi, bio je spreman da otvori novu, diskretniju probnu vezu sa Putem.
<BR>&nbsp;&nbsp;&nbsp;&nbsp;&nbsp;Park Korzenovskog pokrivao je stotinu jutara Čičkovog Grada. Zelen i tih, prekriven besprekornim poljima potšišane i poravnate trave, prošaran cvetnim lejama i šumama hrasta, bresta i drugog, egzotičnijeg drveća, predstavljao je jedan od retkih parkova koji su se održali tokom stoleća po Izlasku.
<BR>&nbsp;&nbsp;&nbsp;&nbsp;&nbsp;Korzenovski je, pre nego što je ubijen - pre nego što je Put dovršen - projektovao ovo mesto na praktičnim mada utopijskim principima, koristeći biljke i životinje, insekte i mikroorganizme, kao harmonične delove izolovanog savršenstva. Postavio je sebi samo jedno ograničenje: da sva živa bića u parku budu prirodna i neizmenjena. Utopijski prizvuk zahtevao je da se neke vrste drže razdvojeno, i da se ekologija parka ograniči na nekoliko pažljivo odabranih kombinacija koje su se dopunjavale.
<BR>&nbsp;&nbsp;&nbsp;&nbsp;&nbsp;Rezultat je bio mir.
<BR>&nbsp;&nbsp;&nbsp;&nbsp;&nbsp;Kroz park se moglo šetati u svako doba godine - vreme je odražavalo Zemljina godišnja doba sa tačke gledišta Engleske krajem osamnaestog veka - i videti samo rast. Robotski baštovani su se redovno starali o parku, uklanjajući mrtvo bilje i meljući ga na licu mesta. Insekti i mikroorganizmi nisu napadali biljke, nego su radili sa njima.
<BR>&nbsp;&nbsp;&nbsp;&nbsp;&nbsp;Ovde je bio veličanstven izvajani šimšir, u skladu sa Hilberovim, a ne euklidskim prostorom; oblik mu nije bio životinjski ni geometrijski, ali je predstavljao savršenu biologiju, neku vrstu živog raja. Eden, kako bi ga zamislio engleski baštovan; ili onako kako ga jeste zamislio Konrad Korzenovski.
<BR>&nbsp;&nbsp;&nbsp;&nbsp;&nbsp;On je ovo učinio. Jedva da je znao ko je ili šta je sada; je li onaj Inženjer, živa istorija, pokretna legenda, koji zaslužuje zvanično poštovanje i neformalno podozrenje i neo- Gešela i Naderita? Je li on, Konrad Korzenovski, prirodno rođeno ljudsko biće, blistavi sin ortodoksnih Naderita, matematičar i projektant? Ili je samo posuda za nesrećni duh Patricije Luize Vaskez?
<BR>&nbsp;&nbsp;&nbsp;&nbsp;&nbsp;Nije ni bilo važno; predstavljao je česticu prašine na snažnom vetru, i ono što je bio ili radio u prošlosti izgledalo je više nego daleko. Izgledalo je nebitno.
<BR>&nbsp;&nbsp;&nbsp;&nbsp;&nbsp;Uskoro će Heksamon pokušati da se ugura nazad u Put. Postojala je prilična mogućnost da će ih trenutni vlasnici Puta naterati da razore Čičak; ako se to desi, najverovatnije će i on nestati u plamenoj oluji.
<BR>&nbsp;&nbsp;&nbsp;&nbsp;&nbsp;Sile, moći, prevlasti.
<BR>&nbsp;&nbsp;&nbsp;&nbsp;&nbsp;Jedva je mogao da se seti vremena koje je proveo radeći na parku. Ta sećanja bila su vrlo slabo zastupljena u delimičnjacima koji su sakupljeni i uskladišteni posle njegovog ubistva.
<BR>&nbsp;&nbsp;&nbsp;&nbsp;&nbsp;Ubili su ga ortodoksni Naderiti.
<BR>&nbsp;&nbsp;&nbsp;&nbsp;&nbsp;Rođeni roditelji su ga osuđivali što im je nametnuo Izlazak.
<BR>&nbsp;&nbsp;&nbsp;&nbsp;&nbsp;Samo je izazivao nevolje.
<BR>&nbsp;&nbsp;&nbsp;&nbsp;&nbsp;On uđe u kružni lavirint od šimšira u geometrijskom središtu parka. Spoljašnji zidovi, visoki do pojasa, krivudali su u nejednakim krivuljama, ne prateći nikakvu konretnu liniju luka, kruga ili spirale; zapravo, neki uglovi predstavljali su projekcije trodimenzionalnih oblika, zbog čega je spoljašnji lavirint bio posebno težak. Ljudi sa implantima nisu imali problema da ga reše, pošto su mogli lako da steknu sliku i obrade je u umu; bez implanta, lavirint je predstavljao ozbiljnu glavolomku.
<BR>&nbsp;&nbsp;&nbsp;&nbsp;&nbsp;Sećao se kako ga je stvarao sa nadom da ni oni sa implantima neće koristiti njihovu pomoć... alim većina ipak jeste. To ga je naučilo nečemu o ljudskoj prirodi - da izazov i teškoća velikoj većini znače manje od postignuća i dobitka, čak i u Heksamonu.
<BR>&nbsp;&nbsp;&nbsp;&nbsp;&nbsp;Korzenovski pogleda ka središtu lavirinta i ugleda čoveka kako stoji tamo, nekoliko stotina metara dalje. Taj čovek beše počeo da traži put napolje; dok je Korzenovski, kao da se nadmeće, počeo da traži put unutra. Zabava je bila smirujuća i opuštajuća; nije direktno gledao u čoveka, već se trudio da se seti sopstvenog projekta, i da razreši ono što je zaboravio ili što beš nestalo.
<BR>&nbsp;&nbsp;&nbsp;&nbsp;&nbsp;Još uvek su bili razmaknuti nekoliko metara, u različitim koncentričnim krugovima lakšeg središnjeg lavirinta, kada Korzenovski podiže oči i pogleda čoveka pravo u lice. Za trenutak je izgledalo kao da nije prošlo ni malo vremena od Odvajanja; četrdeset godina beše nestalo i prvi sati ove reinkarnacije bili su mu sveži u sećanju...
<BR>&nbsp;&nbsp;&nbsp;&nbsp;&nbsp;Čovek je bio Rai Oi, glavni otvarač kapija u Beskonačnom Heksamonu. Njegovo prisutvo bilo je nemoguće, koliko i priusustvo Mirskog; obojica behu otišli niz Put, sa Gešelskim okruzima.
<BR>&nbsp;&nbsp;&nbsp;&nbsp;&nbsp;"Zdravo", pozdravi ga otvarač kapija, podigavši ruku. Klimnuo je glavom nekuda iza Korzenovskog, pokazujući mu da nisu sami. Korzenovski se sa oklevanjem okrenu od Rai Oija i ugleda Olmija na početku lavirinta.
<BR>&nbsp;&nbsp;&nbsp;&nbsp;&nbsp;Inženjer se odjednom nasmeja. "Je li ovo zavera?" upita on otvarača kapija. "Jesi li se uortačio sa Olmijem?"
<BR>&nbsp;&nbsp;&nbsp;&nbsp;&nbsp;"Nema zavere. On me očekuje. Ovo mi je izgledalo kao prikladan trenutak da porazgovaram s obojicom. Hoćemo li da sačekamo Ser Olmija napolju?" upita čovek. "Ovo jeste divan lavirint, ali nije mesto za udoban razgovor. Ima suviše stvari koje odvlače pažnju i problema koje treba rešiti."
<BR>&nbsp;&nbsp;&nbsp;&nbsp;&nbsp;"U redu", složi se Korzenovski, odmerenim i smirenim glasom.
<BR>&nbsp;&nbsp;&nbsp;&nbsp;&nbsp;"Ne izgledaš iznenađen", primeti Rai Oi.
<BR>&nbsp;&nbsp;&nbsp;&nbsp;&nbsp;"Sada me više ništa ne iznenađuje." Korzenovski sačeka da mu se otvarač kapija pridruži. Dok su zajedno išli kroz lavirint, prateći stazu, on postavi pitanje. "Jesi li i ti prorok koji predskazuje usud?"
<BR>&nbsp;&nbsp;&nbsp;&nbsp;&nbsp;"Nisam prorok. Bojim se da sam ovde u mnogo težoj ulozi", odgovori Rai Oi. "Da li želiš da me ispitaš, kako bi se uverio da li sam stvaran?"
<BR>&nbsp;&nbsp;&nbsp;&nbsp;&nbsp;"Ne." Korzenovski odmahnu obema rukama, odbacujući predlog. "Ti si Duh nekadašnjih Božića. Očito da se i sami bogovi veoma zanimaju za sve naše poslove." On se ponovo nasmeja, ovog puta tihim, iscrpljenim smehom.
<BR>&nbsp;&nbsp;&nbsp;&nbsp;&nbsp;"Ubeđen si da sam ono što izgleda da sam?"
<BR>&nbsp;&nbsp;&nbsp;&nbsp;&nbsp;"Ne, nije to", odvrati Korzenovski. "Ali, prihvatam da si ono što je Rai Oi postao."
<BR>&nbsp;&nbsp;&nbsp;&nbsp;&nbsp;Nekadašni otvarač kapija ucrtao odobravanje takvog zaključka. Korzenovski primeti da Ser Oi ne nosi okovratnik, niti bilo kakav drugi projektor; njegovi crteži su se pojavljivali ni iz čega, pojava zanimljiva sama po sebi.
<BR>&nbsp;&nbsp;&nbsp;&nbsp;&nbsp;"Imam ozbiljan zahtev za tebe i Olmija", nastavi otvarač kapija.
<BR>&nbsp;&nbsp;&nbsp;&nbsp;&nbsp;"Pre će, kako mi se čini, biti naređenje", odvrati Korzenovski.
<BR>&nbsp;&nbsp;&nbsp;&nbsp;&nbsp;"Voleo bih da imam priliku da vas obojicu ubedim u izvesne neophodnosti."
<BR>&nbsp;&nbsp;&nbsp;&nbsp;&nbsp;"Ja sam se složio i sa Mirskim", reče Korzenovski, osećajući se nekako krivim. Bar, deo mene se složio. "Podržavao sam njegove napore."
<BR>&nbsp;&nbsp;&nbsp;&nbsp;&nbsp;Rai Oi se značajno nasmeši. "Izuzetno naporno si radio na ponovnom otvaranju Puta." Glas mu nije bio optužuijući, ali u mentalnom stanju u kome se trenutno nalazio Inženjer, pod trenutnim dikensovskim okolnostima, otvaraču kapija nije bilo ni potrebno da direktno optužuje.
<BR>&nbsp;&nbsp;&nbsp;&nbsp;&nbsp;Korzenovski opet odmahnu rukom, kao da bi da otera otvarača kapija. "Vršim svoju dužnost prema Heksamonu."
<BR>&nbsp;&nbsp;&nbsp;&nbsp;&nbsp;"Nemaš drugih motiva?"
<BR>&nbsp;&nbsp;&nbsp;&nbsp;&nbsp;Korzenovski ništa ne odgovori. On nije imao drugih motiva; šta god da mu je prožimalo ličnost kao boja, on nije odgovarao za to.
<BR>&nbsp;&nbsp;&nbsp;&nbsp;&nbsp;"Ti sadržiš kopiju Misterije veoma izuzetne žene. Ja lično obavio sam prenos. Sada radiš za nju, zar ne?"
<BR>&nbsp;&nbsp;&nbsp;&nbsp;&nbsp;"Ako tako posmatraš stvari..."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Misterija nije potpuna ličnost. Kada nešto tokom prenosa pođe naopako - ako motivacija ili osnovne opsesije budu takođe iskopirani - tada nastala ličnost nije odgovorna, jedinstvena ličnost."
<BR>&nbsp;&nbsp;&nbsp;&nbsp;&nbsp;Korzenovski oseti šupalj, bolan očaj.
<BR>&nbsp;&nbsp;&nbsp;&nbsp;&nbsp;"Ja sam progonjen", priznade on. "Bio sam... primoravan, teran..." Nije mogao da završi.
<BR>&nbsp;&nbsp;&nbsp;&nbsp;&nbsp;"Nemoj se uznemiravati. Sve će ispasti najboje moguće."
<BR>&nbsp;&nbsp;&nbsp;&nbsp;&nbsp;Korzenovski požele da se zgrči, da razmisli ne bi li možda trebalo da da ostavku na svoje dužnosti, da odredi nekoga ko je odgovoran i na koga se može računati.
<BR>&nbsp;&nbsp;&nbsp;&nbsp;&nbsp;"Možeš da koristiš njenu inteligenciju, ono što si dobio", predloži mu Rai Oi dok su izlazili iz lavirinta. Otvarač kapija ucrta pozdrav Olmiju, koji bez komentara prihvati njegovo prisustvo.
<BR>&nbsp;&nbsp;&nbsp;&nbsp;&nbsp;"Niko se ne čudi što me vidi", mračno primeti otvarač kapija.
<BR>&nbsp;&nbsp;&nbsp;&nbsp;&nbsp;"Ovo je sezona čuda", odgovori Olmi, neobično napetim glasom. Spolja je bio miran, ali iznutra izmučen - i Korzenovski se upita šta njega progoni.
<BR>&nbsp;&nbsp;&nbsp;&nbsp;&nbsp;"Jeste li se vas dvojica međusobno proverili?" upita Rai Oi.
<BR>&nbsp;&nbsp;&nbsp;&nbsp;&nbsp;"Ja nisam ništa priznao", reče Olmi. "Ali, pretpostavljam da ne možemo imati tajni pred Konačnim Umom."
<BR>&nbsp;&nbsp;&nbsp;&nbsp;&nbsp;"Ne bih išao tako daleko, ali očito je došlo vreme za duge razgovore."
<BR>&nbsp;&nbsp;&nbsp;&nbsp;&nbsp;Korzenovski pomisli kako Olmi izgleda jednako progonjeno kao i on. "Ovo mesto je bezbedno koliko i bilo koje drugo", predloži im on. "Nema monitora, ni robota. Možemo ucrtavati uskim zracima."
<BR>&nbsp;&nbsp;&nbsp;&nbsp;&nbsp;"Govor bi bio težak", složi se Rai Oi. "Vreme je da se besmislice završe. Pristup Ser Mirskog, čini mi se, nije bio dovoljno čvrst... ili nije bio dovoljno preteći. Imam predlog za vas obojicu, nešto što bi moglo da razreši sve naše probleme - mada ne i Heksmaonove. Zemlja i Heksamon će morati da nauče da žive jedni bez drugih. Jeste li obojica spremni da me saslušate?"
<BR>&nbsp;&nbsp;&nbsp;&nbsp;&nbsp;"Ja sam pokoran", reče Olmi, još napetijim glasom. "Ti si iz potonje komande."
<BR>&nbsp;&nbsp;&nbsp;&nbsp;&nbsp;"Šta ti to znači?" upita Inženjer.
<BR>&nbsp;&nbsp;&nbsp;&nbsp;&nbsp;Seli su u krug kamenih klupa okruženih ružinim drvećem. "Ti nisi jedini koji je progonjen", napomenu Rai Oi. "Vreme je za Ser Olmijevo objašnjenje, a onda za moj predlog..."
</P></TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
