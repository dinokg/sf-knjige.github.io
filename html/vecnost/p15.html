<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. GEA
<P>&nbsp;&nbsp;&nbsp;&nbsp;&nbsp;Četvrte večeri svog boravka u Aleksandreji, posle sedam mučnih časova pokušaja da se snađe u lavirintu zgrada, od jedne do druge udaljene učionice, Rita je sedela sama u sobi, vareći još jedan nepoznat i pomalo mučan obrok pojeden u malenoj trpezariji odvojenoj za žene, i dozvolivši sebi trenutak dubokog jada i nostalgije za domom. Mogla je jedino da plače. Posle nekoliko minuta, ne više, sela je na tvrdi krevet i mračno se zamislila o svom položaju.
<BR>&nbsp;&nbsp;&nbsp;&nbsp;&nbsp;Od Kleopatre još nije bilo vesti.
<BR>&nbsp;&nbsp;&nbsp;&nbsp;&nbsp;Nije se srela ni sa mehanikosom Demetriosom, koji joj je bio određen za didaskalosa. U jednoj od retkih prilika kada joj je saopštila išta korisno, Jalos je rekla Riti da bi trebalo da se sretne sa didaskalosom za nedelju ili dve, inače će početi da gubi ugled u akademskom nadmetanju. Osećala se izgubljenom; imala je ugovoren sastanak sa njim još nedelju dana pre nego što je otplovila sa Rodosa. Kada je otišla da se raspita u njegovoj kancelariji, u mračnoj, drevnoj i zapuštenoj zgradi na zapadnom kraju Muzejona, našla je njegovog zlovoljnog asistenta, koji joj je rekao: "Pozvan je na kongres na Kritu. Vratiće se u toku sledećih mesec dana."
<BR>&nbsp;&nbsp;&nbsp;&nbsp;&nbsp;Još gore od poniženja bilo joj je osećanje izgubljenosti i otuđenja. Ovde je niko nije poznavao, a kao da niko nije ni mario za nju. Žene - sa žalosnim izuzetkom Jalos, koju Rita već nije mogla očima da vidi - nisu obraćale pažnju na nju ili su je izbegavale. Pri svemu tome Jalos se, ponašajući se kao da stiže u pomoć nekoj budali, proglasila za Ritinog nezvaničnog savetnika.
<BR>&nbsp;&nbsp;&nbsp;&nbsp;&nbsp;Za žene u ofucanoj jednospratnici ona je bila "mala ostrvljanka", prostodušna i neotesana. Što je još gore, poticala je iz poznate porodice, a Muzejon joj još ne beše dodelio nikakve uočljive povlastice. Prema tome, njen društveni položaj predstavljao je zagonetku; bila je idealna žrtva za njihovu oholost. Ogovarale su je i kad ih je mogla čuti, svašta nagađajući. Čula je i govorkanja da joj je Kelt "ostrvski ljubavnik".
<BR>&nbsp;&nbsp;&nbsp;&nbsp;&nbsp;Radilo se, zaključila je, najverovatnije o zavisti.
<BR>&nbsp;&nbsp;&nbsp;&nbsp;&nbsp;Nije smela da napušta Muzejon i luta ulicama Aleksandreje; vrlo dobro je znala šta se tamo može desiti nedužnoj "maloj ostrvljanki." A šetnja sa kršnim, ćutljivim Keltom nije joj se dopadala u ovom trenutku, mada će možda kasnije i potražiti njegovo društvo, samo da se makne iz Muzejona.
<BR>&nbsp;&nbsp;&nbsp;&nbsp;&nbsp;Nije videla okean otkako je otišla sa keja u Velikoj luci.
<BR>&nbsp;&nbsp;&nbsp;&nbsp;&nbsp;Rita je čeznula za Rodosom, za raskošnim pljuskanjem talasa kad se na pučini desi oluja, za prašnjavim zelenim mirisom maslinjaka i za plesom vrtoglavih oblaka na azurno plavom nebu. A najviše joj je nedostajalo društvo Rodošana, jednostavnih i mudrih, zbog sunca, kako su govorili; i, posebno su joj nedostajala deca sa žala.
<BR>&nbsp;&nbsp;&nbsp;&nbsp;&nbsp;Možda je zaista i bila samo "mala ostrvljanka".
<BR>&nbsp;&nbsp;&nbsp;&nbsp;&nbsp;Skoro svakog trenutka tokom dana, ponekad čak i u sumrak ili posle njega, na stenovitim i peskovitim žalima Rodosa mogli su se videti dokoni mladići, smeđi i nagi osim komada tkanine oko bokova. Obično su to bili Avarski Alti sa juga ostrva ili iz nekadašnjih izbegličkih logora u Lindosu - crnpurasti, istočnjačkih očiju, okruglih glava, usta punih psovki, preplanulih udova koji su se presijavali dok su kopljem lovili ribu u plićacima ili priručnim detektorima metala tražili izgubljene novčiće ili zakopane olupine. Kao mlada devojka često je ostavljala učenje da bi jurcala s njima, smejući se i učeći njihov jezik, njihove psovke i blistave izraze oduševljenja, muzikalne i grube u isto vreme, tako strane njenom helenizovanom jeziku. Njena majka ih je nazivala "varvarima", starim izrazom koji se sada retko koristio. Većina građana Ekumene bili su, po mišljenju njene majke, varvari.
<BR>&nbsp;&nbsp;&nbsp;&nbsp;&nbsp;Kada su počele da joj se razvijaju grudi, a dečacima sa žala ramena, u njihovim igrama pojavilo se nešto novo - nežna grubost. Skoro da je uživala u psovkama koje su joj dobacivli, mapola u šali, napola kao da reže mesožderi željni njenog tela. Da je bila manje zaštićena, malo više prizemna i malo manje ograničena propisima ponašanja Hipateionove gimnazije, neki od tih dečaka bi joj možda postao prvi ljubavnik. Samo Velika Majka zna koliko su joj poljubaca i milovanja ukrali.
<BR>&nbsp;&nbsp;&nbsp;&nbsp;&nbsp;I dalje se sećala njihovih šala, stvorenih u stolećima upiranja i očajanja, nimalo ublaženih smirenošću i klimom Rodosa. Bile su to surove, divlje šale o smrti u pogrešnom trenutku koja kvari velike planove, promukle priče o razdvojenim porodicama i izgubljenim rođacima, o domaćim životinjama kakve na Rodosu nikad nisu postojale.
<BR>&nbsp;&nbsp;&nbsp;&nbsp;&nbsp;Jednom je sedela i razgovarala sa dečakom možda godinu dana mlađim od sebe. Pričao joj je o svojoj porodici, o bezbrojnim stolećima preplitanja sa životima drugih porodica, drugih plemena, možda čak i drugih naroda; ona je pokušavala da to što čuje poveže sa svojim znanjem o savezima Severusije, Ekumene i Parćana i istrebljenju stepskih plemena. Zauzvrat, on je neobično pažljivo saslušao njenu istoriju, a onda joj je rekao: "To kažete vi, pobednici." Skočio je, zanjakao na nju kao magarac i otrčao plažom, nesvesno birajući put bosim stopalima po ravnom, od sunca toplom stenju.
<BR>&nbsp;&nbsp;&nbsp;&nbsp;&nbsp;Rita uzdahnu i otvori oči, izgubivši to daleko, usijano podnevno nebo i dalekog dečaka u trku. Podigla je elektronski teukos koji je pripadao njenoj baki, uključila ga, odabrala memorijski blok i počela da pregleda spisak tekstova. Potom, shvativši da možda rizikuje, isključila je osvetljeni ekran. Ispitivački je pogledala nesigurna vrata, pa je rešila da ih barem podupre jedinom trščanom stolicom koju je imala u sobi. Još otkako je došla, nije se usuđivala da sluša muzičke kocke; kad bi je otkrili, u najmanju ruku bi se osramotila, a u najgorem slučaju nastupila bi propast. Muzejon bi mogao da joj zapleni Predmete. Mogli bi da je optuže i za razne besmislene zločine; otkud da zna?
<BR>&nbsp;&nbsp;&nbsp;&nbsp;&nbsp;Rita je mrzela čitav čudni, teški, posvađani Muzejon, sa svim njegovim drevnim komplikovanim prolazima...
<BR>&nbsp;&nbsp;&nbsp;&nbsp;&nbsp;Osećala se izmeštenom među gradskim studentima, pridošlim sa čitave Gee. Na svoje veliko iznenađenje, videla je mladiće obučene u kožnu odeću sa karakterističnim resama koja se proizvodila u Nea Karkedoniji, po ugledu na domorodačke narode koje su pokorili pre jednog stoleća. To su bila deca zakletih neprijatelja Ekumene. Kakva izopačenost diplomatije im je dopustila dolazak u Aleksandreju? Videla je čak i studente obučene u plaštove i kožne suknje latinskih plemena. Nije imala ništa protiv njih lično; Rodos je delovao tako daleko od svega toga da je, iako je učila istoriju, znala da niko nije sasvim pošteđen takvih sukoba.
<BR>&nbsp;&nbsp;&nbsp;&nbsp;&nbsp;Rita sasvim preklopi zavese, pri čemu stare drvene alke na kojima su visile začangrljaše o šipku od trske, i vrati se u krevet, osećajući se - bezrazložno - nešto sigurnije. Ponovo je uključila ekran i pogledala spisak. Pročitala je ili pregledala bukvalno svih dve stotine sedam knjiga sa spiska.
<BR>&nbsp;&nbsp;&nbsp;&nbsp;&nbsp;Ovog puta, ipak, oči su joj sinule pred naslovom koji joj nije bio poznat. Bila je spremna da se zakune da tek što je bio dodat. Glasio je jednostavno: "PROČITAJ ME SADA", i ona ga pozva na ekran.
<BR>&nbsp;&nbsp;&nbsp;&nbsp;&nbsp;Indeksna kartica koja je prethodila prvoj strani pokazala joj je da knjiga ima tri stotine strana - oko sto hiljada reči - i da je na helenskom, a ne na engleskom, kao sve ostale knjige na kockama. Ugledavši bljeskanje kursora kraj opisa koji ranije nije videla, ona zaustavi listanje indeksa. "Sadržaj i katalog skriveni do 25/4/49."
<BR>&nbsp;&nbsp;&nbsp;&nbsp;&nbsp;To je bilo pre dva dana.
<BR>&nbsp;&nbsp;&nbsp;&nbsp;&nbsp;Rita pritisnu dugme da pročita prvu stranu.
<BR>
<BR>&nbsp;&nbsp;&nbsp;&nbsp;&nbsp;Draga unuko,
<BR>&nbsp;&nbsp;&nbsp;&nbsp;&nbsp;Nosiš ime moje majke. Da li mi se samo čini da ćeš je jednog dana sresti? Kada si bila mlađa, sigurno si mislila da sam ja, naprosto, luda starica, iako mislim da si me volela. Sada imaš ovo, i mogu da razgovaram s tobom iako nikad nisam otišla kući, ne stvarno. Ponekad se kaže, čak i ovde, da je smrt kao odlazak kući.
<BR>&nbsp;&nbsp;&nbsp;&nbsp;&nbsp;Zamisli svet o kome sam ti pričala, a pročitala si ove knjige, ako si mi stvarno unuka, a znam da jesi. Pročitala si ove knjige i one su te uverile da ništa nisam izmislila. Sve je istina. Postoji mesto po imenu Zemlja. Nisam došla iz ništavila.
<BR>&nbsp;&nbsp;&nbsp;&nbsp;&nbsp;Držala sam se ove ploče i nekoliko blokova koje sam donela sa sobom - čistom slučajnošću! - tokom godina kada se čak i meni činilo da sam sigurno luda. Sada je teret moje potrage pao na tebe. Ali, sve stvari su povezane, čak i tako daleke kao moj svet, Zemlja, i tvoj, Gea. Moja mašta može postati važna i tebi i svima na Gei. Ako postoji kapija. A biće je, ponovo. Pojavljivale su se i nestajale sa ključnjače kao aveti. Ko bi mogao tako da izaziva jednu staricu?
<BR>&nbsp;&nbsp;&nbsp;&nbsp;&nbsp;U određenim danima ću ti ovde ostavljati po nešto da čitaš, kao kad se odvija svitak, tako da ti bude otkriveno tek tog dana i kasnije.
<BR>
<BR>&nbsp;&nbsp;&nbsp;&nbsp;&nbsp;Nije uspela da navede mašinu da joj pokaže još neki tekst iz ogromnog dokumenta. Mašina je očito bila podešena da ga otvara malo po malo. Rita isključi ploču i pritisnu rukama oči. Nije mogla da pobegne od Patrikije. Nije imala svoj sopstveni život.
<BR>&nbsp;&nbsp;&nbsp;&nbsp;&nbsp;Ali, ako postoji ta kapija...
<BR>&nbsp;&nbsp;&nbsp;&nbsp;&nbsp;A postoji! Ko može poreći mašinu koja se obraćala njenom umu, ili stotine knjiga koje njena baka nije mogla ni da zamisli, a kamoli da napiše?
<BR>&nbsp;&nbsp;&nbsp;&nbsp;&nbsp;Ako kapija postoji, onda na njoj leži mnogo veća odgovornost nego što je uspomena na baku. Svi ljudi Gee zavisiće od nje.
<BR>&nbsp;&nbsp;&nbsp;&nbsp;&nbsp;Rita poče da zamišlja šta bi takva kapija značila ovom svetu. Nije zamišljala samo prijatne stvari. Kapija bi mogla da donese promenu, možda neizmernu promenu...
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
