<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. ČIČKOV GRAD
<P>&nbsp;&nbsp;&nbsp;&nbsp;&nbsp;Iz razloga jasnih samo njemu i njegovom zastupniku, predsednik je odlučio da ne obitava u zvaničnim odajama Neksusa ispod kupole. Umesto toga, odabrao je privremeno boravište u malom, jednostavno uređenom stanu u zgradi Putovanja Broj Pet, kraj arboretuma, na kilometar od kupole. Četiri sata nakon svedočenja Mirskog, Faren Siliom je primio u audijenciju Korzenovskog, Mirskog, Olmija i Lenijera. Ponašao se upadljivo zvanično. Kao da je jedva suzbijao bes.
<BR>&nbsp;&nbsp;&nbsp;&nbsp;&nbsp;"Izvinite što sam toliko otvoren", ucrta on Korzenovskom. "Nikada nisam, od kako postojim u Putu i sada kraj Zemlje - nikada nisam video tako izdajničkog prevrtljivca među uvaženim građanima Heksamona."
<BR>&nbsp;&nbsp;&nbsp;&nbsp;&nbsp;Korzenovski se lako nakloni, ukočenog lica. "Podneo sam ove zahteve uz mnogo oklevanja, i pod pritiskom", odgovori on. "To bi trebalo da je jasno."
<BR>&nbsp;&nbsp;&nbsp;&nbsp;&nbsp;"Siguran sam da čitavom Neksusu treba sednica pod Talzitom", nastavi Faren Siliom, pritiskajući vrh nosa. Predsednik pogleda Lenijera, naizgled ga otpisa uz treptaj, a onda usmeri svu pažnju na Mirskog. "Heksamon smatra sebe naprednim društvom, ma koliko ograničenja nametnuli sami sebi... Ali, veoma mi je teško da poverujem da naš rad može imati tako dalekosežne posledice."
<BR>&nbsp;&nbsp;&nbsp;&nbsp;&nbsp;"Stavljeni ste pred težak problem", složi se Mirski.
<BR>&nbsp;&nbsp;&nbsp;&nbsp;&nbsp;"To vi kažete. Ipak, nismo ni mi potpuna nevinašca. Dobro se sećam kako je Olmi zavarao Gešele pre više godina, kada nam je vratio Inženjera. Pomagali su mu svi istinski Naderiti. Ali, je li ovo druga vrsta varke, neka druga manipulacija?"
<BR>&nbsp;&nbsp;&nbsp;&nbsp;&nbsp;"Istinitost moje priče trebalo bi da je očigledna", odvrati Mirski.
<BR>&nbsp;&nbsp;&nbsp;&nbsp;&nbsp;"Ne toliko nekome ko je proveo poslednjih deset godina boreći se protiv plime simpatija za ponovno otvaranje Puta. I to rame uz rame s Inženjerom, mada je u to sada teško poverovati."
<BR>&nbsp;&nbsp;&nbsp;&nbsp;&nbsp;Lenijer proguta knedlu. "Mogu li da sednem?" upita on.
<BR>&nbsp;&nbsp;&nbsp;&nbsp;&nbsp;"Svakako", odgovori Faren Siliom. "Od besa sam zaboravio na pristojnost." Predsednik naredio da se stvori fotelja za Lenijera, a potom zatraži sedišta i za ostale. "Razgovaraćemo duže vremena", dobaci on Korzenovskom. "Ja sam razumno praktičan čovek", nastavi Faren Siliom, "onoliko praktičan koliko može biti političar zadužen za naciju sanjara i idealista. Heksamon veruje da je takav; bio je takav stolećima. Ali, takođe smo bili i tvrdoglavi, snažni i puni volje. Jednom smo se suočili sa izazovom Puta. Skoro da smo izgubili od Jarta, ali oni su od tada imali na raspolaganju decenije, da poboljšaju svoju taktiku. Svi verujemo da su dosad okupirali čitav Put - je li tako?"
<BR>&nbsp;&nbsp;&nbsp;&nbsp;&nbsp;Lenijer se jedini uzdrža od potvrđivanja. Osećao se kao patuljak među džinovima; opet star, peti točak.
<BR>&nbsp;&nbsp;&nbsp;&nbsp;&nbsp;"Razumete li onda moju zbunjenost?" upita Faren Siliom Korzenovskog.
<BR>&nbsp;&nbsp;&nbsp;&nbsp;&nbsp;"Da, razumem, Ser Predsedniče."
<BR>&nbsp;&nbsp;&nbsp;&nbsp;&nbsp;"Onda mi objasnite. Bili ste ubeđeni... Kunete li mi se Dobrim Čovekom, Zvezdom, Sudbinom i Pneumom, da niste upleteni u zaveru za ponovno otvaranje vašeg dela, i da niste nekako iskonstruisali čitavu ovu priču?"
<BR>&nbsp;&nbsp;&nbsp;&nbsp;&nbsp;Korzenovski je nekoliko trenutaka uvređeno posmatrao Predsednika. "Kunem se."
<BR>&nbsp;&nbsp;&nbsp;&nbsp;&nbsp;"Žalim što sam doveo u pitanje vašu iskrenost, Ser Korzenovski, ali moram da budem potpuno siguran. Niste od ranije znali za povratak Ser Mirskog?"
<BR>&nbsp;&nbsp;&nbsp;&nbsp;&nbsp;"Pomalo sam očekivao nešto ovakvo; ipak, ne mogu reći da sam i verovao da će se desiti. Ne, nisam odranije znao."
<BR>&nbsp;&nbsp;&nbsp;&nbsp;&nbsp;"Ubeđeni ste da je Put naneo tu štetu?"
<BR>&nbsp;&nbsp;&nbsp;&nbsp;&nbsp;"Ne štetu, Ser Predsedniče", umeša se Mirski. "Smetnju."
<BR>&nbsp;&nbsp;&nbsp;&nbsp;&nbsp;"Svejedno. Ubeđeni ste?" Prdsednik je oštro posmatrao Korzenovskog.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Shvatate da većina predstavnika korporeala i senatora gaji najdublje poštovanje prema vama, ali da se u ovom slučaju mora posumnjati u vaše motive. Proveli ste najveći deo života stvarajući mašineriju u šestoj komori, i Put. Mora da osećate sasvim razumljiv ponos što ste promenili tok istorije Čička. Bilo bi razumljivo da osećate kako vam je od reinkarnacije i od Odvajanja ugled opao. Ja, lično, svestan sam da niste imali nikakve veze da ohrabrivajem naših neo-Gešela." Sada već smireniji, Predsednik protrlja ruke i sede sa njima. "Ako otvorimo Put, hoćemo li se naći u ratu sa Jartima, Ser Olmi?"
<BR>&nbsp;&nbsp;&nbsp;&nbsp;&nbsp;"Verujem da hoćemo."
<BR>&nbsp;&nbsp;&nbsp;&nbsp;&nbsp;To je to, pomisli Lenijer.
<BR>&nbsp;&nbsp;&nbsp;&nbsp;&nbsp;"A ako ne otvorimo Put, Ser Mirski, već samo izvršimo pripreme da ga zatvorimo sa našeg karaja, hoćemo li blokirati daleke, plemenite napore naših potomaka?"
<BR>&nbsp;&nbsp;&nbsp;&nbsp;&nbsp;"Potomaka svih inteligentnih bića u našem svemiru, Ser Predsedniče. Da."
<BR>&nbsp;&nbsp;&nbsp;&nbsp;&nbsp;Faren Siliom se zavali u naslonjaču i zatvori oči. "Mogu da ponovo vidim delove vašeg svedočenja. Siguran sam da većina predstavnika korporeala i senatora u ovom trenutku čini isto." On iskrivi lice. "Procedura glasanja biće krajnje komplilkovana. Nikada još nismo organizovali plebiscit kompletnog Heksamona. Razumete li koliki su to problemi?"
<BR>&nbsp;&nbsp;&nbsp;&nbsp;&nbsp;Mirski odmahnu glavom.
<BR>&nbsp;&nbsp;&nbsp;&nbsp;&nbsp;"Dozvolite da ih nabrojim. Sistem glasanja na Čičku i u orbitirajućim okruzima veoma se razlikuje od onog na Zemlji. Većina građana Zemlje mora da glasa fizički. Bili bi potrebni meseci da se takvo glasanje pripremi; za to, naprosto, nismo spremni.
<BR>&nbsp;&nbsp;&nbsp;&nbsp;&nbsp;Svaki građanin u svemiru mora da usnimi posebnog delimičnjaka u mens publica gradske memorije. Delimičnjaci se potom stapaju u jedinstvenu celinu, koristeći metode koje je ustav Heksamona strogo zacrtao, i mogu da glasaju za dva ili tri sekunda o svakom pitanju, iako po zakonu imaju više vremena da donesu odluku. Građani, ukoliko žele, mogu da osavremenjuju svoje delimičnjake svakog dana, kako bi ovi sadržavali promene ličnih stavova; ali, delimičnjaci ne mogu da menjaju mišljenje sami od sebe.
<BR>&nbsp;&nbsp;&nbsp;&nbsp;&nbsp;To su, ipak, tehnička pitanja. Što se tiče problema javne politike, ako bi otvorili Put samo da ga uništimo, to ne bi odgovaralo onima koji žele da Put ostane zatvoren i da se izbegne sukob sa Jartima. Svakako ne bismo zadovoljili ni one koji žele da ponovo zauzmemo Put. A Jarti će se svakako žestoko opirati našim naporima. Za njih Put možda znači više nego što je nama ikada značio; oni su uvek izgledalil mnogo usmereniji u svojim naporima. Jesam li u pravu, Ser Olmi?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;Faren Siliom prekrsti ruke. "Ne znam šta će građani Zemlje misliti o ovom problemu. Čak ni da li su sposobni da steknu neko mišljenje. Za većinu Starih Urođenika, Put je u najboljem slučaju vrlo maglovita predstava. Građani vezani za Zemlju još nemaju direktan pristup opširnim gradskim memorijama i bibliotekama. Ipak, podozrevam da će se neo-Gešeli pozvati na zakone o Oporavku i time potpuno isključiti Zemlju iz glasanja... Što bi bilo izuzetno neukusno."
<BR>&nbsp;&nbsp;&nbsp;&nbsp;&nbsp;"Senatori Zemlje će im se žestoko odupreti", primeti Lenijer.
<BR>&nbsp;&nbsp;&nbsp;&nbsp;&nbsp;"Zakoni Oporavka davno nisu korišćeni, ali još važe." Faren Siliom podiže ruke, sa mračnim izrazom lica. "Koliko ja sada mogu da procenim raspoloženje Heksamona, oni koji žele ponovno otvaranje Puta otrilike su jednako brojni kao oni koji to ne žele. Socijalna grupisanja i mešanja u ovakvim slučajevima nisu retki; brzo stvaranje grupa moći... možda čak i dominacija neo-Gešla u Neksusu. Neo-Gešeli me mogu primorati da delujem onako kako oni odluče, ili da dam ostavku i pustim ih da formiraju novu vladu. To nisu baš vaši problemi, prijatelji moji, ali vi mi ih donosite, i ne mogu reći da sam vam zahvalan na tome. Niti mogu reći kako će se glasanje odvijati. Suočeni smo sa nizom problema, nizom odluka, i sada kad je duh ponovo ispuzao - ili iskočio - iz svoje boce..."
<BR>&nbsp;&nbsp;&nbsp;&nbsp;&nbsp;Faren Siliom ustade i ucrta zahtev monitorima u stanu. "Ako biste mogli da ostanete još nekoliko minuta, gospodo, uredio sam da nam se pridruži još jedan Stari Urođenik. Ser Mirski ga se možda seća. Bili ste kolege vojnici, tokom invazije na Čičak od strane snaga Sovjetskog Saveza, pre Odvajanja... pre Smrti. On se posle Odvajanja vratio na Zemlju, i živi u onome što sada zovemo Anatolija."
<BR>&nbsp;&nbsp;&nbsp;&nbsp;&nbsp;Mirski potvrdno klimnu glavom, smirenog lica. Lenijer pokuša da se seti preživelih Rusa koji su radili sa Mirskim i oko njega, ali u svom sećanju nađe samo nekoliko lica labavo s njim povezanih. Oštri, jetki zampollit Belozerski... smireni, hladni, ukleti Vjelgorski, stariji inženjer Pritikin.
<BR>&nbsp;&nbsp;&nbsp;&nbsp;&nbsp;Monitor se osvetli i Faren Siliom naredi da se otvore ulazna vrata. "Gospodo, ovo je Ser Viktor Garabedijan", saopšti on sa izrazom pobedonosnog iščekivanja. Veruje da će razobličiti Mirskog, pomisli Lenijer.
<BR>&nbsp;&nbsp;&nbsp;&nbsp;&nbsp;Garabedijan uđe u sobu, sedokos, mršav, pomalo pogrbljen. Ruke su mu bile izbrazdane strašnim ožiljcima, a oči napola zatvorene, pune bola. Lenijer je istog časa mogao da pročita njegovo stanje. Talzitom pročišćeno oštećenje zračenjem... mora da je pokušao da se vrati u Sovjetski Savez pre više decenija.
<BR>&nbsp;&nbsp;&nbsp;&nbsp;&nbsp;Garabedijan se osvrnu po sobi, očito nespreman za ovaj sastanak. Pogled mu sinu na Mirskog i licem mu prelete ironičan osmeh. Mirski je delovao ošamućeno.
<BR>&nbsp;&nbsp;&nbsp;&nbsp;&nbsp;"Druže generale", oslovi ga Garabedijan.
<BR>&nbsp;&nbsp;&nbsp;&nbsp;&nbsp;Mirski ustade i priđe starcu. Za trenutak su stajali licem u lice, a onda Mirski raširi ruke i zagrli ga. "Šta ti se desilo, Viktore?" upita on na ruskom, držeći starca ispruženim rukama.
<BR>&nbsp;&nbsp;&nbsp;&nbsp;&nbsp;"Duga priča. Očekivao sam još jednog starca. Nisu mi rekli da izgledate isto. Ser Lenijer, koga poznajem, izgleda dostojanstveno, a ne kao mladić."
<BR>&nbsp;&nbsp;&nbsp;&nbsp;&nbsp;Faren Siliom ponovo prekrsti ruke. "Trebalo nam je nekoliko sati da pronađemo Ser Garabedijana."
<BR>&nbsp;&nbsp;&nbsp;&nbsp;&nbsp;"Živim najbliže Jermeniji što se sme", objasni Garabedijan Mirskom. "Domovina će biti očišćena za nekoliko godina, i moći ću da se vratim. Radio sam kao policajac u snagama Sovjetskog Oporavka... borio sam se protiv Heksamona u pokretu za oslobođenje Jermenije... I nije bio neki rat, kao deca koja se štapovima bore sa lekarima i učiteljima. Kada se to završilo, postao sam farmer. Gde ste vi bili, druže generale?"
<BR>&nbsp;&nbsp;&nbsp;&nbsp;&nbsp;Mirski se osvrnu po sobi, očiju punih suza. "Prijatelji, Viktor i ja moramo da porazgovaramo."
<BR>&nbsp;&nbsp;&nbsp;&nbsp;&nbsp;"Žele da ti postavim neka pitanja", reče Garabedijan.
<BR>&nbsp;&nbsp;&nbsp;&nbsp;&nbsp;"Da, ali nas mo. Izuzev tebe, Geri. Hoćeš li da pođeš sa nama? Treba nam soba." On pogleda Predsednika.
<BR>&nbsp;&nbsp;&nbsp;&nbsp;&nbsp;"Možete uzeti jednu od mojih radnih odaja", reče Faren Siliom. "Snimaćemo vaš razgovor, naravno..."
<BR>&nbsp;&nbsp;&nbsp;&nbsp;&nbsp;Lenijer primeti promenu u izrazu Mirskog. Sada je delovao oštrije, više nalik na sokola, manje snužden; mnogo više je ličio na Pavela Mirskog kojeg je poznavao na Kamenu pre četiri decenije.
<BR>&nbsp;&nbsp;&nbsp;&nbsp;&nbsp;"Voleo bih da za trenutak porazgovaram sa Ser Lenijerom, a onda će vam se pridružiti", reče Korzenovski.
<BR>&nbsp;&nbsp;&nbsp;&nbsp;&nbsp;Dvojica Rusa iziđoše iz sobe. Predsednik, lično, odvede ih do drugog dela svog privremenog boravišta.
<BR>&nbsp;&nbsp;&nbsp;&nbsp;&nbsp;"Ser Lenijer?" upita Korzenovski.
<BR>&nbsp;&nbsp;&nbsp;&nbsp;&nbsp;"On jeste Mirski", odvrati Lenijer.
<BR>&nbsp;&nbsp;&nbsp;&nbsp;&nbsp;"Jeste li sumnjali?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Ali, ovo je dodatni dokaz?"
<BR>&nbsp;&nbsp;&nbsp;&nbsp;&nbsp;"Za Predsednika", odgovori Lenijer. "Mora biti definitivan dokaz."
<BR>&nbsp;&nbsp;&nbsp;&nbsp;&nbsp;"Predsednikovi rezervoari sumnje su ogromni", tiho reče Olmi. "Mogu se meriti samo sa njegovom političkom efikasnošću."
<BR>
<BR>&nbsp;&nbsp;&nbsp;&nbsp;&nbsp;Predsednik se srete sa Lenijerom u prostranom cilindričnom holu i klimnu mu glavom. Osećajući se nelagodno, Lenijer pođe za Mirskim i Garabedijanom u radnu sobu i stao kraj njih. Iz poda se podiže mali okrugli sto sa nekoliko bezobličnih stolica. Soba je blago mirisala na čist sneg i borove; ostatak nekog prethodnog uređenja, pomisli Lenijer.
<BR>&nbsp;&nbsp;&nbsp;&nbsp;&nbsp;Garabedijan je stezao kapu u čvornovatim ružičasto-belim rukama i gledao svog starog druga detinjastim pogledom starih i umornih očiju, lišenih svakog osećanja sem nekog ošamućenog čuđenja.
<BR>&nbsp;&nbsp;&nbsp;&nbsp;&nbsp;"Geri, Viktor je bio sa mnom kada su trupe Svemirskog Udara napale Krompir - to jest, Čičak", objasni Mirski. "Bio je sa mnom kada smo se predali... Savetovao me je u teškim vremenima koja su usledila... Poslednji put sam ga video kada sam se javo da otputujem sa Gešelskim okruzima. Preživeo si teška vremena, Viktore."
<BR>&nbsp;&nbsp;&nbsp;&nbsp;&nbsp;Garabedijan je i dalje zurio u njega, opuštenih usana, a onda se obrati Lenijeru. "Gospodine", reče on nesigurnim engleskim, "vi niste ostali mladi. Neki jesu, ali drug general Mirski..."
<BR>&nbsp;&nbsp;&nbsp;&nbsp;&nbsp;"Nisam više general", tiho primeti Mirski.
<BR>&nbsp;&nbsp;&nbsp;&nbsp;&nbsp;"Nije se promenio ni malo, osim..." Garabedijan ponovo začkilji u Mirskog i nastavi na ruskom. "Kad su pucali u vas, gospodine, promenili ste se. Postali ste odlučniji."
<BR>&nbsp;&nbsp;&nbsp;&nbsp;&nbsp;"Od tada sam bio na vrlo dugom putovanju."
<BR>&nbsp;&nbsp;&nbsp;&nbsp;&nbsp;"Ljudi koji su me doveli ovamo... retko ih viđamo u Jermeniji. Dolaze da okončaju naše male ratove, da zaustave boleštine, da oprave opremu. Mi smo kao deca. strašno smo ih mrzeli. Želeli smo da nas ostave na miru."
<BR>&nbsp;&nbsp;&nbsp;&nbsp;&nbsp;"Razumem", reče Mirski.
<BR>&nbsp;&nbsp;&nbsp;&nbsp;&nbsp;"Ovog puta me nisu zamolili... Pavele." Starcu kao da je bio potreban napor da oslovi Mirskog po imenu. "Došli su i rekli mi da sam potreban. Rekli su mi da sam svedok. Bili su kao policija u stara vremena." On podiže glas. "Kako mogu da se ponašaju prema nama kao prema deci? Mi smo patili! Toliki su umrli."
<BR>&nbsp;&nbsp;&nbsp;&nbsp;&nbsp;"Kako si ti patio, Viktore? Pričaj mi."
<BR>&nbsp;&nbsp;&nbsp;&nbsp;&nbsp;Lenijer primeti da lice Mirskog ponovo postaje ljubazno i prijemčivo, i toliko uzdrhta da je stegao vilične mišiće. Mirski spusti ruke Garabedijanu na ramena. "Pričaj mi."
<BR>&nbsp;&nbsp;&nbsp;&nbsp;&nbsp;"Ništa nije kao nekad", započe Garabedijan. "Ništa više neće biti kao nekad. To je i dobro i loše. Čini mi se da sam čitavog života bio zbunjen, pošto sam video ovo, a onda se vratio u selo gde su živeli moji dedovi. Pošto sam se borio protiv Heksamona, pošto sam izgubio..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Garabedijan podiže ruke. "Zašli smo u zatrovane predele. Tle je postalo kao otrovna zmija. Ujelo nas je. Izvukli su nas anđeli Heksamona. Izvinili su se što nam nisu dali nova tela. Nisam mogao da idem kući. Tamo ničeg nije bilo. Pošao sam u Jermeniju... sada je zovu Severna Anatolija. Nema nacija, kažu. Nema frakcija. Samo građani. Bio sam farmer i zasnovao sam porodicu. Svi su poginuli u zemljotresu."
<BR>&nbsp;&nbsp;&nbsp;&nbsp;&nbsp;Lenijera obuze poznato osećanje praznine u želucu. Nismo mogli sve da spasemo.
<BR>&nbsp;&nbsp;&nbsp;&nbsp;&nbsp;"Gajio sam konje. Pridružio sam se jednoj jermenskoj grupi za samozaštitu od Turaka. Potom su Turci sklopili mir, i zajedno smo se borili protiv useljavanja iranskih uzgajivača opijuma. Heksamon se opet upleo i izvukao nas... Potom su dali ljudima nešto što je opijum učinilo beskorisnim."
<BR>&nbsp;&nbsp;&nbsp;&nbsp;&nbsp;Mirski pogleda Lenijera.
<BR>&nbsp;&nbsp;&nbsp;&nbsp;&nbsp;"Neku vrstu imunizacije, blokadu..." objasni Lenijer. Vrlo malo je znao o tom delu Oporavka. Mirski klimnu glavom.
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Bio je to dug život, Pavele. Propatio sam i video mnoge kako umiru, ali do sada sam zaboravio veliki deo bola. Vidim tebe, tako mladog. Jesi li to zaista ti?"
<BR>&nbsp;&nbsp;&nbsp;&nbsp;&nbsp;"Ne, nisam", odgovori Mirski. "Nisam isti onaj kojeg si nekad poznavao. Živeo sam mnogo duže od tebe, Viktore. I ja sam mnogo šta video, pobede i poraze."
<BR>&nbsp;&nbsp;&nbsp;&nbsp;&nbsp;Garabedijan se bledo osmehnu, odmahujući glavom. "Sećam se Sosnickog. Bio je dobar čovek. Često mislim da bi nam koristio u Jermeniji... Ja, Jermenin, mislim tako nešto o jednom Belorusu! Sve se okrenulo naopačke, Pavele, i još uvek je naopačke. Mrzeo sam Turke, a sada sam oženjen Turkinjom. Sitna je i smeđa i ima dugu sedu kosu. Nije devojka iz grada, kao moja prva žena, ali podarila mi je divnu kćer. Sada sam farmer, gajim posebne vrste biljaka za Heksamon."
<BR>&nbsp;&nbsp;&nbsp;&nbsp;&nbsp;Lenijer se seti Franta, farmera na Timblu, matičnom svetu Franta, kako hodaju kroz polja i gaje biološki izmenjene useve da ih izvezu u Put.
<BR>&nbsp;&nbsp;&nbsp;&nbsp;&nbsp;"Da li si to želeo?" upita ga Mirski.
<BR>&nbsp;&nbsp;&nbsp;&nbsp;&nbsp;Garabedijan sleže ramenima, a onda se ironično nasmeši. "To je život", reče on, pa zgrabi Mirskog za levu ruku i upre u njega prst prekriven ožiljcima. "Ti! Ti moraš da mi pričaš."
<BR>&nbsp;&nbsp;&nbsp;&nbsp;&nbsp;Mirski vragolasto pogleda Lenijera. "Ovog puta ću pričati rečima", napomenu on. "Geri, ti sada moraš da se vratiš ostalima. Viktore, reci Ser Lenijeru. Jesam li ja Pavel Mirski?"
<BR>&nbsp;&nbsp;&nbsp;&nbsp;&nbsp;"Kažeš da nisi baš on", odgovori Garabedijan. "Ali, ja mislim da jesi. Da, Ser Lenijere. Ovo je Pavel."
<BR>&nbsp;&nbsp;&nbsp;&nbsp;&nbsp;"Reci to Predsedniku."
<BR>&nbsp;&nbsp;&nbsp;&nbsp;&nbsp;"Hoću", složi se Geri.
<BR>&nbsp;&nbsp;&nbsp;&nbsp;&nbsp;Mirski se široko nasmeši. "A sad sedi, Viktore, jer sumnjam da ćeš poverovati šta se sve desilo ovom malom Ukrajincu iz grada..."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
