<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37. PUT
<P>&nbsp;&nbsp;&nbsp;&nbsp;&nbsp;Demetriosov duh visio je pred Ritom, proziran i nesrećan. Njeno lice bilo je belo od užasa; nije očekivala nešto takvo. Sada je shvatila da se nalazi van domašaja bogova; ili u rukama pogrešnih bogova.
<BR>&nbsp;&nbsp;&nbsp;&nbsp;&nbsp;"Sačuvali smo njegov sistem misli", objasni joj njen pratilac. "Njegovo telo takođe je u skladištu. U ovom trenutku, on ne koristi svoje telo; niti se njegove misli kreću kroz njegov mozak. Kreću se kroz drugačiju sredinu, u kakvoj si i ti bila do nedavno čuvana." Stajao je kraj Rite, ispitujući joj lice, procenjujući njene reakcije. "Jesi li uznemirena?"
<BR>&nbsp;&nbsp;&nbsp;&nbsp;&nbsp;"Jesam", odgovori ona.
<BR>&nbsp;&nbsp;&nbsp;&nbsp;&nbsp;"Želiš li da se prikaz završi?"
<BR>&nbsp;&nbsp;&nbsp;&nbsp;&nbsp;"Da! Da!" Uzmicala je, krijući se iza stegnutih pesnica, i počela histerično da plače. Demetrios pruži ka njoj svoje avetinjske ruke, kao da preklinje, ali nije stigao da progovori pre nego što je nestao.
<BR>&nbsp;&nbsp;&nbsp;&nbsp;&nbsp;U beskrajnoj odaji koja joj je bila zatvor, ona čučnu na meki pod i zagnjuri lice u dlanove. Beše je napustilo i ono malo preostale hrabrosti. Shvatila je, uprkos užasu i histeriji, da je u ovom trenutku potpuno ranjiva pred onima koji su je zarobili. Mogli su da je vrate nazad u fantaziju, u san, i ona bi tamo srećno živela, ne buneći se, odgovarajući na njihova pitanja, samo da bi bila na nekom mestu nalik na dom, daleko od ovog košmara.
<BR>&nbsp;&nbsp;&nbsp;&nbsp;&nbsp;"Nema razloga za strah", reče joj njen pratilac, naginjući se nad nju. "Govorićeš sa svojim prijateljem, ne sa senkom koju smo mi stvorili. On još razmišlja. Zauzima prijatnu iluziju, kao i ti pre nego što si zahtevala da te vratimo u telo."
<BR>&nbsp;&nbsp;&nbsp;&nbsp;&nbsp;Pratilac je strpljivo čekao, ne govoreći ništa dok je njen užas jenjavao, pa je mogla da povrati kontrolu nad sobom. Nije imala pojma koliko je to trajalo. Vreme joj nije bilo jača strana u tom trenutku. "Oresija i ostali... jesu li i oni mrtvi?" upita ona između poslednjih jecaja.
<BR>&nbsp;&nbsp;&nbsp;&nbsp;&nbsp;"Smrt za nas ima drugačije značenje", odgovori njen pratilac. "Neki od njih su aktivni u iluzijama; drugi su neaktivni, kao u dubokom snu. Niko nije mrtav."
<BR>&nbsp;&nbsp;&nbsp;&nbsp;&nbsp;"Mogu li da razgovaram sa svakim od njih, ako poželim?" upita ona.
<BR>&nbsp;&nbsp;&nbsp;&nbsp;&nbsp;"Da. Svi su na raspolaganju. Za neke će možda duže potrajati dok ih dovedemo ovamo."
<BR>&nbsp;&nbsp;&nbsp;&nbsp;&nbsp;Zaključla je da bi bilo najbolje da ponovo pokuša, iako uopšte nije bila sigurna da će moći da se kontroliše. "Možete li učiniti da Demetrios izgleda stvarniji? Plaši me... izgleda kao da je mrtav. Izgleda kao duh."
<BR>&nbsp;&nbsp;&nbsp;&nbsp;&nbsp;Pratilac kao da je uživao u reči "duh", jer ju je ponovio nekoliko puta, smešeći se. "Možemo učiniti da izgleda čvrst koliko ja ili ti, ali to će i dalje biti iluzija. Želiš li takvu iluziju?"
<BR>&nbsp;&nbsp;&nbsp;&nbsp;&nbsp;"Da. Da."
<BR>&nbsp;&nbsp;&nbsp;&nbsp;&nbsp;Demetrios se ponovo pojavi, čvršći, ali ništa manje jadan. Rita ustade i priđe mu, nagnuta napred, ruku kruto spuštenih i stisnutih pesnica. "Ko si ti?" upita ga ona kroz stegnute zube. Telo joj je i dalje drhtalo.
<BR>&nbsp;&nbsp;&nbsp;&nbsp;&nbsp;"Demetrios, mehanikos i didaskalos u Muzejonu Aleksandreje", odgovori prilika. "Ti si Rita Vaskajza? Jesmo li mrtvi?" Govorio je kao što bi govorila senka, laganim i drhtavim glasom. Rita nije uspela da spreči cvokotanje zuba.
<BR>&nbsp;&nbsp;&nbsp;&nbsp;&nbsp;"M-mislim da nismo", odgovori ona. "Zarobili su nas demoni. Ne." Ona čvrsto stisnu oči, pokušavajući da zamisli kako bi se Patrikija ponašala u ovakvoj situaciji. "Mislim da su nas... da su nas zarobili oni koji nisu ljudi, ali imaju vrlo napredne.... mašine."
<BR>&nbsp;&nbsp;&nbsp;&nbsp;&nbsp;Demetrios pokuša da zakorači, ali izgledalo je kao da hoda po ledu. "Ne mogu da ti priđem", reče on. "Trebalo bi da se plašim, ali, ne plašim se... Jesam li ja mrtav?"
<BR>&nbsp;&nbsp;&nbsp;&nbsp;&nbsp;Rita odmahnu glavom. "Ne znam. On kaže da si još živ. Da sanjaš."
<BR>&nbsp;&nbsp;&nbsp;&nbsp;&nbsp;"On kaže? Šta je on?" Demetrios pokaza na pratioca.
<BR>&nbsp;&nbsp;&nbsp;&nbsp;&nbsp;"Jedan od onih koji su nas zarobili."
<BR>&nbsp;&nbsp;&nbsp;&nbsp;&nbsp;"Izgleda kao čovek."
<BR>&nbsp;&nbsp;&nbsp;&nbsp;&nbsp;"Ipak, nije."
<BR>&nbsp;&nbsp;&nbsp;&nbsp;&nbsp;Izgledalo je da pratilac nije smatrao da treba da obraća pažnju na sliku. Bio se sav usredsredio na Ritu, i to ju je još više plašilo.
<BR>&nbsp;&nbsp;&nbsp;&nbsp;&nbsp;"Jesu li ostali mrtvi?"
<BR>&nbsp;&nbsp;&nbsp;&nbsp;&nbsp;"On kaže da su živi."
<BR>&nbsp;&nbsp;&nbsp;&nbsp;&nbsp;"Šta možemo da učinimo?"
<BR>&nbsp;&nbsp;&nbsp;&nbsp;&nbsp;Pratilac se nemarno oglasi, još uvek gledajući u Ritu. "Ništa. Bekstvo nije moguće. Prema svima vama se ponašamo uz puno poštovanje, i niko vam neće nauditi."
<BR>&nbsp;&nbsp;&nbsp;&nbsp;&nbsp;"Da li ga čuješ?" upita Rita, skoro zabovši kažiprst u pratioca. Zaista je želela da ga udari, ali znala je da time ništa ne bi postigla.
<BR>&nbsp;&nbsp;&nbsp;&nbsp;&nbsp;"Da", odgovori Demetrios, utanjivši glasom. "Otvorili smo pogrešna vrata, zar ne?"
<BR>&nbsp;&nbsp;&nbsp;&nbsp;&nbsp;"On kaže da su na Gei protekle godine."
<BR>&nbsp;&nbsp;&nbsp;&nbsp;&nbsp;Demetrios se osvrtao tamo-amo, žmirkajući kao da gleda kroz dim. "Meni se čini da je prošlo svega nekoliko sati... Može li on da nas odvede nazad na pravu Geu?"
<BR>&nbsp;&nbsp;&nbsp;&nbsp;&nbsp;"Možeš li?" upita Rita.
<BR>&nbsp;&nbsp;&nbsp;&nbsp;&nbsp;"Moguće je", nesigurno odgovori pratilac. "Ali, zbog čega bi želela da se vratiš? To više nije onaj svet kakav si poznavala."
<BR>&nbsp;&nbsp;&nbsp;&nbsp;&nbsp;Demetrios nije reagovao. Rita je osetila mučninu; imala je dovoljno bakinog znanja i nagona da bi napola zmaislila kako to može da izgleda. Ovo su Jarti; Jarti su grabljivci. Tako su ljudi iz Puta pričali Patrikiji.
<BR>&nbsp;&nbsp;&nbsp;&nbsp;&nbsp;Možda sam odgovorna za uništenje svog doma. Ona nagonski podiže ruke, nalik na simetrične kandže, tik pod bradu. "Demetriose, toliko se plašim. Ovi... ljudi kao da ne mare ni za šta. Žele samo podatke."
<BR>&nbsp;&nbsp;&nbsp;&nbsp;&nbsp;"Upravo suprotno", primeti pratilac. "Zapravo smo veoma zainteresovani. Za vašu dobrobit. Otkako smo zauzeli vašu planetu, vrlo malo ljudi je umrlo. Ogroman broj ih je sada sačuvan. Mi ništa ne bacamo. Čuvamo sve misli. Imamo naučnike, i čuvamo sve što možemo."
<BR>&nbsp;&nbsp;&nbsp;&nbsp;&nbsp;"O čemu to govoriš?" upita ga Demetrios. Glas mu je bio veoma miran - miran, dubok i promukao; i Rita se seti kako je to izgledalo biti u iluziji i ne osećati pravi strah.
<BR>&nbsp;&nbsp;&nbsp;&nbsp;&nbsp;"Želiš li da se obratim tvom prijatelju?" upita pratilac Ritu.
<BR>&nbsp;&nbsp;&nbsp;&nbsp;&nbsp;Potpuno zbunjena, svesna da tu postoji neki protokol o kome ništa ne zna, ona klimnu glavom u znak odobravanja.
<BR>&nbsp;&nbsp;&nbsp;&nbsp;&nbsp;"Naša je dužnost i sudbina da proučavamo i čuvamo univerzume, da širimo svoju vrstu, najbolju i najefikasniju od svih inteligencija, da služimo kraju znanja. Mi nismo okrutni. Okrutnost je reč i pojam koje smo naučili tek iz vašeg jezika. Beskorisno je pričinjavati bol i uništavati. Takođe je beskorisno puštati inteligencije da napreduju do tačke na kojoj će otporom usporavati naš rast. Gde god stignemo, mi prikupljamo i čuvamo, skladištimo, proučavamo; ali ne dozvoljavamo otpor."
<BR>&nbsp;&nbsp;&nbsp;&nbsp;&nbsp;Demetrios to mirno primi, sa pomalo zbunjenim izrazom lica. On nije znao gotovo ništa od Patrikijinih priča; samo ono malo što mu Rita beše prenela u stepi, pre dolaska kirgiskih konjanika.
<BR>&nbsp;&nbsp;&nbsp;&nbsp;&nbsp;"Volela bih da vidim svoj dom", reče odvažno Rita. "I volela bih da me prate Demetrios i Oresija... i Džamal Ata."
<BR>&nbsp;&nbsp;&nbsp;&nbsp;&nbsp;"Može se ispuniti samo deo tvog zahteva. Džamal Ata se ubio pre nego što smo stigli da ga zarobimo. Nije, na žalost, sačuvan dovoljan deo njegove ličnosti, pa nije moguće dati potpunu sliku, niti kontrolisati popravljeno telo."
<BR>&nbsp;&nbsp;&nbsp;&nbsp;&nbsp;"Ja moram da idem", reče Rita, držeći se tog jednog zahteva, ne želeći da je uznemiri sopstveni narastajući užas. Kada bi sad zaplakala, kada bi dopustila da joj ruke stignu do lica, možda bi potpuno izgubila kontrolu, a nije želela da se osramoti pred tim čudovištima. Niti pred bledim Demetriosom.
<BR>&nbsp;&nbsp;&nbsp;&nbsp;&nbsp;"Odvešćemo te tamo. Želiš li da posmatraš postupak, ili da putovanje bude trenutno?"
<BR>&nbsp;&nbsp;&nbsp;&nbsp;&nbsp;Demetrios je značajno pogleda; nije bila sigurna šta po njemu treba da kaže, ali oboma im je bilo jasno da je njihovim tamničarima samo ona važna. "Želim da vidim sve", odgovori ona.
<BR>&nbsp;&nbsp;&nbsp;&nbsp;&nbsp;"Možda će te zbuniti. Želiš li da te pratim, pa da ti objašnjavam, ili bi više volela da ti u psihu ugradimo dodatak, dodatno sećanje koje će te voditi?"
<BR>&nbsp;&nbsp;&nbsp;&nbsp;&nbsp;Ona pognu glavu i ruke umalo da joj dotakoše lice. Nije razumela prvu mogućnost, ili je možda odbijala da je razume. Mogu li da od mene načine više nego što jesam? Možda je ionako već izmenjena. Ta pomisao bila joj je gotovo nepodnošljiva. "Molim te", reče ona, tek nešto glasnije od promuklog šapata. "Pođi sa nama. Samo nas povedi."
<BR>&nbsp;&nbsp;&nbsp;&nbsp;&nbsp;Bila joj je preostala još samo jedna nada: da su Jarti lažljivci.
<BR>&nbsp;&nbsp;&nbsp;&nbsp;&nbsp;Ako nisu, onda joj je bolje da je mrtva, i potrudiće se iz sve snage da umre. Ipak, nekako joj se činilo da joj to Jarti neće dopustiti. Po njihovom načinu razmišljanja, to bi bilo beskorisno traćenje.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
