<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. ČIČKOV GRAD
<P>&nbsp;&nbsp;&nbsp;&nbsp;&nbsp;Samo mali deo rasprave u Neksusu održavao se u realnom vremenu. Korzenovski i Mirski odgovarali su na pitanja i detaljno raspravljali o problemu unutar izdvojenog ogranka Neksusa u Čičkovoj gradskoj memoriji; Lenijer je "slušao" raspravu. Sati rasprava i razmene podataka bili su sabijeni u sekunde.
<BR>&nbsp;&nbsp;&nbsp;&nbsp;&nbsp;Rasprava nije bila ni izdaleka onako iscrpljujuća kao što bi bila na otvorenoj sednici. Učestvovali su Gešeli, neo-Gešeli i svi Naderiti osim najortodoksnijih; sve zajedno, trajala je tri dana. Izgledalo je kao da traje nekoliko meseci. Nije zanemaren ni jedan aspekat ponovnog otvaranja Puta, nije ostao neistražen ni jedan detalj.
<BR>&nbsp;&nbsp;&nbsp;&nbsp;&nbsp;Podneseni su predlozi u takvom rasponu da se Lenijeru vrtelo u glavi; neke lučonoše - ako se ijedan član Neksusa mogao nazvati lučonošom - želeli su da se Put otvori, očisti od Jarta, a potom da se ljudska hegemonija još više raširi, otvaranjem novih izvora na svakih desetak kilometara, utvrđivanjem velikih prostranstava pre nego što Jarti ili neke druge snage uspeju da ih ponovo istisnu. Drugi su se podsmevali grandioznim planovima; treći, uglavnom kolege Korzenovskog koje su i obitavale u gradskoj memoriji, decenijama pa čak i stolećima, teoretisali su kako Put može biti uništen spolja, bez ponovnog otvaranja.
<BR>&nbsp;&nbsp;&nbsp;&nbsp;&nbsp;To je ukazivalo na dve mogućnosti: oni koji žele da unište Put mogu to učiniti ne rizikujući sukob sa Jartima; a ako Put bude ponovo otvoren i Jarti poraženi, oni bi mogli da se osvete uništavajući ga spolja. Mirski je u svemu tome ispoljio još neke svoje osobine i sposobnosti, pokazavši kompleksnom matematikom - jednačinama zbog kojih se čak i Korzenovski namrštio - da je to malo verovatno.
<BR>&nbsp;&nbsp;&nbsp;&nbsp;&nbsp;Rus je tokom rasprave izgleda bio u svom elementu. Nivo diskusije bio je obično daleko van Lenijerovog razumevanja, uprkos tome što mu je um bio proširen dodatnim talentima - bila je to usluga koju nikada ranije nije koristio.
<BR>&nbsp;&nbsp;&nbsp;&nbsp;&nbsp;Ali, Lenijer beše osetio nešto što možda nije bilo toliko očito ni senatorima ni predstavnicima korporeala. Čak i oni koji su se užasavali ponovnog otvaranja gajili su duboko strahopoštovanje prema Putu. Put je bio njihov svet; većina ih je odrasla u njemu, i sve do Odvajanja većina nije ni znala za drugi način života. Rasprava, ma koliko žučna, bila je jednostrana; pitanje uskoro više nije bilo da li ponovno otvarati Put, nego šta činiti kada se Put ponovo poveže sa Čičkom.
<BR>&nbsp;&nbsp;&nbsp;&nbsp;&nbsp;Sada se behu okupili na fizičkom zasedanju kako bi čuli šta će Neksus preporučiti Heksamonu. Osim toga, glasaće se da li čitavo pitanje, zajedno sa preporukom Neksusa, treba izneti pred Heksamon u celini, ili ograničiti glasanje na mens publica Čička, ili započeti obrazovnu kampanju na Zemlji i odložiti glasanje dok se taj posao ne završi, što bi moglo potrajati godinama.
<BR>&nbsp;&nbsp;&nbsp;&nbsp;&nbsp;Lenijer je sam ušao u salu Nerksusa; Mirski, Korzenovski i Olmi behu ušli pre njega, na neku prethodnu raspravu sa Predsednikom. Odaja je bila prazna, osim dvoje predstavnika korporeala na drugom kraju kruga koji su razmenjivali ucrtane simbole. On zastade u prolazu, neobično smiren. Još je bio daleko od razumevanja čitave stvari, ali, otkako se ispovedio Mirskom, više nije osećao unutrašnje komešanje, tamnu, zbunjujuću iscrpljenost.
<BR>&nbsp;&nbsp;&nbsp;&nbsp;&nbsp;Ranije tog dana, nekoliko sati obilazio je grad u trećoj komori, odvezavši se vozom do glavne biblioteke gde je jednom proveo sate učeći ruski, i gde je Mirski bio ubijen i spasen. Biblioteka je ponovo aktivirana pre trideset pet godina; sada je bila puna zaposlenih ljudi, jer je njena prostrana odaja sa ucrtavačima i sedištima često opsluživala stotine korporealnih naučnika odjednom. Biblioteka je bila sagrađena otprilike u isto vreme kada i kupola Neksusa. Ono što je nekada delovalo veličanstveno, tuđinsko i zastrašujuće - jer je sadržalo vesti o smrti Zemlje pre nego što se ova odigrala - još je bilo veličanstveno, ali sada i poznato i prihvatljivo.
<BR>&nbsp;&nbsp;&nbsp;&nbsp;&nbsp;Nesumnjivo, bio je promenio stav prema čitavom zvezdanom brodu. Činilo mu se da mu ne bi smetalo da nekoliko godina živi na Čičku. Prijala mu je manja sila teže od rotacije asteroida; dolazio je i u iskušenje da se malo okuša u gimnastici. Paralelni razboj mu je pomagao da očuva razum kada je upravljao istraživanjem Kamena. Pogledavši svoje šake, nalik na kandže, on se trže, pomislivši šta je sve dozvolio sebi da propusti...
<BR>&nbsp;&nbsp;&nbsp;&nbsp;&nbsp;Još se opirao ideji o podmlađivanju. Želeo je da o tome porazgovara sa Karen, da vidi jesu li njihove veze zaista potpuno prekinute.
<BR>&nbsp;&nbsp;&nbsp;&nbsp;&nbsp;Ali, neće je ometati dok je na konferenciji. To joj je bilo važno. Osim toga, dok je rasprava još relativno zatvorena, činilo mu se da ne bi trebalo da razgovara sa onima koji nisu bili neposredno uključeni u nju.
<BR>&nbsp;&nbsp;&nbsp;&nbsp;&nbsp;Članovi Neksusa počeše da ulaze u odaju i da zauzimaju mesta uz tek nešto malo razgovora i ucrtavanja. Atmosfera je bila nabijena nečim neizrecivim; istorijom, pomisli Lenijer. Odluke koje su ovde donošene izmenile su sudbinu mnogih svetova. Sada se nije radilo samo o sudbini svetova.
<BR>&nbsp;&nbsp;&nbsp;&nbsp;&nbsp;Mirski i Korzenovski ušli su iza njega i sišli niz prolaz. Mirski se nasmeši Lenijeru i sede kraj njega. Korzenovski obojici klimnu glavom i prođe dalje, kako bi seo kraj grupe od šest muškaraca i žena, trenutno zaduženih za mašineriju u šestoj komori.
<BR>&nbsp;&nbsp;&nbsp;&nbsp;&nbsp;Predsednik i premijer Dris Sandis ušli su poslednji i zauzeli svoja mesta iza prstenastih traka svetlosti koje su označavale mesto za svedoke.
<BR>&nbsp;&nbsp;&nbsp;&nbsp;&nbsp;Premijer potom objavi:
<BR>&nbsp;&nbsp;&nbsp;&nbsp;&nbsp;"Mens Neksusa glasao je o predlogu Serova Mirskog, Korzenovskog, Olmija i Lenijera."
<BR>&nbsp;&nbsp;&nbsp;&nbsp;&nbsp;Lenijer se iznenadi što je i on naveden kao jedan od predlagača, i oseti kako ga prožima talas uzbuđenja i nervoznog ponosa.
<BR>&nbsp;&nbsp;&nbsp;&nbsp;&nbsp;"Sada je vreme da se to glasanje potvrdi fizičkim plebiscitom."
<BR>&nbsp;&nbsp;&nbsp;&nbsp;&nbsp;Lenijer se osvrnu po okolnim senatorima i predstavnicima korporeala, stežući ruke u krilu. Nije znao kako će se glasanje odvijati; hoće li svi ucrtati svoje odluke, osvetlivši čitavu odaju kao Božićnu jelku?
<BR>&nbsp;&nbsp;&nbsp;&nbsp;&nbsp;"Konačna preporuka ovog Neksusa, određena prvo u mensu Neksusa, sada se mora potvrditi javnim glasanjem. Sekretar će primiti i zabeležiti svaki glas; svi glasaju istovremeno. Članovi, je li vaša odluka da se nastavi sa osnovnim predlogom za ponovno otvaranje Puta? Odgovorite sa da ili ne."
<BR>&nbsp;&nbsp;&nbsp;&nbsp;&nbsp;U odaji nastupi zbrka silnih da i ne. Lenijer pomislio da oseća prevlast ne, ali se, očito, radilo samo o njegovim živcima. Premijer pogledao sekretara, koji je sedeo kraj kugle za svedoke, i ovaj podiže desnu ruku.
<BR>&nbsp;&nbsp;&nbsp;&nbsp;&nbsp;"Odgovor je da. Hoće li ovaj Neksus preporučiti da se Put otvori u nameri konačnog uništenja, kao što je zahtevao Ser Mirski?"
<BR>&nbsp;&nbsp;&nbsp;&nbsp;&nbsp;Članovi Neksusa su ponovo glasali, glasovima koji su se stopili u tihi žamor pod kupolom.
<BR>&nbsp;&nbsp;&nbsp;&nbsp;&nbsp;"Na ovaj predlog odgovor glasi ne. Put treba ostaviti otvorenim. Je li odluka ovog Neksusa da se stvori oružana sila sa isključivom svrhom da obezbeđuje Put u korist Beskonačnog Heksamona i njegovih saveznika?"
<BR>&nbsp;&nbsp;&nbsp;&nbsp;&nbsp;Glasovi kao da se pojačaše. Lenijer nije mogao da odredi vodi li da ili ne; odnos je bio veoma izjednačen; neki predstavnici korporeala i senatori behu odustali, pognuvši glave ili se zavalivši, napetih lica.
<BR>&nbsp;&nbsp;&nbsp;&nbsp;&nbsp;"Odluka je da. Je li odluka ovog Neksusa da se čitavo pitanje, zajedno sa našim preporukama, iznese pred puno glasačko telo Zemaljskog Heksamona, uključujući i mens publica i korporealne glasače sa Zemlje?"
<BR>&nbsp;&nbsp;&nbsp;&nbsp;&nbsp;Opet su glasovi progovorili kao jedan.
<BR>&nbsp;&nbsp;&nbsp;&nbsp;&nbsp;"Za ovaj plan odgovor je ne. Je li odluka ovog Neksusa da glasanje izvrši isključivo mens publica iz sedam komora Čička i dva orbitirajuća okruga?"
<BR>&nbsp;&nbsp;&nbsp;&nbsp;&nbsp;I opet.
<BR>&nbsp;&nbsp;&nbsp;&nbsp;&nbsp;Lenijer zatvori oči. Dešavalo se. Kao da je mogao da zaviri niz grlo hodnika, Puta, ponovo... možda čak postoji i šansa da, jednog dana, sazna šta se desilo sa Patricijom Luizom Vaskez.
<BR>&nbsp;&nbsp;&nbsp;&nbsp;&nbsp;"Znači, da. Glasanje će se obaviti samo unutar mens publica tri orbitirajuća tela. Ser Sekretaru, da li se ovi glasovi slažu sa mensom Neksusa?"
<BR>&nbsp;&nbsp;&nbsp;&nbsp;&nbsp;"Da, Ser Premijeru."
<BR>&nbsp;&nbsp;&nbsp;&nbsp;&nbsp;"Znači, preporuke su ustanovljene i proces glasanja može da počne. Preporuka Neksusa biće na raspolaganju svim građanima tri orbitalna tela sutra u ovo vreme. Sledi nedelju dana vremena za lična razmatranja i istraživanja, pri čemu će glasači imati uvid u sve podatke i svedočenja pred Neksusom. Po isteku te nedelje, u roku od dvadeset četiri časa, svi građani obavestiće svoje delimičnjake unutar mens publica, a po isteku naredna dvadeset četiri časa tamo će se održati glasanje. Odluku građana Heksamona potvrdiće Neksus u roku od nedelju dana, a za primenu nove politike biće zaduženi Neksus, Predsednik i Premijer. Po zakonu, Predsednik može da odloži čitav ovaj proces za ukupno jedan mesec ili dvadeset osam dana. Predsednik me je obavestio da ne želi da odlaže proces. Time je ovaj sastanak završen. Zahvaljujem se svima."
<BR>&nbsp;&nbsp;&nbsp;&nbsp;&nbsp;U odaji se prolomila neobična buka glasova. Lenijer je posmatrao senatore i predstavnike korporeala kako bljeskaju blistavim crtežima među sobom; neki su se grlili, neki su ošamućeno i nemo stajali. Grupa konzervativno obučenih ortodoksnih Naderita pođe u susret Predsedniku i Premijeru do samog podijuma.
<BR>&nbsp;&nbsp;&nbsp;&nbsp;&nbsp;Mirski se počeša po nosu. "Ovo nije dobro", reče on tiho. "Otvorio sam torbu i vetrovi su pobegli."
<BR>&nbsp;&nbsp;&nbsp;&nbsp;&nbsp;"Šta ćete sad da radite?" upita ga Lenijer.
<BR>&nbsp;&nbsp;&nbsp;&nbsp;&nbsp;"Mnogo ću razmišljati. Kako to da ih nisam ubedio?"
<BR>&nbsp;&nbsp;&nbsp;&nbsp;&nbsp;"Tokom svog putovanja možda ste zaboravili nešto važno o ljudima", primeti Lenijer.
<BR>&nbsp;&nbsp;&nbsp;&nbsp;&nbsp;"Očito. Ali, šta?"
<BR>&nbsp;&nbsp;&nbsp;&nbsp;&nbsp;"To, da smo izopačena grupa kučkinih sinova. Došli ste k nama kao prorok. Možda im se ne dopada da im naređuje polubog, baš kao što mnogi ljudi na Zemlji ne vole što ih spasavaju. A možda vam, jednostavno, ne veruju."
<BR>&nbsp;&nbsp;&nbsp;&nbsp;&nbsp;Mirski se namršti. "Moje fizičke moći nisu velike", reče on. "Došao sam kao katalizator, a ne kao eksploziv. U svakom slučaju, ako ne uspem, predstoje nam teška vremena."
<BR>&nbsp;&nbsp;&nbsp;&nbsp;&nbsp;Lenijer oseti kako isplivavaju njegovi stari nagoni. "Onda, primenite džudo", reče on. "Pomislite na moć koja će se pojaviti kad se Put otvori."
<BR>&nbsp;&nbsp;&nbsp;&nbsp;&nbsp;"Moć?" Mirski usmeri svoj mirni pogled pravo u Lenijera.
<BR>&nbsp;&nbsp;&nbsp;&nbsp;&nbsp;"Socijalni nemiri." Možda ipak nije bio peti točak; postajao je svestan ludačkog plan kako mu se sklapa u glavi.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Mislim da bi možda trebalo da pođemo sa Olmijem kod Suli Ram Kikure."
<BR>&nbsp;&nbsp;&nbsp;&nbsp;&nbsp;"Znači, smislili ste nešto zanimljivo", primeti Mirski.
<BR>&nbsp;&nbsp;&nbsp;&nbsp;&nbsp;"Možda. Moram da razgovaram i sa svojom ženom. Zemlja je isključena iz odluke. Ionako postoji veliko protivljenje Heksamonu; ovo će možda biti eksploziv, kad vi to već niste." Bio je uhvatio kost u zube i čvrsto je zagrizao. Vrat ga je boleo od napetosti. Polako ga je trljao jednom rukom.
<BR>&nbsp;&nbsp;&nbsp;&nbsp;&nbsp;"Napred, prijatleju", ohrabri ga Mirski. "Ovaj prorok se klanja vašem rasuđivanju."
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
