<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. OPORAVLJENA ZEMLJA, NEZAVISNO PODRUČJE NOVOG ZELANDA, 2046.
<P>&nbsp;&nbsp;&nbsp;&nbsp;&nbsp;Groblje stanice Novi Marčinson imalo je samo trideset grobova. Ograđeni komadić zeljišta bio je okružen ravnim travnjakom, oko i preko koga se zaštitnički povijao potočić, tiho žuboreći kroz sveži, suvi vetar. Vlati trave povijale su se i šuštale pod vetrom. Planine krunisane snegom bile su umotane sivim oblacima kao šalom, dok su blistale nad dolinom. Sunce je bilo na oko sat iznad Dvoprste planine na istoku, i bilo je sjajno, mada ne i toplo. Uprkos vetru, Geri Lenijer se znojio.
<BR>&nbsp;&nbsp;&nbsp;&nbsp;&nbsp;Pomogao je da se kovčeg prenese kroz otvorenu belu ogradu do sveže iskopane rake, označene nemarno nabacanom hrpom crne zemlje, pretvorivši pri tom lice u masku kako bi sakrio napor i oštre probade bola.
<BR>&nbsp;&nbsp;&nbsp;&nbsp;&nbsp;Kovčeg su nosila šestorica prijatelja. Sam kovčeg bio je samo lepo uobličena i precizno planirana kutija od borovine, ali Lorens Hajneman je u trenutku smrti imao dobrih devedeset kilograma. Njegova udovica, Lenora Karolson, išla je dva koraka iza njih, podignutog lica, zbunjeno zureći u nešto tik iznad kraja kovčega. Njena nekada pepeljasto plava kosa sada je bila srebrno seda.
<BR>&nbsp;&nbsp;&nbsp;&nbsp;&nbsp;Lari je izgledao mnogo mlađi od Lenore, koja je delovala krhko i vilinski i sada, u svojoj devedesetoj. Bio je dobio novo telo posle srčanog napada, pre trideset četiri godine; nisu ga ubili starost ni bolest, nego lavina kamenja u planinskom logoru, dvadesetak kilometara odatle.
<BR>&nbsp;&nbsp;&nbsp;&nbsp;&nbsp;Položili su ga u zemlju i povukli debelu crnu užad. Kovčeg se nagnuo i zaškripao. Lenijeru se učini kako je Hajnemanu ovaj grob neudoban, ali odmah odagna te uzlete mašte; nije dobro pridavati druga značenja smrti.
<BR>&nbsp;&nbsp;&nbsp;&nbsp;&nbsp;Sveštenik nove rimske crkve govorio je nad grobom na latinskom. Lenijer je prvi ubacio u jamu pregršt vlažne zemlje. Pepeo pepelu. Tlo je ovde vlažno. Kovčeg će istrunuti.
<BR>&nbsp;&nbsp;&nbsp;&nbsp;&nbsp;Lenijer protrlja rame dok je stajao kraj Karen, koja mu je bila žena već gotovo četiri decenije. Kružila je pogledom po licima daljih suseda, tražeći nešto što bi joj pomoglo da se ne oseti toliko izdvojenom. Lenijer je pokušavao da posmatra ožalošćene njenim očima, našavši pri tom samo tugu i nervoznu smernost. On joj dotače lakat, ali ona je odbi svaku utehu. Karen se osećala kao da ne pripada ovde. Volela je Lenoru Karolson kao majku, a ipak nije pričala sa njom već dve godine.
<BR>&nbsp;&nbsp;&nbsp;&nbsp;&nbsp;Tamo gore, na nebu, među okruzima u orbiti, Heksamon je vodio svoje poslove, ali nije poslao predstavnika uzvišenih nebeskih tela; i zaista, s obzirom na to šta je Lari u poslednje vreme mislio o Heksamonu, taj gest ne bi baš bio umesan.
<BR>&nbsp;&nbsp;&nbsp;&nbsp;&nbsp;Kako su se stvari izmenile...
<BR>&nbsp;&nbsp;&nbsp;&nbsp;&nbsp;Podele. Razdvajanja. Propasti. Ni sav posao koji su obavili na Oporavku nije mogao poništiti te razlike. Tako mnogo su očekivali od Oporavka. Karen je još bila puna nade, još je radila na raznim projektima. ali, oni oko nje uglavnom nisu delili njene nade.
<BR>&nbsp;&nbsp;&nbsp;&nbsp;&nbsp;Još je bila puna vere, u budućnost, u napore Heksamona.
<BR>&nbsp;&nbsp;&nbsp;&nbsp;&nbsp;Lenijer svoju veru beše izgubio pre dvadeset godina.
<BR>&nbsp;&nbsp;&nbsp;&nbsp;&nbsp;Sada su polagali značajan deo svoje prošlosti u vlažnu zemlju, bez nade u novo oživljavanje. Hajneman nije očekivao da će poginuti nesrećnim slučajem, ali, ipak, sam je odabrao svoju smrt. Lenijer beše načinio sličan izbor. Jednog dana, znao je, zemlja će primiti i njega, i to mu se i dalje činilo valjanim, iako nije bilo bez prizvuka užasa. Umreće. Bez ikakvih drugih izgleda. Kao i Hajneman, kao i Lenora, do izvesne tačke prihvatao je mogućnosti koje je nudio Heksamon, a onda se predomislio.
<BR>&nbsp;&nbsp;&nbsp;&nbsp;&nbsp;Karen se nije predomislila. Da je pod kamenom lavinom bila ona, a ne Lari, sada ne bi bila mrtva; sačuvana u implantu, čekala bi skoro uskrsnuće, u telu sveže uzgajenom za nju u jednom od okruga, i donesenom na Zemlju. Uskoro bi bila jednako mlada, a možda i mlađa nego što je sada. A kako su godine prolazile, ona nije ostarila ništa više nego što je želela, a telo joj se menjalo samo na prihvaćene načine. To ju je odvajalo od ostalih ljudi. Odvajalo ju je i od muža.
<BR>&nbsp;&nbsp;&nbsp;&nbsp;&nbsp;Kao i Karen, njihova kći Andija imala je implant, a Lenijer se tome nije protivio, što ga je ponekad činilo malo posramljenim; ali, to što ju je gledao kako raste i menja se bilo je i samo po sebi izuzetno iskustvo, i shvatio je da je daleko spremniji da prihvati svoju nego smrt svoje divne kćeri. Nije se protovio Kareninim planovima, i Heksamon se spustio da blagoslovi dete jednog od svojih vernih slugu, da da njegovoj kćeri dar koji on sam ne beše prihvatio, pošto nije bio (niti je mogao biti) dostupan svim Starim urođenicima Zemlje.
<BR>&nbsp;&nbsp;&nbsp;&nbsp;&nbsp;A onda je nastupila ironija i ostavila trajni trag u njihovim životima. Pre dvadeset godina, Andijin avion se srušio u istočni Pacifik i nikad je nisu našli. Izgledi za povratak u život njihove kćeri bili su pokopani u mulju nekog ogromnog ponora, kao sićušan kliker, jer čak ni tehnologija Heksamona nije uspela da je pronađe.
<BR>&nbsp;&nbsp;&nbsp;&nbsp;&nbsp;On zasuzi, ali ne zbog Larija. Obrisao je lice i ukočio izraz da bi pozdravio sveštenika, bogobojažljivog mladog hipokritu kojeg nikad nije voleo. "Dobro vino se pakuje u čudne flaše", rekao je jednom Lari.
<BR>&nbsp;&nbsp;&nbsp;&nbsp;&nbsp;Stekao je mudrost na kojoj mu zavidim.
<BR>&nbsp;&nbsp;&nbsp;&nbsp;&nbsp;U prvom naletu čudesa, dok su radili sa Heksamonom, svi su bili ošamućeni; Hajneman je, doduše, rado prihvatio drugo telo, a Lenora je prihvatila postupak podmlađivanja kako bi održala korak sa mužem. Kasnije je prestala sa tim, ali i sada je izgledala kao da ima jedva sedamdeset...
<BR>&nbsp;&nbsp;&nbsp;&nbsp;&nbsp;Većina Starih urođenika nije imala mogućnost da stekne implant; ni zemaljski Heksamon nije mogao da snabde svakoga na Zemlji neophodnim aparatima; a čak i da se to moglo, kulture Zemlje nisu bile spremne ni za približnu besmrtnost.
<BR>&nbsp;&nbsp;&nbsp;&nbsp;&nbsp;Lenijer je odbio implante, ali je prihvatio medicinu Heksamona; sve do danas nije znao je li to bila hipokrizija. Ta medicina je stajala na raspolaganju većini, mada ne i svim Starim urođenicima, rasejanim po uništenoj Zemlji; i Heksamon se naprezao da bi postigao i toliko.
<BR>&nbsp;&nbsp;&nbsp;&nbsp;&nbsp;Bio je ubedio sebe da za obavljanje posla koji vrši mora biti zdrav i u formi, a da bi bio zdrav i u formi dok obavlja taj posao - zalazeći u mrtve zemlje, živeći usred smrti, bolesti i zračenja - bile su mu potrebne prednosti medicine Heksamona.
<BR>&nbsp;&nbsp;&nbsp;&nbsp;&nbsp;Lenijer je osećao Kareninu reakciju. Kakvo traćenje. Toliki ljudi otpadaju i odustaju. Smatrala je da se ponašaju neodgovorno. Možda je i tako, ali oni - kao i on, kao i Karen - behu posvetili veliki deo života Oporavku i veri. Bili su zaslužili svoja verovanja, ma koliko ih ona neodgovornim smatrala.
<BR>&nbsp;&nbsp;&nbsp;&nbsp;&nbsp;Ono što su svi dugovali okruzima u orbiti bilo je neizmerno. Ali, ljubav i odanost ne mogu se zaslužiti opraštanjem dugova.
<BR>&nbsp;&nbsp;&nbsp;&nbsp;&nbsp;Lenijer pođe sa ožalošćenima prema malenoj crkvi nekoliko stotina metara dalje, dok je Karen ostala pozadi, kraj grobova. Plakala je, ali on nije mogao da ode i uteši je.
<BR>&nbsp;&nbsp;&nbsp;&nbsp;&nbsp;On odmahnu glavom, oštro, i pogleda u nebo.
<BR>&nbsp;&nbsp;&nbsp;&nbsp;&nbsp;Niko nikad nije ni pomislio da bi moglo ispasti ovako.
<BR>&nbsp;&nbsp;&nbsp;&nbsp;&nbsp;I dalje je i sam jedva verovao u to.
<BR>&nbsp;&nbsp;&nbsp;&nbsp;&nbsp;U crkvenoj sali, koja je zauzimala čitav sprat, dok su tri mlađe žene iznosile sendviče i punč, Lenijer je čekao svoju ženu da se pridruži daći. Ljudi su se okupljali po dvoje-troje, s nelagodnošću, kako bi zajedno prišli udovici i izrazili saučešće, dok je ona to primala uz odsutan osmeh.
<BR>&nbsp;&nbsp;&nbsp;&nbsp;&nbsp;Svoju prvu porodicu je izgubila u Smrti, seti se on. Ona i Lari, pošto se behu povukli iz Oporavka pre deset godina, ponašali su se kao klinci... Pešačili su po Južnom ostrvu, bavili se raznim hobijima, povremeno odlazili u Australiju na produžene obilaske, jednom su čak odjedrili na Borneo. Bili su bezbrižni, ili su bar tako izgledali, i Lenijer im je zavideo na tome.
<BR>&nbsp;&nbsp;&nbsp;&nbsp;&nbsp;"Tvojoj ženi je ovo teško palo", reče mladić crvenog lica po imenu Fremont, prišavši sam Lenijeru. Fremont je vodio novootvorenu stanicu Irski potok; njegove poludivlje merino ovce ponekad su stizale čak do Tvizela, i nisu ga smatrali uzornim građaninom. Znak njegove stanice bila je ptica kea, što je bilo čudno za čoveka koji živi od ovaca; ipak, pripisivali su mu da je jednom rekao: "Nisam ništa manje nezavisan nego moje ovce. Idem kuda želim, kao i one."
<BR>&nbsp;&nbsp;&nbsp;&nbsp;&nbsp;"Svi smo ga voleli", primeti Lenijer. Nije znao zašto bi se poveravao ovom gotovo strancu crvenog lica, ali, dok je motrio ulaz, očekujući Karen, začu sebe kako govori dalje. "Bio je mudar čovek, a ipak jednostavan. Znao je svoje granice. Ja..."
<BR>&nbsp;&nbsp;&nbsp;&nbsp;&nbsp;Fremont podiže kosmate obrve.
<BR>&nbsp;&nbsp;&nbsp;&nbsp;&nbsp;"Bili smo zajedno na Kamenu", objasni Lenijer.
<BR>&nbsp;&nbsp;&nbsp;&nbsp;&nbsp;"To sam čuo. Sve vas mešaju sa anđelima."
<BR>&nbsp;&nbsp;&nbsp;&nbsp;&nbsp;Lenijer odmahnu glavom. "On je to mrzeo."
<BR>&nbsp;&nbsp;&nbsp;&nbsp;&nbsp;"Ali, dobro je radio, ovde i svuda drugde", nastavi Fremont. Na pogrebu su svi pristojni. Na vratima se pojavi Karen. Fremont, kome nije moglo biti više od trideset pet, pogleda ka njoj, pa ponovo ka Lenijeru, ispitivačkim pogledom. Lenijer uporedi sebe sa tim mladim i silovitim čovekom; njegova kosa bila je skoro sasvim seda, šake krupne, smeđe i čvornovate, leđa malo povijena.
<BR>&nbsp;&nbsp;&nbsp;&nbsp;&nbsp;Karen nije delovala ništa starije od Fremonta.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
