<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>47. ZEMLJA
<P>&nbsp;&nbsp;&nbsp;&nbsp;&nbsp;Lenijer se otimao na ivici izvora. Kad god bi opustio ruke i čekao da padne, neko bi ga zadržao. Nije mogao da umre. Počeo je da mrzi što ga spasavaju. Dok god bude živ, biće osuđen da trpi gorak ukus u ustima, i stalnu uznemirenost u želucu i crevima. U trenutku svesti, on pokuša da se seti ko je, ali nije uspeo.
<BR>&nbsp;&nbsp;&nbsp;&nbsp;&nbsp;Svetlost je eksplodirala svud oko njega. Kao da je bio obliven dugom. Istog časa ga i um zasvrbe i on začu prve jasne reči posle vrlo dugog vremena: "Učinili smo sve što smo mogli bez rekonstrukcije."
<BR>&nbsp;&nbsp;&nbsp;&nbsp;&nbsp;Mozgao je o tim rečima, tako poznatim, pa ipak tuđim.
<BR>&nbsp;&nbsp;&nbsp;&nbsp;&nbsp;"On to ne bi želeo."
<BR>&nbsp;&nbsp;&nbsp;&nbsp;&nbsp;Karen.
<BR>&nbsp;&nbsp;&nbsp;&nbsp;&nbsp;"U tom slučaju, ne možemo ništa više da učinimo."
<BR>&nbsp;&nbsp;&nbsp;&nbsp;&nbsp;"Hoće li povratiti svest?"
<BR>&nbsp;&nbsp;&nbsp;&nbsp;&nbsp;"I sada je pri svesti, na neki način. Verovatno nas sluša."
<BR>&nbsp;&nbsp;&nbsp;&nbsp;&nbsp;"Može li da govori?"
<BR>&nbsp;&nbsp;&nbsp;&nbsp;&nbsp;"Ne znam. Pitajte ga."
<BR>&nbsp;&nbsp;&nbsp;&nbsp;&nbsp;"Geri? Da li me čuješ?"
<BR>&nbsp;&nbsp;&nbsp;&nbsp;&nbsp;Da Zašto me niste Pustili da umrem Karen Ne "Ima još posla."
<BR>&nbsp;&nbsp;&nbsp;&nbsp;&nbsp;"Geri? Kakvog posla?"
<BR>&nbsp;&nbsp;&nbsp;&nbsp;&nbsp;Je li Oporavak gotov?
<BR>&nbsp;&nbsp;&nbsp;&nbsp;&nbsp;"... oporavak gotov..."
<BR>&nbsp;&nbsp;&nbsp;&nbsp;&nbsp;"Geri, bio si veoma bolestan. Da li me čuješ?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Nisam mogla da te pustim da umreš. Pozvala sam Heksamonov medicinski centar u Krajstčerču. Oni su učinili sve što su mogli, za sada..."
<BR>&nbsp;&nbsp;&nbsp;&nbsp;&nbsp;I dalje nije ništa video, nije znao ni jesu li mu oči otvorene ili zatvorene; duga je izbledela u smeđu tamu.
<BR>&nbsp;&nbsp;&nbsp;&nbsp;&nbsp;"... ne daj im."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ne daj im."
<BR>&nbsp;&nbsp;&nbsp;&nbsp;&nbsp;"Geri, kaži mi šta da radim?"
<BR>&nbsp;&nbsp;&nbsp;&nbsp;&nbsp;Govorila je kineski. Zvučala je veoma nesrećno. On ju je učinio nesrećnom.
<BR>&nbsp;&nbsp;&nbsp;&nbsp;&nbsp;"Šta je rekonstrukcija?"
<BR>&nbsp;&nbsp;&nbsp;&nbsp;&nbsp;Ubacio se novi glas, govoreći engleski. "Ser Lenijer, ne možete se potpuno oporaviti bez rekonstrukcije. Poslali smo sitne medicinske naprave u vaš mozak i one pomažu oporavak nervnog tkiva."
<BR>&nbsp;&nbsp;&nbsp;&nbsp;&nbsp;"Ne novo telo."
<BR>&nbsp;&nbsp;&nbsp;&nbsp;&nbsp;"Vaše telo je dobro i ovakvo kakvo je. Oštećen vam je mozak."
<BR>&nbsp;&nbsp;&nbsp;&nbsp;&nbsp;"Bez privilegija."
<BR>&nbsp;&nbsp;&nbsp;&nbsp;&nbsp;"Kako to misli?" upita glas nekog drugog. Karen im objasni.
<BR>&nbsp;&nbsp;&nbsp;&nbsp;&nbsp;"Ne želi privilegije u medicinskoj nezi."
<BR>&nbsp;&nbsp;&nbsp;&nbsp;&nbsp;"Ser Lenijer, ovo je uobičajen postupak. Hoćete da kažete..." Glas utihnu, obraćajući se nekome drugom, verovatno ponovo Karen. "Hoćete da kažete da odbija ugradnju implanta za očuvanje?"
<BR>&nbsp;&nbsp;&nbsp;&nbsp;&nbsp;"Oduvek."
<BR>&nbsp;&nbsp;&nbsp;&nbsp;&nbsp;"Ništa od toga nismo ovde koristili, samo običnu medicinu. Ranije niste odbijali medicinsku pomoć."
<BR>&nbsp;&nbsp;&nbsp;&nbsp;&nbsp;Ne. nisam. Dug život.
<BR>&nbsp;&nbsp;&nbsp;&nbsp;&nbsp;"Mada, moram reći, da ste svratili u Krajstčerč rekli bismo vam da vam ovo predstoji. Mogli smo ga sprečiti."
<BR>&nbsp;&nbsp;&nbsp;&nbsp;&nbsp;"Jeste li vi iz orbitalnih tela?" polako upita Lenijer. Otvorio je oči, osetio otvaranje kapaka, ali i dalje ništa nije video.
<BR>&nbsp;&nbsp;&nbsp;&nbsp;&nbsp;"Tamo sam učio, Ser, ali iz Melburna sam, tamo sam rođen i odrastao. Zar ne osećate akcenat?"
<BR>&nbsp;&nbsp;&nbsp;&nbsp;&nbsp;Sada je, zaista, osetio; pravi australijski.
<BR>&nbsp;&nbsp;&nbsp;&nbsp;&nbsp;"U redu", reče on. Je li imao ikakvog izbora? Je li se ipak previše plašio smrti? Jedva je mogao da razmišlja, a kamoli da razmišlja jasno. Prosto nije želeo da nanosi bol Karen.
<BR>&nbsp;&nbsp;&nbsp;&nbsp;&nbsp;Karen je plakala negde daleko. Zvuci su utihnuli i smeđe je potamnelo u crno. Pre nego što je potpuno izgubio svest, začuo je još jedan glas, ovog puta sa ruskim naglaskom.
<BR>&nbsp;&nbsp;&nbsp;&nbsp;&nbsp;"Geri. Stiže još pomoći. Ozdravi mi, prijatelju."
<BR>&nbsp;&nbsp;&nbsp;&nbsp;&nbsp;Mirski.
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
