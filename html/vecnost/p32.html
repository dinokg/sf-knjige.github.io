<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. GEA
<P>&nbsp;&nbsp;&nbsp;&nbsp;&nbsp;Ključnjača joj se pojavi u rukama i umiri je. Prepoznale su se; i u tom času to je bilo dovoljno. Potom ključnjača ponovo nestade, strašno nedostajući Riti.
<BR>
<BR>&nbsp;&nbsp;&nbsp;&nbsp;&nbsp;Nemalo vremena kasnije, ali ipak kasnije, ona shvati da joj je ključnjača rekla da je kapija potpuno učvršćena, u "trgovinskoj širini". Bilo je i drugih kapija. To je, međutim, nije umirilo.
<BR>
<BR>&nbsp;&nbsp;&nbsp;&nbsp;&nbsp;Lugotriks je stajao nag između dve ogromne zmije-mača, sa tačkama zelene svetlosti na ruci i butini.
<BR>
<BR>&nbsp;&nbsp;&nbsp;&nbsp;&nbsp;Jesi li u nekoj vezi sa ovim čovekom?
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Da li ti je potreban?
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;A ostali?
<BR>&nbsp;&nbsp;&nbsp;&nbsp;&nbsp;Ona pomisli na Demetriosa i Oresiju.
<BR>&nbsp;&nbsp;&nbsp;&nbsp;&nbsp;Njih su spasli.
<BR>&nbsp;&nbsp;&nbsp;&nbsp;&nbsp;Pitala se šta će se desiti ostalima.
<BR>&nbsp;&nbsp;&nbsp;&nbsp;&nbsp;Nije je tešilo to što je bila u središtu pažnje. Neko vreme bilo je mnogo nje, a neke od tih ličnosti bile su podvrgnute neprijatnim iskustvima. Samo se toga sećala. Telo joj nije bilo povređeno.
<BR>&nbsp;&nbsp;&nbsp;&nbsp;&nbsp;Nije imala privatnosti.
<BR>&nbsp;&nbsp;&nbsp;&nbsp;&nbsp;Pitali su je da li je Atena otvarala kapije ka Gei; ili Izida, ili Astarta. Rita je odgovorila odrečno. Nije verovala u takve stvari, da bogovi zaista postoje. To ih je zainteresovalo. Jesu li bogovi izmišljeni pratioci koji vas teše pred mogućnošću umiranja?
<BR>&nbsp;&nbsp;&nbsp;&nbsp;&nbsp;Nije znala šta da odgovori.
<BR>&nbsp;&nbsp;&nbsp;&nbsp;&nbsp;Ti nisi načinila ključnjaču.
<BR>&nbsp;&nbsp;&nbsp;&nbsp;&nbsp;Nije bio potreban odgovor. To je ionako bilo jasno.
<BR>&nbsp;&nbsp;&nbsp;&nbsp;&nbsp;Kako si je našla?
<BR>&nbsp;&nbsp;&nbsp;&nbsp;&nbsp;Ispričala je.
<BR>&nbsp;&nbsp;&nbsp;&nbsp;&nbsp;Poverovali su joj.
<BR>&nbsp;&nbsp;&nbsp;&nbsp;&nbsp;Veoma su se zainteresovali za sofu.
<BR>&nbsp;&nbsp;&nbsp;&nbsp;&nbsp;Mrtva je, obavesti ih Rita.
<BR>&nbsp;&nbsp;&nbsp;&nbsp;&nbsp;Ti si od nje.
<BR>&nbsp;&nbsp;&nbsp;&nbsp;&nbsp;Opet nije bio potreban nikakav odgovor.
<BR>&nbsp;&nbsp;&nbsp;&nbsp;&nbsp;Neko vreme duboke neudobnosti, gore od bola.
<BR>&nbsp;&nbsp;&nbsp;&nbsp;&nbsp;Gotovo da je bilo vredno prepatiti to da bi osetila prolazak vremena.
<BR>&nbsp;&nbsp;&nbsp;&nbsp;&nbsp;Bez sećanja, stajala je na mestu pod plavim nebom i neravnim mermerom koji je gledao ka moru.
<BR>&nbsp;&nbsp;&nbsp;&nbsp;&nbsp;To je nestalo, pa se vratilo, i sada je bila znatno mlađa, stojeći u svetilištu Atene Lindije. Sećala se svega, čak i svog života posle tog trenutka. Kraj nje je stajao mladić, neodređeno lep; lice mu nije bilo jasno ocrtano. Nosio je belu platnenu košulju i tamne pantalone čije su nogavice bile rasečene i podvezane; kao ribar, ali, ipak, nije to bio. Ona se upita je li joj to ljubavnik, ali nije bio; niti je bio prijatelj.
<BR>&nbsp;&nbsp;&nbsp;&nbsp;&nbsp;"Je li ti ovo prijatno?" upita on, hodajući oko nje. "Molim te da budeš iskrena."
<BR>&nbsp;&nbsp;&nbsp;&nbsp;&nbsp;"Ne boli."
<BR>&nbsp;&nbsp;&nbsp;&nbsp;&nbsp;"Nadam se da ćeš nam oprostiti što smo ti se nametnuli. Retko smo imali prilike da radimo direktno sa tvojom vrstom. Prema tebi su se grubo ponašali."
<BR>&nbsp;&nbsp;&nbsp;&nbsp;&nbsp;Ništa nije oprostila. Bila je suviše zbunjena za takve učtivosti.
<BR>&nbsp;&nbsp;&nbsp;&nbsp;&nbsp;"Da li bi više volela da imam ime?"
<BR>&nbsp;&nbsp;&nbsp;&nbsp;&nbsp;"Ionako te ne poznajem."
<BR>&nbsp;&nbsp;&nbsp;&nbsp;&nbsp;"Da li bi volela da ostanemo ovde?"
<BR>&nbsp;&nbsp;&nbsp;&nbsp;&nbsp;Izgledalo je mudro dati potvrdan odgovor. Ona klimnu glavom, uživajući u suncu na licu i hladnom smirenju napuštenog hrama u stenju. Nije verovala da je zaista tu.
<BR>&nbsp;&nbsp;&nbsp;&nbsp;&nbsp;Ja sam Rita, reče ona u sebi. Živa sam. Možda sam prošla kroz kapiju.
<BR>&nbsp;&nbsp;&nbsp;&nbsp;&nbsp;Možda je baka došla iz Hada.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
