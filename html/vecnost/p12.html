<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. ZEMLJA
<P>&nbsp;&nbsp;&nbsp;&nbsp;&nbsp;Rus - bilo mu je najzgodnije da tako misli o njemu, bar za sada - stajao je sa Lenijerom na verandi, iščekujući žmirkava svetla šatla. Noćno nebo predstavljalo je prugu aluminijumske prašine preko dubokog crnila, dubine veće od one između zvezda. Vazduh se beše iščistio od Smrti, jer Zemljini prirodni isceljujući mehanizmi uklonili su najveći deo atmosferskih tragova pošasti. Sada je malo gde i bilo izvora zagađenja, čak iako je Oporavak odmakao. Tehnologija Heksamona bila je nezagađujuća, samodovoljna.
<BR>&nbsp;&nbsp;&nbsp;&nbsp;&nbsp;Prva svetla koja su videli nisu bila na nebu, nego na putu koji je ivicom doline vodio ka kućici. Lenijer nabra usne i sleganjem ramena dočeka Rusov pogled. "Moja žena", reče on. Nadao se da će odvesti Rusa pre njenog dolaska.
<BR>&nbsp;&nbsp;&nbsp;&nbsp;&nbsp;Olupano svenamensko vozilo, konstruisano po ugledu na ona koja su koristili prvi istraživači Kamena, šumno je prešlo pošljunčanim putem do kućice i zaustavilo se, pošto su električni motori naglo ućutali. Karen se izvuče iz kabine i u automatskoj svetlosti spoljašnjih svetiljki ugleda Lenijera na verandi i mahnu mu. On joj uzvrati, osećajući se starijim od samog pogleda na nju.
<BR>&nbsp;&nbsp;&nbsp;&nbsp;&nbsp;Otkako su živeli zajedno, video je da je ostarila deceniju ili dve - stari sa mnom - a potom kako se podmlađuje pod terapijom, istom onom terapijom koju on beše odbio. Izgledala je kao da joj je najviše četrdeset godina.
<BR>&nbsp;&nbsp;&nbsp;&nbsp;&nbsp;"Bila sam u gradu", doviknu na kineskom dok je izvlačila prtljag iz kola. "Uspostavljamo veštačku društvenu mrežu, pa..." Tek tada je ugledala Rusa, i zastade na stepeništu verande, grizući donju usnu. Pogledala je preko ramena na prilazni put; nije bilo drugih vozila. Potom je podigla obrvu, upitno pogledavši Lenijera.
<BR>&nbsp;&nbsp;&nbsp;&nbsp;&nbsp;"Ovo je posetilac. Zove se Pavel", predstavi ga on.
<BR>&nbsp;&nbsp;&nbsp;&nbsp;&nbsp;"Nismo se ranije upoznali", reče Rus, prišavši joj i pruživši ruku. "Ja sam Pavel Mirski."
<BR>&nbsp;&nbsp;&nbsp;&nbsp;&nbsp;Karen se učtivo nasmeši, ali se njeni nagoni probudiše.
<BR>&nbsp;&nbsp;&nbsp;&nbsp;&nbsp;"Kako se osećaš?" upita ona, prenevši pogled na muža. Brzo je, namršteno, gledala čas jednog čas drugog.
<BR>&nbsp;&nbsp;&nbsp;&nbsp;&nbsp;"Dobro sam. Njegovo ime je", ponovi Lenijer namerno dramatično, "Pavel Mirski."
<BR>&nbsp;&nbsp;&nbsp;&nbsp;&nbsp;"Ime mi je poznato", primeti ona. "Nije li to bio komandant Rusa na Kamenu? Koji je otišao sa okruzima niz Put... Zar ne?" Optužujući je pogledala Lenijera. Šta je ovo? Videla je slike Mirskog na istorijskim trakama. Igra je počela. Prepoznala ga je. "Izgledate baš kao on."
<BR>&nbsp;&nbsp;&nbsp;&nbsp;&nbsp;"Nadam se da vas nisam uznemirio", odvrati Rus.
<BR>&nbsp;&nbsp;&nbsp;&nbsp;&nbsp;"Je li on sin ili dvojnik?" upita ona Lenijera.
<BR>&nbsp;&nbsp;&nbsp;&nbsp;&nbsp;On odmahnu glavom.
<BR>&nbsp;&nbsp;&nbsp;&nbsp;&nbsp;Stajala je na najgornjoj stepenici, prepletenih prstiju. "Siguran si da je sve u redu? Sigurno se šališ sa mnom." Pošla je korak napred, pa ponovo zastala. Potom se obrati Lenijeru na kineskom. "Ko je taj čovek?"
<BR>&nbsp;&nbsp;&nbsp;&nbsp;&nbsp;Odgovorio joj je istim jezikom. "On je dobra imitacija, ako već nije original. Vodim ga kod Korzenovskog."
<BR>&nbsp;&nbsp;&nbsp;&nbsp;&nbsp;Karen se polako uputi ka njima, zagledajući Rusa i grizući donju usnu. "Odakle dolazite?"
<BR>&nbsp;&nbsp;&nbsp;&nbsp;&nbsp;Rus pogleda jedno, pa drugo. "To još nisam objasnio", odgovori on. "Bolje da sačekam da se sve pokaže."
<BR>&nbsp;&nbsp;&nbsp;&nbsp;&nbsp;"Ne možete biti Mirski", reče Karen. "Ako pokušavate da obmanete mog muža... Sve što smo čuli moralo bi da bude laž."
<BR>&nbsp;&nbsp;&nbsp;&nbsp;&nbsp;Začudo, Lenijer nije ni pomislio na tu mogućnost. Naravno, on zapravo nije video Mirskog kako odlazi niz Put.
<BR>&nbsp;&nbsp;&nbsp;&nbsp;&nbsp;"Nema laži", odvrati Rus. "Drago mi je što smo se najzad upoznali. Uvek sam smatrao vašeg supruga za dobrog čoveka, pravog vođu, sposobnog da razumno procenjuje. Čestitam vam oboma."
<BR>&nbsp;&nbsp;&nbsp;&nbsp;&nbsp;"Na čemu?" upita Lenijer.
<BR>&nbsp;&nbsp;&nbsp;&nbsp;&nbsp;"Što ste našli jedno drugo", objasni Rus.
<BR>&nbsp;&nbsp;&nbsp;&nbsp;&nbsp;"Hvala", oštro odvrati Karen. "Geri, jesi li ponudio našem gostu neko osveženje?" Ona unese prtljag u kuću. Njene sumnje behu se pretvorile u gnev.
<BR>&nbsp;&nbsp;&nbsp;&nbsp;&nbsp;"Očekujemo da svakog časa stigne šatl", odgovori on. "Nešto smo pojeli i popili po pivo."
<BR>&nbsp;&nbsp;&nbsp;&nbsp;&nbsp;Rus se nasmeši pri pominjanju piva. Bilo je očito koliko uživa.
<BR>&nbsp;&nbsp;&nbsp;&nbsp;&nbsp;Karen je neko vreme šuškala po kuhinji, a onda nastavi prekinuti razgovor kroz otvoreni kuhinjski prozor. "Povešćemo dvadeset do trideset seoskih vođa i studenata političkih nauka iz Krajstčerča u Osni Toro. Biće to kao neki kongres, sve u gradskoj memoriji, kako bi zasnovali društvene veze koje bi se inače uspostavljale godinama. Posle će se, ako sve prođe kako treba, ponašati kao članovi iste porodice. Zamisli samo da svi političari budu jedna porodica, a isto tako i njihovi naslednici! Bilo bi divno." Glas joj se beše promenio; sada je zanemarija misteriju.
<BR>&nbsp;&nbsp;&nbsp;&nbsp;&nbsp;Lenijer se odjednom oseti iscrpljenim. Želeo je samo da prilegne na stari kauč kraj kamina i da zatvori oči.
<BR>&nbsp;&nbsp;&nbsp;&nbsp;&nbsp;"Evo šatla", primeti Rus, pokazujući rukom. Beli zrak je prelazio drugim krajem doline, a onda se naglo spustio tik iznad drveća. Karen se vrati na verandu, napetog lica, i pogleda muža.
<BR>&nbsp;&nbsp;&nbsp;&nbsp;&nbsp;"Šta to, dođavola, radiš?" poluglasno ga upita. "Kuda to idete?"
<BR>&nbsp;&nbsp;&nbsp;&nbsp;&nbsp;Lenijer odmahnu glavom. "Na Kamen." Sve je gubilo prizvuk stvarnosti. Ništa nije delovalo verovatno. "Ne znam kada ćemo se vratiti."
<BR>&nbsp;&nbsp;&nbsp;&nbsp;&nbsp;"Ne bi trebalo da ideš sam. A ja, opet, ne mogu sa tobom", reče ona. "Moram sutra da budem u Krajstčerču." Potom pogleda Lenijera. Karen nije bila budala, ali bilo joj je teško da se prilagodi. Po izrazu lica videlo se da zna koliko je sve ovo čudno; i koliko bi moglo da bude važno. "Možda ćeš moći da mi objasniš kada budeš stigao na Kamen?"
<BR>&nbsp;&nbsp;&nbsp;&nbsp;&nbsp;"Pokušaću", odgovori Lenijer.
<BR>&nbsp;&nbsp;&nbsp;&nbsp;&nbsp;"Izvinite na smetnji", tiho se umeša Rus.
<BR>&nbsp;&nbsp;&nbsp;&nbsp;&nbsp;"Ti, zaveži", povika Karen, okomivši se na njega. "Ti si samo prokleti duh."
<BR>&nbsp;&nbsp;&nbsp;&nbsp;&nbsp;Na to se Lenijer nasmeši i stavi joj je ruku na rame, da je umiri i spreči da kaže još nešto. Gestovi lako dolaze, pomislio je. Zašto ne i osećanja?
<BR>
<BR>&nbsp;&nbsp;&nbsp;&nbsp;&nbsp;Bili su na putu, ušuškani u bezobličnoj beloj unutrašnjosti šatla, leteći visoko nad mračnom Zemljom. Na nebu, gledajući preko crnog, nazubljenog obzorja, gde su se zvezde dodirivale sa planinama, Lenijer se oseti slobodnim. Godinama nije leteo, i gotovo da je zaboravio kakvo je to osećanje. Čim je šatl uperio svoj zatupasti kljun naviše, pa se pogled kroz prozirni deo oklopa nakrivio, njegovo prvobitno oduševljenje pretvori se u užas.
<BR>&nbsp;&nbsp;&nbsp;&nbsp;&nbsp;Svemir.
<BR>&nbsp;&nbsp;&nbsp;&nbsp;&nbsp;Kako je lepo leteti kroz tanak sloj vazduha, izbegavajući ozbiljnije stvari. Letenje liči na nekakav divan san, iznad teške stvarnosti buđenja, ali ispod ogromne tame smrti...
<BR>&nbsp;&nbsp;&nbsp;&nbsp;&nbsp;S druge strane prolaza, Rus je zurio pravo napred, ne trudeći se da gleda kroz prozor, kao da je sve to viđao toliko često da mu više ništa nije značilo. Rus nije delovao zamišljeno. Nije delovao ni zabirnuto. Nije bilo načina da sazna šta je sve ovo njemu značilo, ni kako se osećao što će sresti Korzenovskog... ili što se vraća na Kamen.
<BR>&nbsp;&nbsp;&nbsp;&nbsp;&nbsp;Ako je on Mirski, povratak na Čičak bi morao biti pun osećanja. Poslednji put je stigao na Kamen sa snopovima projektila i laserskih zraka, kao deo ruskih invazionih snaga, tik pre Smrti, koju je možda i sam izazvao.
<BR>&nbsp;&nbsp;&nbsp;&nbsp;&nbsp;Lenijer shvati da, ako je ovo zaista Mirski, onda taj čovek nije video Zemlju još od tog sudbonosnog časa pa do dolaska u dolinu.
<BR>&nbsp;&nbsp;&nbsp;&nbsp;&nbsp;Let, miran i tih, naizgled bez napora, nije umanjio Lenijerovo osećanje nestvarnosti. Ako je on Mirski, gde je bio do sada - šta je sve video?
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
