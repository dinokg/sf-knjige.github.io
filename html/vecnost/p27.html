<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. GEA
<P>&nbsp;&nbsp;&nbsp;&nbsp;&nbsp;Ptice su pevale, a u vazduhu se osećalo još nešto - neki elektricitet. Rita zbaci pokrivače i oslušnu ljude koji su se mumlajući kretali šatorom. Ona protrlja oči da se razbudi; sada je shvatala koliko je bila iscrpljena, napeta do pucanja. Za trenutak je nastavila da se mazi u krevetu, odbijajući da posluša nagone. Potom je nešto eksplodiralo nedaleko od šatora i ona se nađe na kolenima, pa na nogama, obučena samo u labavo donje rublje. Vazduh je pucketao a vetar je ljuljao šator. Nekoliko muškaraca su vikali, pitajući i naređujući. Demetrios podiže kraj njenog šatorskog krila, zagleda se u nju, postiđen, i obrati joj se skoro strogo. "Oluja. Pljusak će početi svakog trenutka."
<BR>&nbsp;&nbsp;&nbsp;&nbsp;&nbsp;"Samo nam je još to trebalo!" Ona uskoči u pantalone, nimalo postiđena što ju je video. Zapravo, taj trenutak ju je pomalo uzbudio - divljenje u njegovom pogledu pre nego što ga je učtivost navela da obori oči...
<BR>&nbsp;&nbsp;&nbsp;&nbsp;&nbsp;"To samo povećava uzbuđenje", priznade on, okrećući joj leđa. Ona zaveza košulju i zakopča jaknu, a onda se saže da se obuje, brzo zakopčavajući cipele. Bila je potpuno obučena za nekoliko sekundi. Ona požuri kraj Demetriosa i između kibernetosa i vojnika, niz pokriven otvor između dva dela šatora, pa napolje.
<BR>&nbsp;&nbsp;&nbsp;&nbsp;&nbsp;Oresija i Džamal Ata stajali su na ivici jaruge, Oresija sa rukama na kukovima, Ata govoreći u mikrofon pokretnog radija koji se nalazio na leđima jednog vojnika. Šta se desilo sa zabranom korišćenja radija? upita se ona. Demetrios iziđe za njom iz šatora, baš kad su joj prve krupne kapi kiše pale na lice i ruke i ostavile tamne mrlje na jakni. Ata podiže ruke i odmahnu glavom; poslednja kap, više nego što ijedan čovek može da podnese.
<BR>&nbsp;&nbsp;&nbsp;&nbsp;&nbsp;Dva pčeloleta kao da su se zgrčila pod napadom, elisa opuštenih gotovo do same trave. Vojnici su stajali na ulazima, i video se dim iz nekoliko lula dok su nemarno posmatrali kako pljusak postaje sve jači. Oresija vrati mikrofon vojniku i podiže jaknu preko glave, trčeći ka njima. Na jugu sevnu munja, osvetlivši gust pokrov oblaka i stepu oko njih hladnim, bledim sjajem.
<BR>&nbsp;&nbsp;&nbsp;&nbsp;&nbsp;"U Aleksandreji je propast", povika je Oresija kroz novo prolamanje grmljavine. On gurnu Ritu i Demetriosa nazad u šator i odbaci jaknu, provlačeći ruku kao četku kroz mokru kosu i trljajući prstima oči. Ata je ostao da stoji usred oluje, povremeno podižući ruke, nešto vičući ili šapćući, što nisu mogli da razaberu zbog buke.
<BR>&nbsp;&nbsp;&nbsp;&nbsp;&nbsp;"Hoće da ga pogodi munja. Možda bi nam svima bilo bolje", dobaci im Oresija. "Došlo je do pobune. Struja iz Muzejona, čini mi se... i Jevreji. Lokisa je pod opsadom, a Palata je blokirana. Vojnici odani kraljici bacili su bombe na Muzejon..."
<BR>&nbsp;&nbsp;&nbsp;&nbsp;&nbsp;"Ne!" Riti se ta reč otrže. Uzaludno, besno zahtevanje reda.
<BR>&nbsp;&nbsp;&nbsp;&nbsp;&nbsp;Oresija joj grimasom pokaza saučešće. "Trebalo je da znamo, po onom što smo videli u Bagdadu i Damasku. Na putu nazad nećemo imati nikakvu zaštitu. Koliko znam, granične postaje Huna i Severusa su sad pod uzbunom. Mislim da još nisu locirali naš radio, ali uspeće ako budemo morali da pošaljemo još neku poruku."
<BR>&nbsp;&nbsp;&nbsp;&nbsp;&nbsp;Lugotriks je stajao nad Ritom, visoki zaštitnik, tamnih očiju pod namrštenim obrvama.
<BR>&nbsp;&nbsp;&nbsp;&nbsp;&nbsp;"Šta ćemo sad ovde?" upita Demetrios, uznemiren, ali ne i uplašen.
<BR>&nbsp;&nbsp;&nbsp;&nbsp;&nbsp;"Obavićemo svoj posao", odgovori Oresija. "Imamo dva sata pre nego što naredim povlačenje, pa ćemo pokušati da se vratimo nazad. Istovarićemo sve što je potrebo iz teretnog aviona." On naredi nekolicini vojnika da organizuju prenošenje paketa. Napolju se čulo kako motori tankera nadjačavaju oluju. Gorivo je prebačeno, i ovaj je sad poletao. "Duga, dokona ekspedicija više nije moguća, ali možemo da ispitamo tu kapiju, naučimo koliko možemo, i spasemo kožu pre nego što Kirgizi, kazaški Tatari ili njihovi gospodari Rusi dođu do nas."
<BR>&nbsp;&nbsp;&nbsp;&nbsp;&nbsp;Ata najzad odustade od proklinjanja oluje i pridruži im se pod šatorom. "Munja je pogodila kapiju", reče on zadihano. "Sinula je kao lampa." I on i Oresija istovremeno pogledaše Ritu.
<BR>&nbsp;&nbsp;&nbsp;&nbsp;&nbsp;"Ne mene je red, je li tako?" upita ona.
<BR>&nbsp;&nbsp;&nbsp;&nbsp;&nbsp;"Doneću Predmete", reče Lugotriks. Pomalo iznenađeno, ona pogleda za Keltom koji se udaljavao. Svi me guraju da radim ovo. Ne sviđa mi se osećanje koje me obuzima; svi moji nagoni govore ne...
<BR>&nbsp;&nbsp;&nbsp;&nbsp;&nbsp;Ili se samo plašila?
<BR>&nbsp;&nbsp;&nbsp;&nbsp;&nbsp;"Može li munja da pogodi i ključnjaču?" upita Oresija.
<BR>&nbsp;&nbsp;&nbsp;&nbsp;&nbsp;"Ne znam", tiho odgovori Rita.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ne znam!" prodra se ona. Demetrios je bezvoljno klimao glavom, i ona mu okrenula leđa u naletu gađenja, sasvim suprotnog onoj ranijoj zainteresovanosti. On mi neće pomoći. Niko mi neće pomoći. U zamci sam.
<BR>&nbsp;&nbsp;&nbsp;&nbsp;&nbsp;Lugotriks se vrati sa velikom kutijom i ona je otključa svojim ključem i izvadi ključnjaču, držeći je nisko pred sobom, osećajući njenu moć u svojim rukama i mislima. Pokušava da me umiri. Kelt proverio svoj mašinski pištolj i stade se premeštati s noge na nogu iza nje. Oresija se nasmeši i otvori vrata šatora.
<BR>&nbsp;&nbsp;&nbsp;&nbsp;&nbsp;Bez oklevanja, odbijajući da ikome pokaže ikakvu slabost, zgađena na sebe i na sve ostalo - naročito na svoje jučerašnje slaboumno zanošenje avanturom - ona iziđe na kišu.
<BR>&nbsp;&nbsp;&nbsp;&nbsp;&nbsp;Tu zastade i okrenu se, žmirkajući pod oštrim kapima. "Onuda", dobaci joj Demetrios, pokazujući prema jaruzi.
<BR>&nbsp;&nbsp;&nbsp;&nbsp;&nbsp;"Uskoro će poplava", doviknu mu ona preko ramena. Muškarci su išli za njom, svi pogrbljeni sem Kelta. Lugotriks je koračao kroz oluju kao hodajuće drvo, kose zalepljene preko lica, očiju pretvorenih u proreze, iskeženih zuba.
<BR>&nbsp;&nbsp;&nbsp;&nbsp;&nbsp;Dno jaruge već je bilo pokriveno vodom do članaka. Rita se okliznu i nesigurno pođe niz obalu, nekako se održavajući na nogama, sa ključnjačom u obema rukama, sve dok nije pljusnula na dno i stala kraj treperavog sočiva kapije, videći je očima i umom, neizmenjenu ni olujom ni udarom munje.
<BR>&nbsp;&nbsp;&nbsp;&nbsp;&nbsp;Klučnjača joj pokaza koliko je prostrana oluja, i preko ekrana su bljeskali čudni simboli, okupljajući se na jednom mestu u oblacima i bljeskajući zeleno - baš kada je munja ponovo osvetlila preriju.
<BR>&nbsp;&nbsp;&nbsp;&nbsp;&nbsp;Ključnjača ju je obaveštavala o svim uslovima oko kapije. Šteta što mi baka nije pričala o ovome, pomisli ona. Možda nije znala.
<BR>&nbsp;&nbsp;&nbsp;&nbsp;&nbsp;"Još je tu, i nije se promenila", doviknu ona muškarcima. Samo je Lugotriks pošao za njom u jarugu. Demetrios beše zastao na pola puta niz obalu, ne iz straha, činilo joj se, nego iz poštovanja prema njenom položaju i tome kako kontroliše situaciju.
<BR>&nbsp;&nbsp;&nbsp;&nbsp;&nbsp;"Treba li ti pomoć?" upita je on, pružajući joj ruku.
<BR>&nbsp;&nbsp;&nbsp;&nbsp;&nbsp;"Ne znam", odgovori ona. "Nikad ranije nisam ovo radila."
<BR>&nbsp;&nbsp;&nbsp;&nbsp;&nbsp;Šta da radim da proširim kapiju? upita ona ključnjaču. Pretpostavljala je da svi to žele, a nemaju vremena za posebnu opreznost. Jedina je mogla da zamisli ko ili šta ih čeka sa druge strane: demoni ili bogovi.
<BR>&nbsp;&nbsp;&nbsp;&nbsp;&nbsp;Još je bila dete Rodosa, ma koliko se pretvarala da je prefinjena. Nije imala poreklo kao njena baka.
<BR>&nbsp;&nbsp;&nbsp;&nbsp;&nbsp;Ključnjača ju je uputila, ispod nivoa koji bi mogla da prati svesnim umom. Ruke su je peckale; bilo je skoro bolno. Mišići su joj se sitno grčili, navikavajući se na nova uputstva; nova naređenja su jurila njenim nervnim sistemom svega nekoliko sekundi. Rita se za trenutak oseti premorenom i na ivici mučnine, ali to je brzo prođe i ona se ispravi.
<BR>&nbsp;&nbsp;&nbsp;&nbsp;&nbsp;Iznenađeno je žmirkala da bi oterala nekoliko kapi vode. Kiša je stala, a da ona to nije ni primetila. Da li se onesvestila ili izgubila? Ona se okrenu i ugleda Lugotriksa iza sebe, pogleda uperenog preko njene glave. Demetrios se nalazio na pola puta niz obalu, a Ata i Oresija sa vojnicima stajali su pokraj ivice. Svi su zurili u kapiju.
<BR>&nbsp;&nbsp;&nbsp;&nbsp;&nbsp;Rita podiže pogled.
<BR>&nbsp;&nbsp;&nbsp;&nbsp;&nbsp;Sočivo se podiglo, proširilo i zadebljalo. Čudno je svetlucalo pod svežim zracima jutarnjeg sunca koje se pod niskim uglom prosijavalo kroz sve ređe oblake. Rita se ponovo obrati ključnjači.
<BR>&nbsp;&nbsp;&nbsp;&nbsp;&nbsp;Kapija se promenila. Šta se dešava?
<BR>&nbsp;&nbsp;&nbsp;&nbsp;&nbsp;Naveli smo je da se proširi, odgovori ključnjača. Ti si tako naredila.
<BR>&nbsp;&nbsp;&nbsp;&nbsp;&nbsp;Mogu li da prođem kroz nju?
<BR>&nbsp;&nbsp;&nbsp;&nbsp;&nbsp;Nije preporučljivo, odgovori ključnjača.
<BR>&nbsp;&nbsp;&nbsp;&nbsp;&nbsp;Zašto?
<BR>&nbsp;&nbsp;&nbsp;&nbsp;&nbsp;Ne možemo znati šta je sa druge strane.
<BR>&nbsp;&nbsp;&nbsp;&nbsp;&nbsp;Rita pomisli da je to veoma logično, ali vreme im je bilo ograničeno. Nema načina da saznamo?
<BR>&nbsp;&nbsp;&nbsp;&nbsp;&nbsp;Nikakvog.
<BR>&nbsp;&nbsp;&nbsp;&nbsp;&nbsp;Ali, otvorena je?
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Može li neko da prođe sa druge strane?
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Rita poče da shvata veličinu onoga što je učinila. Stajala je ispod kapije, malo sa strane, diveći se njenoj neprirodnoj lepoti, nalik na lebdeću kišnu kap, ili očno sočivo neke ogromne ribe.
<BR>&nbsp;&nbsp;&nbsp;&nbsp;&nbsp;Voda u jaruzi joj poraste preko članaka. Valjala se u staklastim talasima preko povijene trave, dok se blatnjava pena hvatala za obalu. Rita je pogleda, uznemirena, i zaključi da bi bilo mudro vratiti se na obalu, dalje od moguće poplave. Ona stade pokraj Demetriosa, držeći ključnjaču u nivou kolena, teško dišući. "Otvorena je", tiho mu reče ona, i on pogleda Atu i Oresiju, a onda opet nju.
<BR>&nbsp;&nbsp;&nbsp;&nbsp;&nbsp;"Zar nećeš da im kažeš?"
<BR>&nbsp;&nbsp;&nbsp;&nbsp;&nbsp;"Naravno da hoću", odgovori ona. "Otvorena je", doviknu im preko ramena. "Otvorila sam je. Ključnjača ju je otvorila."
<BR>&nbsp;&nbsp;&nbsp;&nbsp;&nbsp;Ata klimnu glavom, opuštenih usana, čkiljeći i razmišljajući. Oresija joj se kratko nasmeši. "Možemo da prođemo?"
<BR>&nbsp;&nbsp;&nbsp;&nbsp;&nbsp;"Ključnjača kaže da možemo, ali da ne bi trebalo. Ona ne zna šta je sa druge strane."
<BR>&nbsp;&nbsp;&nbsp;&nbsp;&nbsp;Oresija siđe niz obalu. "Došli smo ovamo da istražujemo", podseti ih on. "Ma šta se događalo u Aleksandreji, ovo je naša misija. Suviše si važna da bismo te poslali tuda", reče on Riti, "a Ata nam je potreban da u slučaju potrebe komanduje pilotima i vojnicima. Što će se verovatno desiti. Demetrios..."
<BR>&nbsp;&nbsp;&nbsp;&nbsp;&nbsp;"Ja bih rado bih pošao", javi se mehanikos, blistavih očiju.
<BR>&nbsp;&nbsp;&nbsp;&nbsp;&nbsp;"Ne." Oresija podiže ruke i odmahnu glavom. "Ti nisi određen da rizikuješ. Ja jesam."
<BR>&nbsp;&nbsp;&nbsp;&nbsp;&nbsp;Lugotriks ih je pažljivo posmatrao, prateći razgovor pogledom.
<BR>&nbsp;&nbsp;&nbsp;&nbsp;&nbsp;"Donesite drugi Predmet", naredi Oresija jednom od vojnika i čovek otrča da posluša.
<BR>&nbsp;&nbsp;&nbsp;&nbsp;&nbsp;"Ne znam kako da ga koristim", reče Rita. "Baka mi nije objasnila."
<BR>&nbsp;&nbsp;&nbsp;&nbsp;&nbsp;"Krajnje nemarno s njene strane", primeti Oresija, ozaren zbog izazova. "Videćemo da li još radi, i možemo li da je koristimo. Ako radi, idem kroz kapiju. Ako ne radi..."
<BR>&nbsp;&nbsp;&nbsp;&nbsp;&nbsp;"Ja sam odgovorna za sve Predmete", usprotivi se Rita.
<BR>&nbsp;&nbsp;&nbsp;&nbsp;&nbsp;"A ja sam odgovoran za tebe", odvrati Oresija. "Ako ne radi, možemo bar najpre da kroz nju proturimo neku od životinja u kavezu, pa da onda pođemo za njom - ako se životinja vrati živa." On dotače Ritu po ruci. Nisam potpuna budala, i ne želim da umrem. Bićemo oprezni."
<BR>&nbsp;&nbsp;&nbsp;&nbsp;&nbsp;Vojnik donese u jarugu kutiju sa drugim Predmetom. Rita je otvori, dok ju je on držao, i izvadi kontrolnu kutiju i kutiju za recirkulaciju, obe pričvršćene za debeli crni pojas. "Veoma su stare", primeti ona.
<BR>&nbsp;&nbsp;&nbsp;&nbsp;&nbsp;Oresija podiže ruke da mu namesti pojas. "Kako se uključuje?"
<BR>&nbsp;&nbsp;&nbsp;&nbsp;&nbsp;Rita se malo zamisli, a onda dotače kontrolnu kutiju. Aparat nije govorio njenom umu; očito je bio manje složen od ključnjače. Šta bi baka uradila? upita se ona.
<BR>&nbsp;&nbsp;&nbsp;&nbsp;&nbsp;Obratila bi joj se.
<BR>&nbsp;&nbsp;&nbsp;&nbsp;&nbsp;"Molim te, uključi se", reče ona na helenskom. "Molim te, zaštiti ovog čoveka." Ništa se nije desilo. Rita malo razmisli, a onda oduči da oproba bakin engleski, neobičan jezik koji uopšte nije tečno govorila. "Molim te, uključi se", reče ona. "Zaštiti ovog čoveka."
<BR>&nbsp;&nbsp;&nbsp;&nbsp;&nbsp;Opet nije bilo odgovora.
<BR>&nbsp;&nbsp;&nbsp;&nbsp;&nbsp;Rita oseti nalet besa pred sopstvenim neznanjem. Zašto me baka nije naučila kako se koriste svi Predmeti? Možda pred kraj života Patrikijina mudrost beše izbledela. "Ne znam šta još da pokušam..." požali se ona. "Osim... možda će raditi ako ga ja stavim."
<BR>&nbsp;&nbsp;&nbsp;&nbsp;&nbsp;Oresija odlučno odmahnu glavom. "Ako njena Carska Hipselota još sedi na svom prestolu, odrubiće mi glavu ako te izložim bilo kakvoj opasnosti. Prvo ćemo probati sa životinjom." I on naredi da donesu jednog kunića.
<BR>&nbsp;&nbsp;&nbsp;&nbsp;&nbsp;"Idem ja." Lugotriks se poverljivo obrati Riti, tiho, na samo uho, ali ona odmahnu glavom; sve je bilo zbrkano. Oni su bili amateri; niko od ostalih - verovatno čak ni ona - nemaju pojma koliko je značajna ova prilika, koliko je opasna, i to ne samo po njih.
<BR>&nbsp;&nbsp;&nbsp;&nbsp;&nbsp;Kunić stiže, hrpica krzna u kavezu od pruća, mrdajući ružičastim nosem. Kavez je bio okačen na metalnu kuku na dugoj drvenoj motki. Voda ne beše znatnije narasla, i Oresija uze kraj motke i zagazi u potok, nespretno hodajući sa kavezom koji se klatario ispred njega. "Gde da ga stavim?" upita on.
<BR>&nbsp;&nbsp;&nbsp;&nbsp;&nbsp;Rita je uprkos svemu morala da se nasmeši. "U sredinu."
<BR>&nbsp;&nbsp;&nbsp;&nbsp;&nbsp;Izgleda da je ovo i Lugotriksu bilo zabavno; Kelt je retko nalazio nešto čemu bi se vredelo nasmešiti.
<BR>&nbsp;&nbsp;&nbsp;&nbsp;&nbsp;Oresija podiže dugu motku i namesti kavez pred središte svetlucavog sočiva. "Ovako?" upita on. Kavez i kunić nestadoše, kao na pokret ruke mađioničara.
<BR>&nbsp;&nbsp;&nbsp;&nbsp;&nbsp;"Da", tiho reče Rita, zadivljena. Ona pokuša da zamisli Patrikiju kako ispada iz takvog sočiva, dospevši u kanal za navodnjavanje...
<BR>&nbsp;&nbsp;&nbsp;&nbsp;&nbsp;"Ostaviću ga nekoliko sekundi", reče Oresija, dok mu je motka podrhtavala u rukama.
<BR>&nbsp;&nbsp;&nbsp;&nbsp;&nbsp;Rita odjednom začu duboku tutnjavu sa severa. Džamal Ata podiže pogled sa jaruge i trže se. "Tatari - Kirgizi!" povika on. "Ima ih na stotine!"
<BR>&nbsp;&nbsp;&nbsp;&nbsp;&nbsp;Oresija preblede, ali nastavi da drži motku kako treba. "Gde?"
<BR>&nbsp;&nbsp;&nbsp;&nbsp;&nbsp;Lugotriks skoči na ivicu jaruge. Rita je bila rastrzana između ostanka kraj kapije i Oresije i odlaska za Keltom, kako bi videla šta se dešava. Vojnici su vikali oko pčeloleta. Tutnjava je postajala sve glasnija.
<BR>&nbsp;&nbsp;&nbsp;&nbsp;&nbsp;"Konjanici i pešadija!" doviknu joj Lugotriks. "Blizu su - na nekoliko stadija."
<BR>&nbsp;&nbsp;&nbsp;&nbsp;&nbsp;"Pod kojom su zastavom?" upita Oresija, dok mu je čitava gornja polovina tela drhtala od težine kaveza i motke. Sočivo je lebdelo, mirno i nedirnuto, progutavši kavez kao što nevidljiva vrata gutaju vrh mađioničarevog konopca.
<BR>&nbsp;&nbsp;&nbsp;&nbsp;&nbsp;"Nema zastave", odgovori Džamal Ata. "To su Kirgizi! Moramo da idemo!"
<BR>&nbsp;&nbsp;&nbsp;&nbsp;&nbsp;Oresija grčevito izvuče kavez iz kapije i Rita ugleda mlitavu sivocrvenu mrlju u kavezu, dok je Oresija prebacivao vrh motke preko potoka, na obalu. Oboje se zagledaše u kunića. Bio je mrtav; jedva da je uošte i ličio na životinju.
<BR>&nbsp;&nbsp;&nbsp;&nbsp;&nbsp;"Šta mu se desilo?" upita Rita.
<BR>&nbsp;&nbsp;&nbsp;&nbsp;&nbsp;"Izgleda kao da je eksplodirao, ili ga je nešto rastrglo", odgovori Oresija. On opipa drvene rešetke; bile su čitave, a iz onoga što je bilo u njima kapala je krv u travu i prašinu. On otkači kavez i žurno ga ugura u gumiranu vreću. Lugotriks siđe niz strminu i zgrabi je za ruku. "Odmah idemo", odlučno reče on, s mašinskim pištoljem u ruci. Nije se opirala.
<BR>&nbsp;&nbsp;&nbsp;&nbsp;&nbsp;Zaustavili su se za trenutak na ivici jaruge, kako bi pokupili svoje stvari. Vojnici su trčali kroz travu ka pčeloletu, noseći kutije sa prtljagom. Jedan se saplete i pade, vrisnuvši, i Rita pomislila da su ga pogodili; ali on se podiže na noge i ponovo uze svoj teret. Pogledavši prema severu, iza pčeloleta, ugledala je niz tamnih jahača kako se brzo kreću ka njima, na konjima koji su gazili travu do bedara. Za njima se dizalo blato, a glasovi su im se stapali u tešku, lelečeću pesmu preko tutnjave kopita. Neki su izmahivali mačevima i dugim puškama. Prikriven sve dosad od njihovih pogleda iza niskog brežuljka, iza jahača se iznenada pojavi krhak višekrilni galebolet, zujeći kao vilin konjic u letu. Galebolet najzad prelete jahače, poveća visinu i pređe na oko pedeset ruku iznad njih, krila skoro vertikalno podignutih dok su kibernetos i jedan putnik na zadnjem sedištu pokušavali da vide uljeze. Jasno je razabrala dugi crni teleskop u rukama putnika, a onda je Lugotriks prihvati za ruke, pribi joj ih za bokove svojim ogromnim šakama, i potrča sa njom ka najbližem pčeloletu. Oresija je nastojao da ne zaostane. Ona se okrenu i ugledala Džamala Atu kako juri, raširenih ruku, sa ogrtačem koji je lepršao, ka grupi vojnika koji su nosili još prtljaga iz teretnog galeboleta.
<BR>&nbsp;&nbsp;&nbsp;&nbsp;&nbsp;"Bacite to! Pravac vaša letilica!" naredi im on. Ali, bilo je već prekasno. Konjanici su već jahali kroz logor, neki su se sjurili u močvaru, jedva promašivši kapiju, pa na drugu stranu. Konji su frktali i penili, šireći nozdrve.
<BR>&nbsp;&nbsp;&nbsp;&nbsp;&nbsp;Jahači su nosili crne obojke i tamnosive pantalone, sa širokim purpurnim tunikama vezanim konopcem oko pojaca i zglobova. Kape su im bile od krzna, sa poklopcima za uši koji su lepršali dok su kružili oko jednog šatora, nišaneći puškama, smejući se i podvriskujući. Vojnici se spustiše u travu, na kolena, ili su stajali kao ukopani, iskolačenih očiju, okrećući se tamo-amo, ne usuđujući se da podignu svoje oružje.
<BR>&nbsp;&nbsp;&nbsp;&nbsp;&nbsp;Očito su bili brojno nadjačani. Da bi zbrka bila veća, ponovo je počela kiša.
<BR>&nbsp;&nbsp;&nbsp;&nbsp;&nbsp;Lugotriks podiže Ritu u pčelolet i uskoči za njom, gurnuvši je čizmom iza jednog zavežljaja, dok je zauzimao položaj sa pištoljem iza leđa, naspram otvorenih vrata. Ostali vojnici su se krili u letelici, a neki behu otpuzali ispod nje, tražeći zaklon od galopirajućih konja. Bilo je barem tri stotine jahača.
<BR>&nbsp;&nbsp;&nbsp;&nbsp;&nbsp;Drugi pčelolet pokrenu motore. Rita otpuzala do niskog prozora sa suprotne strane i ugleda elise kako se moćno okreću, ali još povijene, skoro u travi. Konjanici su jahali oko pčeloleta, pušaka uperenih u prednju kabinu, vičući i mašući drugom rukom naniže. Oresija dopuza do nje. Iza njih je kašljao Demetrios. "Neće dozvoliti da iko ode", reče on. Džamal Ata stiže prilično dostojanstveno između četiri jahača na konjima koji su se propinjali, gledajući tamo-amo uz divalj osmeh. Pokazuje im da se ne plaši, pomisli Rita. Ata se okrenu i priđe tik uz rotirajuće elise. Sada su povećavale brzinu, pa su se polako ispravljale, dok se trava se povijala prema spolja. Jahači su jahali ne zaklanjajući se, sa spremnim puškama. Ata nešto povika ka pčeloletu, ali iz letelice nisu mogli da razaberu šta govori.
<BR>&nbsp;&nbsp;&nbsp;&nbsp;&nbsp;"Traži da zaustavimo motore", nagađao je Oresija.
<BR>&nbsp;&nbsp;&nbsp;&nbsp;&nbsp;Demetros beše sebi našao mesto kraj drugog prozora. "Šta se desilo sa kunićem?" upita on.
<BR>&nbsp;&nbsp;&nbsp;&nbsp;&nbsp;"Mrtav je", gorko odgovori Oresija. "S ovom ekspedicijom imamo takvu sreću od samog početka."
<BR>&nbsp;&nbsp;&nbsp;&nbsp;&nbsp;"Kako, mrtav?" raspitivao se i dalje Demetrios.
<BR>&nbsp;&nbsp;&nbsp;&nbsp;&nbsp;"Kao da ga je nešto pojelo i ispljunulo!" odvrati Oresija, besno ga gledajući. "Ionako ćemo za nekoliko minuta možda svi biti mrtvi!"
<BR>&nbsp;&nbsp;&nbsp;&nbsp;&nbsp;Okružen jahačima, Džamal Ata je razgovarao sa mišićavim tipom u debelom crnom vunenom kaputu, sjajnom od kiše, zbog kojg je izgledao dvostruko krupniji od ionako užasavajuće veličine. Kirgiz je nemarno mahao dugom sabljom blizu Atinih rebara. Ata kao da nije obraćao pažnju na to, održavajući veličanstvenu smirenost uprkos tome što je bio prokisao do kože, sa kosom koja je visila u dugim pramenovima. Ostali jahači behu prikupili rasute vojnike pred sobom kao stado. Motori drugog pčeloleta žalosno su zavijali, a onda se turbine naglo zaustaviše i elise se zaustaviše i opustiše se.
<BR>&nbsp;&nbsp;&nbsp;&nbsp;&nbsp;"Predaje se", reče Oresija. "Nije bilo mnogo izbora."
<BR>&nbsp;&nbsp;&nbsp;&nbsp;&nbsp;Rita je i dalje držala ključnjaču. Nekoliko minuta nije obraćala pažnju na spravu, ali ju je čvrsto stezala obema rukama. Odvojivši lice od prozora i protresavši jednu pa drugu bolnu ruku, ona ponovo obrati punu pažnju na ono što joj je naprava govorila. Misli joj se ponovo ispuniše slikama. Videla je kapiju - i dalje predstavljenu crvenim krstom - i ono što je moralo predstavljati izmaglicu kišnih kapi oko jaruge. Jahači, po svemu sudeći, nisu bili od značaja za ključnjaču - nije primetila nikakav simbol koji bi označio njihovo prisustvo. ali nešto se desilo sa crvenim krstom. Sada je bio opervažen jednim crvenim krugom, pa još jednim, i još jednim. Krugovi se behu razbili u tri jednaka dela, koji su počeli da rotiraju oko krsta.
<BR>&nbsp;&nbsp;&nbsp;&nbsp;&nbsp;Šta se dešava?
<BR>&nbsp;&nbsp;&nbsp;&nbsp;&nbsp;Kapija se i dalje širi, odgovori ključnjača.
<BR>&nbsp;&nbsp;&nbsp;&nbsp;&nbsp;Kako?
<BR>&nbsp;&nbsp;&nbsp;&nbsp;&nbsp;Kontrolišu je sa druge strane.
<BR>&nbsp;&nbsp;&nbsp;&nbsp;&nbsp;Riti se grlo steže. Nije bila zaista uplašena - oduševljena, šokirana, iznenađena, da, ali ne i uplašena - sve do sada. "Šta smo to uradili?" promrmlja ona. Ponovo se pomoli Ateni Lindiji i zatvori oči, poželevši da je Patrikija tu da je posavetuje.
<BR>&nbsp;&nbsp;&nbsp;&nbsp;&nbsp;Tri jahača kao da iznikoše iz zemlje pred ulazom u pčelolet, urlajući i mašući puškama i mačevima. Oresija ustade i stade pred njih, pružajući ruke kako bi pokazao da nije naoružan. Glavni jahač, gologlav, ćelav i sa dugim, tankim brkovima, naže se napred u malenom sedlu i dade Oresiji znak da priđe.
<BR>&nbsp;&nbsp;&nbsp;&nbsp;&nbsp;"Govoriš li helenski?" upita ga jahač.
<BR>&nbsp;&nbsp;&nbsp;&nbsp;&nbsp;"Da", odgovori Oresija.
<BR>&nbsp;&nbsp;&nbsp;&nbsp;&nbsp;"Naš strategos, on želi da razgovara sa tobom - ti si Oresija?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ti naređuješ onom arabiosu Džamal Ati?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zbog čega ste ovde?" Ćelavi jahač se naže napred, sa izrazom napetog, žudnog zanimanja. Potom se zavali, divlje mašući mačem. "Neee. Reći ćeš strategosu, sa arabiosom, svi zajedno."
<BR>&nbsp;&nbsp;&nbsp;&nbsp;&nbsp;Oresija iziđe i pođe za jahačima kroz travu, oko pčeloleta, do mesta gde je Ata razgovarao a čovekom u vunenom kaputu.
<BR>&nbsp;&nbsp;&nbsp;&nbsp;&nbsp;Rita je i dalje sa pola pažnje pratila sliku iz ključnjače. Krugovi koji su se okretai oko krsta behu se zamaglili; to je, kako je ključnjača rekla, označavalo snagu kapije. Trošila je mnogo energije. Nije mogla da golim okom vidi ni jarugu ni kapiju.
<BR>&nbsp;&nbsp;&nbsp;&nbsp;&nbsp;"Nešto se dešava", dobaci ona Demetriosu i on kleče kraj nje, dok mu je iz kose kapala kiša. Svi su ličili na udavljene mačke. On pruži ruku, i ona mu napravi mesta da uhvati ključnjaču, pa ga povuče da dotakne dršku. On razrogači oči.
<BR>&nbsp;&nbsp;&nbsp;&nbsp;&nbsp;"Bože!" uzviknu on. "Ovo je košmar."
<BR>&nbsp;&nbsp;&nbsp;&nbsp;&nbsp;"Pretpostavljam da Tatari ne vide ništa neobično", nagađala je Rita. "Ali, kapija postaje sve šira i jača."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Nešto će proći kroz nju", odgovori ona.
<BR>&nbsp;&nbsp;&nbsp;&nbsp;&nbsp;"Možda još ljudi nalik na tvoju baku", oglasi se Lugotriks. Bio je stavio mašinski pištolj iza kućišta čekrka, da bude skriven, ali pri ruci; nije mu bio u rukama, za slučaj da ih budu pretresali.
<BR>&nbsp;&nbsp;&nbsp;&nbsp;&nbsp;Rita odmahnu glavom. Osećala je vrtoglavicu, gotovo groznicu.
<BR>&nbsp;&nbsp;&nbsp;&nbsp;&nbsp;To nisu ljudi, reče joj ključnjača. Ne koriste ljudske metode na kapiji.
<BR>&nbsp;&nbsp;&nbsp;&nbsp;&nbsp;Demetrios je zurio u nju, pošto je i sam čuo poruku, ali nije znao kako da je razume.
<BR>&nbsp;&nbsp;&nbsp;&nbsp;&nbsp;Koliko brzo? upita ona.
<BR>&nbsp;&nbsp;&nbsp;&nbsp;&nbsp;Kapija je otvorena. Ne može se znati kada će proći kroz nju.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
