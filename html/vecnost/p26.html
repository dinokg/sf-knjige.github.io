<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. ČIČKOV GRAD
<P>&nbsp;&nbsp;&nbsp;&nbsp;&nbsp;Lenijer je, iz potrebe za običnom zabavom, preuredio izgled svojih gostinjskih odaja ispod kupole Neksusa. Išao je iz sobe u sobu kroz veličanstveni stan, dajući uputstva glasom. "Polinezijski", rekao je u trpezariji, trenutno strogoj, oštroj i klasičnoj. Projektori dekora pretražiše svoje privremene memorije i stvoriše ceremonijalnu odaju osvetljenu vatrom i bakljama, sa smeđim i belim prostiračima i drvenim činijama. Zidovi su bili načinjeni od palmovih stabala i prekriveni tkaninama od trave i palmivog lišća.
<BR>&nbsp;&nbsp;&nbsp;&nbsp;&nbsp;"Vrlo dobro", odobri on. Zabavljajući se ovakvim čudima, osećao je da bi mogao da zaleči svoj povređeni mali ego, ili, bar, da se malo oraspoloži.
<BR>&nbsp;&nbsp;&nbsp;&nbsp;&nbsp;Nekada su moćni vladari - senatori, premijeri, pa čak i predsednici - odsedali u ovim odajama. Sobe su posle polaska niz Put stolećima bile prazne, i sada su korišćene samo u zvaničnim prilikama.
<BR>&nbsp;&nbsp;&nbsp;&nbsp;&nbsp;Korzenovski je otišao da pripremi sastanak Neksusa u punom sastavu; Mirski je bio u svojim odajama, sličnim ovima; Lenijer nije imao nikakvo društvo sem svojih misli. Osećao se kao peti točak. Bio je star, ako je to bitno; njegovo razumevanje nikad nije bilo doraslo ovakvim problemima. Ipak, nikome još nije saopštio svoje rezerve, i to ga je još više brinulo. Značilo je da kancelarijski džukac u njemu barem počinje da zagriza kosku koja mu je bila silom gurnuta među zube. Nije to želeo; želeo je odmor, a ne gomilu uzbuđenja i izazova za um. Želeo je...
<BR>&nbsp;&nbsp;&nbsp;&nbsp;&nbsp;Bez mnogo daljeg razmišljanja, Geri Lenijer shvati da želi da bude mrtav.
<BR>&nbsp;&nbsp;&nbsp;&nbsp;&nbsp;On još većma otvori oči i sede na stepenište koje je vodilo u trpezariju (isklesano od vulkanske stene, bar prema projektorima). Osećao se kao da mu je srce propustilo jedan otkucaj. Uvek spreman da sakrije osećanja od samog sebe, nikada se ne beše direktno suočio sa ovom ličnom istinom.
<BR>&nbsp;&nbsp;&nbsp;&nbsp;&nbsp;Kraj života i iskustva. Prepustiti se konačnom miru. Biti siguran da će se, uprkos svem napretku medicine i tehnologije, barem njegov život završiti u tami i tišini.
<BR>&nbsp;&nbsp;&nbsp;&nbsp;&nbsp;Lenijer beše doživeo više neobičnih stvari nego što je mogao da se seti; veći deo sećanja bio mu je zamagljen običnim nerazumevanjem. Mogao bi da provede čitavo stoleće istražujući šta je sve video, i da tek ponešto nauči; zato bi bilo bolje da sve to odbaci i lepo se ispruži.
<BR>&nbsp;&nbsp;&nbsp;&nbsp;&nbsp;Ipak, priznanje ga je šokiralo. On protrlja upale obraze dugim, mršavim, još snažnim prstima i nekoliko puta ponovi svoje unutrašnje otkriće, uživajući u njegovoj gorčini. Šta god da je bio, nikad nije bio kukavica, a ipak je ovo bila kukavička želja da odustane.
<BR>&nbsp;&nbsp;&nbsp;&nbsp;&nbsp;Hajneman nije želeo da odustane. Prihvatio je smrtnost, ali je uživao u životu do samog kraja, a preživeo je trauma koliko i Lenijer; možda i više. Duh Lenore Karolson bio je nedirnut; i dalje je bila vitalna i puna ciljeva. A Karen je uživala u životu toliko da je odbijala da misli na smrt, odlažući taj trenutak tehnologijom Heksamona.
<BR>&nbsp;&nbsp;&nbsp;&nbsp;&nbsp;Nikakvo čudo da su se njegovi i Karenini putevi razišli. Kao ni Lenora, ni ona nije ostala ošamućena svime što je videla, a videla je jednako koliko i on. Žalila je za njihovom kćeri duboko, kao i on - bol koji je postao još teži jer se mešao sa nemogućom nadom... da će možda jednog dana uspeti da nađu Andijin implant. Pa, u čemu je onda pogrešio?
<BR>&nbsp;&nbsp;&nbsp;&nbsp;&nbsp;Sobni glas mu najavi posetioca na glavnom ulazu. Lenijer zastenja, jer se nadao da će imati više vremena da promozga o ovome pre nego što bude morao da teši svoje kolege, ali ispalo je ovako. Nije smeo da sada odbija posetioce. "U redu", reče on i pođe prema glavnom ulazu u apartman, čeličnom mostu dugačkom pet a širokom dva metra, koji je visio u šupljoj kugli od meteorskog kristala. Deo kristala na suprotnom kraju mosta pomeri se u stranu. Tamo se nalazio Pavel Mirski, smešeći se blago, kao i obično.
<BR>&nbsp;&nbsp;&nbsp;&nbsp;&nbsp;"Da li smetam?"
<BR>&nbsp;&nbsp;&nbsp;&nbsp;&nbsp;"Ne", odgovori Lenijer, više zbunjen njegovom normalnošću i čvrstinom nego ičim drugim. Zašto nije mogao da barem dođe obučen kao bog? Sa jednom ili dve munje u kosi...
<BR>&nbsp;&nbsp;&nbsp;&nbsp;&nbsp;"Ne spavam normalno, i dosadno mi je da samo tragam za podacima... Potrebno mi je društvo. Nadam se da vam to ne smeta?"
<BR>&nbsp;&nbsp;&nbsp;&nbsp;&nbsp;Lenijer bezvoljno klimnu glavom. Naravno da mu je dosadno. Čak i neverovatne biblioteke na Kamenu njemu deluju detinjasto... Zar ne?
<BR>&nbsp;&nbsp;&nbsp;&nbsp;&nbsp;"Nisam se izvinio što vam smetam, je li?"
<BR>&nbsp;&nbsp;&nbsp;&nbsp;&nbsp;"Mislim da jeste", odgovori Lenijer. Nemoguće da ga pamćenje izdaje.
<BR>&nbsp;&nbsp;&nbsp;&nbsp;&nbsp;"Možda i jesam." On se ponovo nasmeši i pređe most, prošavši kraj Lenijera. "Ovo su prostrani stanovi, pa ipak nisu, čini mi se, mnogo luksuzniji od onih u kojima živi običan svet? Tehnologija je konačno izjednačila vođe i vođene."
<BR>&nbsp;&nbsp;&nbsp;&nbsp;&nbsp;"Suviše je bogato za moj ukus."
<BR>&nbsp;&nbsp;&nbsp;&nbsp;&nbsp;"Slažem se", reče Mirski dok su prolazili kroz okrugli ulazni hol, ispod kupole koja je prikazivala nebo gledano sa severnog pola Čička. U ovom trenutku Mesec je bio vidljiv i pun, i bacao im je senke pred noge. "Ovo je ipak lep efekat, zar ne?"
<BR>&nbsp;&nbsp;&nbsp;&nbsp;&nbsp;Sada je više ličio na dete. Bio je spontan, razigran, pa ipak se kontrolisao.
<BR>&nbsp;&nbsp;&nbsp;&nbsp;&nbsp;Lenijer je išao za Mirskim do male dnevne sobe. Rus oproba stilsku i neutralnu stolicu - neutralnu po tome što nije posedovala vučne jastuke niti ikakav drugi efekat polja. On se promeškolji na stolećima starim jastucima, još gipkim, i odmahnu glavom glumeći tugu. "Bio sam tako zbrkan kada sam otišao odavde, sa ovog zvezdanog broda", reče on. "Bio sam izgubio dobar deo svoje ličnosti, ili sam barem tako mislio... Vrlo zbunjen. Ipak se jedne stvari sećam sasvim jasno."
<BR>&nbsp;&nbsp;&nbsp;&nbsp;&nbsp;Lenijer se nakašlja. Dugo zurenje Mirskog počinjalo je da ga nervira.
<BR>&nbsp;&nbsp;&nbsp;&nbsp;&nbsp;"Sećam se koliko sam vam se divio. Ustanovio sam da imate neverovatnu snagu. Suočili ste se sa svim od samog početka, a niste se... slomili?"
<BR>&nbsp;&nbsp;&nbsp;&nbsp;&nbsp;Lenijer polako odmahnu glavom, ne odričući sasvim da je ipak sačuvao razum. "Bila su to teška vremena."
<BR>&nbsp;&nbsp;&nbsp;&nbsp;&nbsp;"Najgora. Jedva mogu da poverujem da ono što sam sada potiče iz tog vremena, iz tih okolnosti. Ipak, večeras osećam potrebu da govorim, i želim da govorim sa vama. Vi i ja, reklo bi se, nismo slični, ali i ja uviđam neke paralele."
<BR>&nbsp;&nbsp;&nbsp;&nbsp;&nbsp;"Čak i sada?"
<BR>&nbsp;&nbsp;&nbsp;&nbsp;&nbsp;Lice Mirskog postade nežno. "Niste previše oduševljeni. Plašim se da ste stigli do kraja svog konopca."
<BR>&nbsp;&nbsp;&nbsp;&nbsp;&nbsp;Lenijer se oštro nasmeja. "Da", reče on. "Baš tako." Tiho.
<BR>&nbsp;&nbsp;&nbsp;&nbsp;&nbsp;"Znate, kada čovek stigne do kraja užeta, onda otpadne."
<BR>&nbsp;&nbsp;&nbsp;&nbsp;&nbsp;"Zapravo, obesi se", primeti Lenijer. "To je uobičajena fraza."
<BR>&nbsp;&nbsp;&nbsp;&nbsp;&nbsp;"Ali pas, kad stigne do kraja, zagrize konopac... oslobodi se."
<BR>&nbsp;&nbsp;&nbsp;&nbsp;&nbsp;"Stara ruska mudrost?"
<BR>&nbsp;&nbsp;&nbsp;&nbsp;&nbsp;"Teško", odgovori Mirski, još uvek blago. Nije gledao pravo u Lenijera, mada nije ni izbegavao njegov pogled. Izgledao je kao puding u koji bi se moglo lepo upasti i živeti životom vanile i sna. Odjednom ga obuze želja za ispovedanjem.
<BR>&nbsp;&nbsp;&nbsp;&nbsp;&nbsp;Lenijer je sedeo preko puta njega, pokušavajući da ponovo oseti one glatke pokrete iz mladosti, samo da bi se nadmetao sa ovim prorokom. Nadmetanje nije bilo praktično, ali...
<BR>&nbsp;&nbsp;&nbsp;&nbsp;&nbsp;"U redu", reče on. "Umoran sam. Predugo sam živeo. Vi ste nadživeli univerzum, a niste umorni niti vam je dosadno."
<BR>&nbsp;&nbsp;&nbsp;&nbsp;&nbsp;"Da, ali bio sam umoran i bilo mi je dosadno na načine koje sada ne mogu tačno da shvatim. Iscrpljen promašajem. Mi, koji smo otišli niz Put bedno smo propali, i to nas je koštalo... pa, skupo nas je koštalo. Bili smo uplašeni. Propatili smo ono što mogu da nazovem samo gubitkom ega, a i samo to bi bilo dovoljno da nas dovede do samoubistva. Kada postojiš u ništavilu, gubitak ega je kao gubitak krvi; skoro da smo iskrvarili do smrti." Mirski položi dlanove na kolena i raširi prste, ispitujući ih kao da traži prljavštinu ispod noktiju. "Da li ste radoznali šta sam ja sada?" upita on gotovo stidljivo.
<BR>&nbsp;&nbsp;&nbsp;&nbsp;&nbsp;"Svi smo radoznali", odgovori Lenijer, opet tiho i oprezno, kao da ne želi da uznemiri divnu nežnost Mirskog.
<BR>&nbsp;&nbsp;&nbsp;&nbsp;&nbsp;"Ponovo sam, uglavnom, onaj stari ja. Ponekad ne mogu da kontrolišem svoje sposobnosti, i to se uglavnom dešava kada ono što moram da uradim prevazilazi moje razumevanje sebe samog."
<BR>&nbsp;&nbsp;&nbsp;&nbsp;&nbsp;Lenijer podiže obrve; nije ga razumeo. Mirski nastavi sa objašnjavanjem.
<BR>&nbsp;&nbsp;&nbsp;&nbsp;&nbsp;"Ali, došao sam da pričamo o vama, i zbog čega sam vam se vratio. Dugujem vam nešto. Nisam mogao da izmirim taj dug sa drugog kraja vremena. U nekim od mojih oblika taj dug mi nije smetao, pošto je sva moja prošlost bila odložena kao stara knjiga, nepročitana; ali, kada mi je postalo jasno da ću se vratiti kao stari ja, dug se pojavio."
<BR>&nbsp;&nbsp;&nbsp;&nbsp;&nbsp;"Ne znam ni za kakav dug." Lenijer je osetio kako potreba u njemu raste; neće samo priznati, eksplodiraće. On požele da se uhvati za glavu, kako bi se sabrao.
<BR>&nbsp;&nbsp;&nbsp;&nbsp;&nbsp;"Običan dug. Hteo sam da vam se zahvalim."
<BR>&nbsp;&nbsp;&nbsp;&nbsp;&nbsp;Lenijeru se oči ispuniše suzama, nezvanim i neželjenim.
<BR>&nbsp;&nbsp;&nbsp;&nbsp;&nbsp;"Bili ste pristojni. Radili ste svoj posao i niste tražili zahvalnost. Vi ste bili razlog što sam preživeo da odem na ono dugo putovanje, i da se sada vratim. U svakoj situaciji može postojati seme kristala dobrote i pristojnosti, razumnosti. Vi ste na Kamenu bili taj kristal."
<BR>&nbsp;&nbsp;&nbsp;&nbsp;&nbsp;Lenijer zabaci glavu u stolici, i suze mu stadoše teći niz obraze. Da mu je karakter bio takav, zajecao bi. Prigušivao je grčevite jecaje, ali, ipak, osećao je olakšanje.
<BR>&nbsp;&nbsp;&nbsp;&nbsp;&nbsp;"Obična zahvalnost", zaključi Mirski.
<BR>&nbsp;&nbsp;&nbsp;&nbsp;&nbsp;Prosto neverovatno, za svo vreme koje je proveo radeći na Oporavku, nije se sećao da mu se iko zahvalio. Čak ni Karen, koja mu je možda bila suviše blizu da bi uočila tu potrebu. Žrtvovao je život i vreme ljudima kojima je pomagao, pa ipak zbog svog ponašanja - samouverene samodovoljnosti - nikad mu se niko nije zahvalio, ili se zbog neke druge mane nije sećao zahvalnosti. Možda se nikad nije našao u položaju da mu se neko zahvaljuje. Ovo olakšanje bilo je kao otpuštanje drevne opruge koja mu je stezala vitalne organe.
<BR>&nbsp;&nbsp;&nbsp;&nbsp;&nbsp;On podiže glavu i zagleda se u razmazano Rusovo lice, postiđen i zahvalan u isto vreme. "Bio sam vam neprijatelj", uspeo je da zastenje. On dotače svoje lice i iznenadi se što je na njemu zatekao staru kožu, meku i podatnu.
<BR>&nbsp;&nbsp;&nbsp;&nbsp;&nbsp;Mirski pucnu jezikom - vrlo neobičan gest za jednog proroka. "Imati pristojnog neprijatelja je neizmeran blagoslov", reče on, ustajući. "Omeo sam vas u odmoru. Sada idem."
<BR>&nbsp;&nbsp;&nbsp;&nbsp;&nbsp;"Ne", uzviknu Lenijer i podiže ruku. "Nemojte, molim vas. Potrebno mi je da razgovaram s vama." Strah i zavist koje je ovaj čovek budio u njemu u magnovenju se behu pretvorili u neku vrstu ljubavi, kao da su mu se vratila osećanja koja pre četiri decenije nikako nije priznavao. Sa tim osećanjima stigla je i iznenadna, okolišna, gotovo bolna briga za Karen. Šta li ona sada radi? Želeo je da razgovara i sa njom. Ta njegova koža... tako je stara!
<BR>&nbsp;&nbsp;&nbsp;&nbsp;&nbsp;"Hoćemo li da se prisećamo? Sada izgleda imamo dovoljno vremena, a kasnije ga možda neće biti."
<BR>&nbsp;&nbsp;&nbsp;&nbsp;&nbsp;Mirski klimnu glavom i ponovo sede, nagnuvši se napred, nalakćen na kolena, prepletenih prstiju. One blagosti beše nestalo.
<BR>&nbsp;&nbsp;&nbsp;&nbsp;&nbsp;"Možda treba da obojica osvežimo sećanja", reče Lenijer. "Želeo sam da vam kažem koliko sam umoran, ali sada više nisam preterano umoran."
<BR>&nbsp;&nbsp;&nbsp;&nbsp;&nbsp;Mirski nemarno odmahnu rukom. "Stari ratnici uvek preživaju stare uspomene."
<BR>&nbsp;&nbsp;&nbsp;&nbsp;&nbsp;"Prežvakavaju", nasmeši se Lenijer. Činilo mu se vrlo čudnim da Mirski tako nesvesno pogreši. "To bi mi se dopalo."
<BR>&nbsp;&nbsp;&nbsp;&nbsp;&nbsp;"Pričajte mi šta se desilo pošto sam otišao."
<BR>&nbsp;&nbsp;&nbsp;&nbsp;&nbsp;"Prvo bih vam postavio jedno pitanje... Zapravo, hiljadu pitanja."
<BR>&nbsp;&nbsp;&nbsp;&nbsp;&nbsp;"Ne mogu da odgovorim na hiljadu pitanja", odvrati Mirski.
<BR>&nbsp;&nbsp;&nbsp;&nbsp;&nbsp;"Onda barem jedno ili dva."
<BR>&nbsp;&nbsp;&nbsp;&nbsp;&nbsp;Mirski sumnjičavo klimnu glavom.
<BR>&nbsp;&nbsp;&nbsp;&nbsp;&nbsp;"Vaše izlaganje... u njemu je bilo toliko moći. Rekli ste nam da će oni uzeti - da uzimaju - čitave galaksije i pretvaraju ih, uništavajući ih... u beživotne galaksije?"
<BR>&nbsp;&nbsp;&nbsp;&nbsp;&nbsp;Mirski se nasmeši. "Mudro pitanje. Da. Mrtvorođene, moglo bi se reći... Velike, pune energije, tako da će svejedno same sebe sagoreti, ili će se brzo survati ka zamrznutim zvezdama u središtu... Vi ih nazivate crnim rupama. Ni život ni red u tim galaksijama ne mogu da opstanu. Konačni Um ubrzava i kontroliše njihovu smrt."
<BR>&nbsp;&nbsp;&nbsp;&nbsp;&nbsp;Lenijer je glupo klimao glavom, pa se zaustavi i obliza suve usne. "Uz toliku moć, što nas naprosto ne prisile? Neka pošalju nekakvu armiju ljudi kao što ste vi, ili... ili nešto moćnije."
<BR>&nbsp;&nbsp;&nbsp;&nbsp;&nbsp;"Nije prefinjeno. Nije pravi način."
<BR>&nbsp;&nbsp;&nbsp;&nbsp;&nbsp;"A šta ako ne uspete?"
<BR>&nbsp;&nbsp;&nbsp;&nbsp;&nbsp;Mirski sleže oramenima. "Čak i tada."
<BR>&nbsp;&nbsp;&nbsp;&nbsp;&nbsp;"Šta će se desiti... od sada pa do kraja vremena?" Eto, tako, otvoreno; ponovo se zainteresovao za budućnost, i sa tim je došla i radoznalost.
<BR>&nbsp;&nbsp;&nbsp;&nbsp;&nbsp;"Sećam se samo onoga što mi je potrebno. I kad bih se sećao svega, ne bih smeo da vam kažem... barem, ne sve."
<BR>&nbsp;&nbsp;&nbsp;&nbsp;&nbsp;"Koliko će potrajati... do kraja?"
<BR>&nbsp;&nbsp;&nbsp;&nbsp;&nbsp;"Vreme znači sve manje i manje u tom području istorije", odgovori Mirski, "ali procena - cifra - nije preterano zbunjujuća. Oko sedamdeset pet milijardi godina."
<BR>&nbsp;&nbsp;&nbsp;&nbsp;&nbsp;Lenijer žmirnu, pokušavaući da shvati toliki raspon.
<BR>&nbsp;&nbsp;&nbsp;&nbsp;&nbsp;Mirski tužno odmahnu glavom. "Izvinite. Ne pokušavam da izvrdam, ali za sada mogu da kažem samo toliko. Možda, kasnije... mnogo kasnije, kada se ljudi pridruže zajednicama..."
<BR>&nbsp;&nbsp;&nbsp;&nbsp;&nbsp;Lenijer se strese i klimnu glavom. "U redu", reče on. "Ali, i dalje sam radoznao. Drugi će verovatno biti još radoznaliji od mene... Oni isti ljudi koje morate da ubedite."
<BR>&nbsp;&nbsp;&nbsp;&nbsp;&nbsp;Mirski se smrknuto složi. "A sada, Geri, i ja imam pitanja. Možemo li da pričamo o onome što se događalo po odlasku Gešelskih okruga?"
<BR>&nbsp;&nbsp;&nbsp;&nbsp;&nbsp;"Od kog trenutka?"
<BR>&nbsp;&nbsp;&nbsp;&nbsp;&nbsp;"Od povratka na Zemlju."
<BR>&nbsp;&nbsp;&nbsp;&nbsp;&nbsp;Lenijer razmisli, nađe početnu tačku i poče svoje priznanje, pošto je potreba za njim konačno prošla.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
