<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>79. OSNI EUKLID
<P>&nbsp;&nbsp;&nbsp;&nbsp;&nbsp;Ram Kikurina slika prikazivala je Čičak kako se vrti tamo-amo, kao ogromni čunak koji prikuplja nit i opušta je. Severna trećina asteroida bila se istopila i raspala, stvarajući oko preostale mase pljusak blistavo crvene izmaglice.
<BR>&nbsp;&nbsp;&nbsp;&nbsp;&nbsp;Šatl sa Hofmanovom nije bio oštećen, saznala je pre nekoliko trenutaka; sve veze bile su prekinute da bi se otvorili kanali za zvanične signale Heksamona. Čičkova smrt neće uticati na Zemlju, niti na orbitalna tela, osim što će dosta Starih Urođenika biti privremeno oslepljeno od prvog bljeska.
<BR>&nbsp;&nbsp;&nbsp;&nbsp;&nbsp;Ona ustade i prošeta stanom, ne mogući da skrene pogled sa slike. Šta će biti sledeće? Koliko će trajati do...
<BR>&nbsp;&nbsp;&nbsp;&nbsp;&nbsp;Levak, nalik na vrh ogromne trube, zgusnu se iz tame ispred Čička. Trepereći kao meduza, levak ni po čemu nije ličio na Put; upravo se stvorilo nešto daleko zlokobnije: obuzdana, uobličena crna rupa, nešto što ovaj univerzum još ne beše video. Zvezdani brod je počeo da se vidljivo kreće ka zjapećem crnom levku. To je ukazivalo na ogromno ubrzanje.
<BR>&nbsp;&nbsp;&nbsp;&nbsp;&nbsp;Nejednako ubrzanje ka levku rascepilo je zvezdani brod duž tanjih zidova sa hirurškom preciznošću. Plimne sile raznele su asteroid na uzdužne delove, kao da ga seče ogroman nož za tortu, pri čemu je svaki odsečak grubo odgovarao po jednoj unutrašnjoj komori.
<BR>&nbsp;&nbsp;&nbsp;&nbsp;&nbsp;Vazduh, voda i kamen - a na severnom kraju i rastopljeni kamen - pokuljali su iz Čička kao boja razmazana ogromnim prstom, praćeni prašnjavim oblakom koji je mogao predstavljati samo ostatke unutrašnjih planina, šuma, gradova.
<BR>&nbsp;&nbsp;&nbsp;&nbsp;&nbsp;Čičkovi ostaci nestadoše u zjapećem levku, ne pojavivši se nigde, ne idući nigde, stvarajući manjak triliona tona mase u ovom univerzumu, koji se, nekako, ipak morao nadoknaditi.
<BR>&nbsp;&nbsp;&nbsp;&nbsp;&nbsp;Iz složenog područja supersvemira, do dalekih granica ovog univerzuma, pojaviće se slučajne struje čiste energije, tačno izjednačujući masu Čička; tako će knjigovodstvo biti u redu. Najverovatnije će struje biti toliko daleko da ni jedna od njih - a biće ih verovato na milijarde - neće biti blizu neke zvezde, a nekmoli planete. Ipak, hiljadama, a možda i milionima godina, sitni izvori gama zraka zbunjivaće ljudske i neljudske astronome. A ko će pogoditi njihovo poreklo?
<BR>&nbsp;&nbsp;&nbsp;&nbsp;&nbsp;Verovatno niko.
<BR>&nbsp;&nbsp;&nbsp;&nbsp;&nbsp;Ram Kikura je gledala sliku još nekoliko minuta pošto je Čičak nestao. Levak se sada video samo kao prsten prašine koja se spiralno uvijala ka unutra, i kao veća tama pod zvezdama.
<BR>&nbsp;&nbsp;&nbsp;&nbsp;&nbsp;A onda se levak zatvori kao cvet koji se priprema za dugu noć.
<BR>&nbsp;&nbsp;&nbsp;&nbsp;&nbsp;Put beše započeo svoje dugo, strašno samoubistvo.
</P></TD></TR></TABLE>
<P class="next">
<A HREF=p81.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
