<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>76. ZEMLJA
<P>&nbsp;&nbsp;&nbsp;&nbsp;&nbsp;Sa neba su stizale stotine hiljada ljudi. U Melburnu behu nastupili verski zanos i pobune; Karen je čula zvuke, kao daleku tutnjavu talasa, sa balkona svoje hotelske sobe. Posle događaja u logoru za izbeglice naredili su joj da uzme nedelju dana odmora - bio je to poklon koji joj se nije dopao, pošto nije imala drugog posla sem da razmišlja.
<BR>&nbsp;&nbsp;&nbsp;&nbsp;&nbsp;Hladno je posmatrala predstavu. U njenom životu čuda su se samo umnožavala; posle događaja u protekle dve sedmice, sada gotovo da ih je očekivala. Imala je neko nejasno osećanje da je ovaj sjaj u vezi sa Čičkom, ali asteroidni zvezdani brod se nije video.
<BR>&nbsp;&nbsp;&nbsp;&nbsp;&nbsp;Ipak, u ponoć, ugledala je ljubičasti odsjaj Bekmanovog pogona kako se podiže sa obzorja na severoistoku, kao zrak svetlosti. Izbledeo je na tri širine dlana iznad obzorja, što je značilo da je velik - dužine više desetina hiljada kilometara. Nije znala šta to znači; pomislila je da je to možda samrtni sjaj Čička, ali to je tek predstojalo.
<BR>&nbsp;&nbsp;&nbsp;&nbsp;&nbsp;Smestivši se u ležaljci na balkonu, umotana u džemper zbog noćne svežine, gledala je preko jasno osvetljenog neba Melburna, stežući keramičku šolju, pomalo drhteći ne samo od hladnoće, nego i što je popila suviše kafe.
<BR>&nbsp;&nbsp;&nbsp;&nbsp;&nbsp;Znala je da je izmoždena; pomišljala je da će možda jednog dana moći da se sabere, da sprovede sopstveni Oporavak, možda i da postane potpuno ljudsko biće; ali u ovom trenutku zavesa je bila spuštena, jer su se kulise preraspoređivale. Ono što će se pojaviti kada se reflektori ponovo upale možda će biti nova Karen Ferli Lenijer, ili možda samo obrada stare; u svakom slučaju, nadala se da će biti uspešnija. Možda će joj Andija pomoći; ali, dok zaista ne bude videla kćer, i ona će biti nestvarna i fantastična kao i ovo noćno nebo.
<BR>&nbsp;&nbsp;&nbsp;&nbsp;&nbsp;Mlaz kao da je sa svakim trenutkom postajao veći. Potom je shvatila da se to Zemlja okreće, možda dovodeći Čičak na vidik, ukoliko je još postojao.
<BR>&nbsp;&nbsp;&nbsp;&nbsp;&nbsp;Nije više osetila dodir sa Gerijem. Počela je da se pita nije li zaista samo bila prenapregnuta; ali neki unutrašnji glas ju je uveravao da je iskustvo bilo stvarno; to je bio Geri.
<BR>&nbsp;&nbsp;&nbsp;&nbsp;&nbsp;Već samo to bi joj dalo snagu. Ako su sile iza Mirskog spasle njenog muža, ili mu dale nekakvo dodatno postojanje posle smrti, onda će možda na kraju i sve drugo ispasti kako treba; možda će njen život, ma koliko sitan u nizu milenijuma i u poređenju sa svetlosnim stolećima, ipak biti na neki način koristan, biti vredan nastavka.
<BR>&nbsp;&nbsp;&nbsp;&nbsp;&nbsp;Mada, ne zauvek.
<BR>&nbsp;&nbsp;&nbsp;&nbsp;&nbsp;Geri, ma koliko se možda na kraju pokolebao, ostavio joj je to: da su starost i smrt i promene prirodni, čak i neophodni, ako ne građanima Heksamona, onda onim ljudima koji nisu videli sporu evoluciju produžetka života tokom stoleća.
<BR>&nbsp;&nbsp;&nbsp;&nbsp;&nbsp;Jednog dana će dozvoliti sebi da ostari i umre. Ona se nasmeši, pomislivši šta bi na to rekla Ram Kikura.
<BR>&nbsp;&nbsp;&nbsp;&nbsp;&nbsp;Nešto se podiglo na severoistoku, na početku ljubičastog mlaza; blistava, žmirkava stvar koja je pre ličila na neki daleki, stalni vatromet nego na Čičak.
<BR>&nbsp;&nbsp;&nbsp;&nbsp;&nbsp;Iznenada je postala blistava kao Sunce, i okupala Melburn svetlošću punog letnjeg podneva. I dalje držeći šolju za dršku, naglo je podigla ruku da zaštiti oči i pritom zviznula samo sebe po uvetu. Šolja joj ispade na betonski pod i razbi se.
<BR>&nbsp;&nbsp;&nbsp;&nbsp;&nbsp;Psujući na engleskom i kineskom, ona skoči iz ležaljke, pa kroz otvorena staklena vrata pohita u kupatilo. Tamo je žmirkala na svoju sliku u ogledalu, jer joj je lice bilo skriveno negativom slepe tačke koja je na ivicama postajala zelena i crvena.
<BR>&nbsp;&nbsp;&nbsp;&nbsp;&nbsp;Bljesak je bio nem. Hotel je utonuo u tišinu; zamro je zvuk čak i dalekih nemira. Kada joj se vid povratio, ona proviri kroz vrata kupatila. Napolju je nebo bilo tamno. Ona oprezno iziđe na balkon, držeći, za svaki slučaj, ruku blizu očiju, i začkilji ka mestu gde se nalazio Čičak. Mlaz je i dalje bledo blistao u tami; nekoliko stepeni iza njegovog kraja, sve što je ostalo od Čička bila je uskovitlana, tamnocrvena lopta veličine njenog nokta na palcu.
</P></TD></TR></TABLE>
<P class="next">
<A HREF=p78.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
