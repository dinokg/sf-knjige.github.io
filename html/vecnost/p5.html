<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. ZEMALJSKI HEKSAMON, OSNI EUKLID
<P>&nbsp;&nbsp;&nbsp;&nbsp;&nbsp;Putovanje u gradsku memoriju Osnog Euklida bilo je kratko. Olmi je izabrao silaznu vezu i ubacio potpunu kopiju sebe u matrični bafer, kako bi sačekao pristup u središnju nišu. Njegovo telo izgledalo je kao da spava; u stvari, delimičnjak u njegova tri implanta je obrađivao podatke o sačuvanim razgovorima s ambasadorom Talzita, tražeći neobičnosti u ponašanju koja bi mu mogla pružiti uvid u istinsku psihologiju Talzita. Znao je da nema vremena za odmor; osećao je to kao da misli, nelagodnost, potrebu, neumorno nestrpljenje koje je bilo teško obuzdati.
<BR>&nbsp;&nbsp;&nbsp;&nbsp;&nbsp;Ako je osećao ličnu naklonost ka ijednom muškarcu sem Korzenovskog, bio je to Tapi, njegov sin. Upoznao je mnogu decu u niši gradske memorije, ponekad kao tutor, ponekad kao sudija; malo ih je bilo dobrih kao Tapi, i Olmi je bio ubeđen da je to mišljenje objektivno. Za manje od pet godina obrazovanja u gradskoj memoriji, momčić je dostigao nivo prefinjenosti koji se u niši retko viđao. Olmi je smatrao da dečak neće imati ni malo teškoća da zasluži otelovljenje; pa ipak, ispiti nisu bili laki.
<BR>&nbsp;&nbsp;&nbsp;&nbsp;&nbsp;Nije mu se dopao materinski predlog Ram Kikure da poseti Tapija; pa ipak, da mu to nije predložila, možda ne bi žrtvovao svoj rad ovakvom luksuzu...
<BR>&nbsp;&nbsp;&nbsp;&nbsp;&nbsp;Očinstvo nije lak zadatak.
<BR>&nbsp;&nbsp;&nbsp;&nbsp;&nbsp;Prijavili su se da naprave Tapija pre sedam godina, dve godine pošto se Olmi zvanično povukao u penziju. U to vreme, sukobi između orbitalnih tela i Starih Urođenika na Zemlji nisu izgledali naročito ozbiljni, ni rušilački; Oporavak je izgledao ustaljen, i oboje su smatrali da će imati vremena da stvore i odgaje dete. Dečakovu ličnost planirali su zajednički, odlučivši se protiv načina ortodoksnih Naderita koji su manje određivali pri stvaranju, kao i protiv fizičkog rađanja. Ram Kikura beše pri tom rekla, sa ženskom osetljivošću koja je iznenadila Olmija i snagom i ubeđenjem:
<BR>&nbsp;&nbsp;&nbsp;&nbsp;&nbsp;"Otac i majka se ne postaje kroz nekoliko časova bola i svesti o lošem fizičkom obliku..."
<BR>&nbsp;&nbsp;&nbsp;&nbsp;&nbsp;Oslonili su se na velike filozofske postavke o ličnosti, i upotrebili klasične obrasce ne-roditeljskog stvaranja koje je Olmi (zapravo, Olmijev tragač) našao nezavedene u biblioteci treće komore Čička. Radeći osam dana u gradskoj meoriji (skoro čitava godina ubrzanog vremena), zajedno sa delimičnjacima, stopili su roditeljske Tajne, odabrali velike delove svoje memorije za usađivanje u određenim fazama razvoja i to popunili sa mnogo pažnje, kako bi stvorili ličnost koju su nazvali Tapi. Ime je dobio po Tapiju Selindžeru, romanopiscu iz dvadeset drugog veka, kojeg su oboje voleli.
<BR>&nbsp;&nbsp;&nbsp;&nbsp;&nbsp;Neke ličnosti začete u gradskoj memoriji imale su i po šest roditelja. Tapi je imao dvoje, i naginjao je ka muškosti. Rođen je, to jest dostigao je aktivno stanje, pre šest godina, u prisustvu oboje roditelja, kao jedno od samo tridesetoro dece nastale te godine u gradskoj memoriji. U to vreme njegova telesna slika odgovarala je šestogodišnjem dečaku prilično polinežanskog izgleda - Polinežani i etiopski Crnci smatrani su najlepšim ljudskim rasama u vreme Ram Kikurine mladosti - i veoma nestašan. Zapravo, Ram Kikura je počela da ga zove Robin umesto Tapi, ali kada je sazreo i uozbiljio se (mada nikada nije izgubio sličnost sa Robinom Gudfelouom), ponovo je preovladao Tapi. Tokom njegove prve godine života, Ram Kikura i Olmi su ga stalno lično nadgledali, napuštajući gradsku memoriju samo zbog najhitijih dužnosti, kojih je, uistinu, bilo malo. Stvorili su nekoliko izmaštanih životnih prostora, omogućivši Tapiju da odrasta gotovo istovremeno u nekoliko simuliranih razdoblja.
<BR>&nbsp;&nbsp;&nbsp;&nbsp;&nbsp;Čudo gradske memorije bila je prilagodljivost mentalne stvarnosti. Uz većinu izvora biblioteka Heksamona, kao delova matrica memorije, sklapanje simulirane okoline zahtevalo je samo nekoliko trenutaka truda. Mudrost istorijskog vremena - dokumentovanog i obrađenog od strane najvećih naučnika i umetnika Heksamona - bila je Tapiju na raspolaganju, i on je uživao u tome.
<BR>&nbsp;&nbsp;&nbsp;&nbsp;&nbsp;Potom su, međutim, naišle teškoće - iako ne sa Tapijem, već sa samim Heksamonom. Politički vetrovi behu se promenili i čak su se pojavili i nagoveštaji o ponovnom otvaranju Puta. Stranka neo-Gešela dobila je na snazi, nadmašivši najbolje prognostičare među političkim savetnicima Naderita. Olmi je osećao hladno strujanje istorije, kako ga poziva da se pripremi...
<BR>&nbsp;&nbsp;&nbsp;&nbsp;&nbsp;Tokom nekoliko narednih godina, provodio je sve manje i manje vremena lično sa Tapijem, prepuštaući dužnosti očinstva neprekidno usnimljenim delimičnjacima. I Ram Kikura je imala manje vremena, ali je i dalje bila u bliskom dodiru sa Tapijem. Tapi nikad nije pokazao odbijanje, niti mu se rast usporio, ali Olmi je često osećao nalete žaljenja.
<BR>&nbsp;&nbsp;&nbsp;&nbsp;&nbsp;Nishodni bafer otvori pristup i Olmijev original se usnimi pravo u nišu gradske memorije. Tapi ga je čekao. Sada je sam sebe projektovao kao mladića, prilično nalik na ono kako bi izgledao prirodni sin njegovih roditelja. Olmijeva građa i skoro identične oči i usne, Ram Kikurin nos i visoke jagodice - bio je pristao mlad muškarac sa ponekom sitnom manom koja je ukazivala na inteligentno projektovanje tela. Zagrlili su se, odnosno izveli su električni analog fizičkih i mentalnih dodira koji bi se u ranijim vremenima smatrali neprijatno intimnim za oca i sina, ali u gradskoj memoriji behu postali uobičajeni. Olmi je u tom zagrljaju odmeravao sinovljev napredak, i Tapi je primio lepu količinu očinskog odobravanja.
<BR>&nbsp;&nbsp;&nbsp;&nbsp;&nbsp;Crteži i govor u gradskoj memoriji nisu bili potrebni, ali su ipak bili korišćeni; direktna komunikacija između umova bila je naporna i dugotrajna, pa se upotrebljavala samo kad je bila neophodna precizna komunikacija.
<BR>&nbsp;&nbsp;&nbsp;&nbsp;&nbsp;"Drago mi je što si došao, oče", reče Tapi. "Tvoji delimičnjaci su se umorili od mene."
<BR>&nbsp;&nbsp;&nbsp;&nbsp;&nbsp;"Čisto sumnjam", odgovori Olmi.
<BR>&nbsp;&nbsp;&nbsp;&nbsp;&nbsp;"Stalno ih proveravam da vidim da li ti odgovaraju."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Odgovaraju, ali ih nerviram...!"
<BR>&nbsp;&nbsp;&nbsp;&nbsp;&nbsp;"Uvek treba da si učtiv sa delimičnjacima. Oni pronose glasove, samo da znaš!"
<BR>&nbsp;&nbsp;&nbsp;&nbsp;&nbsp;"Nisi pregledao njihovu memoriju?"
<BR>&nbsp;&nbsp;&nbsp;&nbsp;&nbsp;"Još ne. Hteo sam najpre tebe da vidim."
<BR>&nbsp;&nbsp;&nbsp;&nbsp;&nbsp;Tapi je projektovao niz telesnih planova da ih Olmi odobri. Mladićevo telo biće samodovoljno, ali bez oslanjanja na Talzit organe i druge pomoćne delove kojih nije bilo dovoljno. Takvo telo neće moći dugo da izdrži bez održavanja i ishrane, ali za ova vremena bilo je mnogo bolje od Olmijevog. Svakako je bilo praktičnije. "I šta misliš?"
<BR>&nbsp;&nbsp;&nbsp;&nbsp;&nbsp;"Veoma je dobro. Dobio si odobrenje Veća?"
<BR>&nbsp;&nbsp;&nbsp;&nbsp;&nbsp;"Uslovno."
<BR>&nbsp;&nbsp;&nbsp;&nbsp;&nbsp;"Dobićeš i pravo. Elegantna adaptacija", reče Olmi, a to je i mislio. Gotovo da je poželeo da može da se prijavi za reinkarnaciju i isproba ga. Ipak, toliko dugo je živeo sa Talzit delovima...
<BR>&nbsp;&nbsp;&nbsp;&nbsp;&nbsp;"Misliš li da će ponovo otvoriti Put?"
<BR>&nbsp;&nbsp;&nbsp;&nbsp;&nbsp;Olmi načini mentalni ekvivalent grimase. "Ne juri pred rudu", reče on. "Imam samo nekoliko memorijskih sati, i neću da ih protraćim na rasprave o politici. Hoću da mi sin pokaže šta je sve naučio."
<BR>&nbsp;&nbsp;&nbsp;&nbsp;&nbsp;Tapijevo oduševljenje bilo je zarazno. "Divne stvari, oče! Jesi li ikada proučavao Merzovenove strukture?"
<BR>&nbsp;&nbsp;&nbsp;&nbsp;&nbsp;Olmi ih je poznavao, ali samo površno, jer su mu bile strašno dosadne. Ali, nije to rekao sinu.
<BR>&nbsp;&nbsp;&nbsp;&nbsp;&nbsp;"Našao sam neverovatne korelacije", nastavi Tapi. "Isprva sam mislio da su to sve samo dosadne apstrakcije, ali onda sam ih primenio na analizu sintetičke situacije i našao naprosto neverovatne procene. One dozvoljavaju najsloženije modelovanje predviđanja. Deluju kao samoprilagođavajući algoritmi za društvenu strukturu i planiranje... Čak daju i modele pojedinačnih veza!"
<BR>&nbsp;&nbsp;&nbsp;&nbsp;&nbsp;Tapi ih prebaci u privatni bafer. "Ovo sam sam uredio", napomenu on. "Niko se još nije našao da ga prebriše. Mislim da je to kompliment od mojih sustanara u niši..."
<BR>&nbsp;&nbsp;&nbsp;&nbsp;&nbsp;I bio je. Ukrašavanje privatnih bafera u niši obično je bilo kratkotrajno i nesigurno kao led u vatri. Dekor, po Olmijevom mišljenju iscrpljujuća zbrka mentalnih testova i demonstriranih algoritama, bio je daleko složeniji i napredniji od svega što bi sam mogao da izvede.
<BR>&nbsp;&nbsp;&nbsp;&nbsp;&nbsp;"Malo sam se potrudio oko svojih zvaničnih lekcija", nastavi Tapi. "Primenio sam Merzovenove strukture na spoljašnje događaje."
<BR>&nbsp;&nbsp;&nbsp;&nbsp;&nbsp;"O? I šta si dobio?"
<BR>&nbsp;&nbsp;&nbsp;&nbsp;&nbsp;Tapi mu prikaza nazubljenu i isprekidanu krivulju. "Mnogo prekida. Heksamon je pod velikim pritiskom. Više nismo srećna zajednica. Nekada smo, mislim, bili; na Putu. Uporedio sam trenutno nezadovoljstvo sa psihološkim profilima nostalgije za prethodnim fazama života kod prirodno rođenih homorfa. Malo se poklapa sa velikim. Algoritmovi pokazuju da Heksamon želi da se vrati na Put. Moji nastavnici mi, na žalost, nisu dali naročite ocene za ovo. Kažu da rezultatima nedostaje čvrstina."
<BR>&nbsp;&nbsp;&nbsp;&nbsp;&nbsp;"Hoćeš da kažeš, svi bismo da se vratimo u matericu? Je li tako?"
<BR>&nbsp;&nbsp;&nbsp;&nbsp;&nbsp;Tapi se složi, oklevajući i smešeći se. "Ne bih bio baš tako grub."
<BR>&nbsp;&nbsp;&nbsp;&nbsp;&nbsp;Olmi se sa ponosom i poznatim osećanjem pada zagleda u nazubljenu krivu. "Mislim da je vrlo dobra. A to nije samo običan roditeljski kompliment."
<BR>&nbsp;&nbsp;&nbsp;&nbsp;&nbsp;"Misliš li da će predskazati?"
<BR>&nbsp;&nbsp;&nbsp;&nbsp;&nbsp;"U izvesnim granicama."
<BR>&nbsp;&nbsp;&nbsp;&nbsp;&nbsp;"Ja... Možda se ponašam glupo, ali učinilo mi se da ovde ipak postoje velike predskazivačke vrednosti. I zato sam odlučio šta će mi biti primarno zanimanje. Idem na obuku za odbranu Heksamona."
<BR>&nbsp;&nbsp;&nbsp;&nbsp;&nbsp;Olmi pogleda mladićevu sliku sa još više ponosa, i sa još izraženijim osećanjem tuge. "Kakav otac, takav sin."
<BR>&nbsp;&nbsp;&nbsp;&nbsp;&nbsp;"Proučavao sam tvoju istoriju, oče. Sjajna je. ali mislim da bih mogao da ponegde popravim sistem." Tapijeva slika bljesnu oduševljenjem boja, a onda se ponovo uobliči, obučen u crnu odeždu odbrambenih snaga. "Pokušaću da pred kraj karijere stignem i do viših položaja. Za stoleće ili dva aktivne službe u normalnom vremenu. Pitam se zašto nikad nisi pokušao da preuzmeš neku od vodećih uloga."
<BR>&nbsp;&nbsp;&nbsp;&nbsp;&nbsp;"Ako si zaista pažljivo proučavao oca, znaćeš."
<BR>&nbsp;&nbsp;&nbsp;&nbsp;&nbsp;"Stari načini. Stare discipline. Jednom vojnik, uvek vojnik. Najbolji i najviši izraz."
<BR>&nbsp;&nbsp;&nbsp;&nbsp;&nbsp;Olmi je klimao glavom; bila su to njegova istinska osećanja.
<BR>&nbsp;&nbsp;&nbsp;&nbsp;&nbsp;"Ali, tvoje sposobnosti... Poslednjih godina osećao si sve manje poštovanja prema pretpostavljenima. Govorio si sebi da je to zato što su njihove sposobnosti opale... ali ja mislim da je to samo suzbijeni i izmenjeni izraz tvoje želje da oblikuješ istoriju.
<BR>&nbsp;&nbsp;&nbsp;&nbsp;&nbsp;To je moj sin, pomisli Olmi Tapi. Brzo i pravo u metu. "Ostaviti delimičnjake sa tobom isto je i što ostaviti jagnjad da čuvaju lava."
<BR>&nbsp;&nbsp;&nbsp;&nbsp;&nbsp;"Hvala, Ser."
<BR>&nbsp;&nbsp;&nbsp;&nbsp;&nbsp;"Verovatno si potpuno u pravu. Ali, ako uđeš u tu hijerarhiju, moraćeš da suzbijaš i menjaš i svoje visoke ambicije. Najteži put ka vođstvu je upravo kroz odbrambene snage."
<BR>&nbsp;&nbsp;&nbsp;&nbsp;&nbsp;"Da, oče. To će mi osnažiti disciplinu i samokontrolu."
<BR>&nbsp;&nbsp;&nbsp;&nbsp;&nbsp;Osim ako te ne uvuče u kalup koji nećeš smeti da razbiješ, pomisli Olmi.
<BR>&nbsp;&nbsp;&nbsp;&nbsp;&nbsp;"Da li se slažeš sa ponovnim otvaranjem?"
<BR>&nbsp;&nbsp;&nbsp;&nbsp;&nbsp;Nema bekstva, čak ni u niši.
<BR>&nbsp;&nbsp;&nbsp;&nbsp;&nbsp;"Ja posmatram i služim."
<BR>&nbsp;&nbsp;&nbsp;&nbsp;&nbsp;Tapi se nasmeši. "Nedostajao si mi, oče." Čak ni ispravni delimičnjaci se ne smeše kao original.
<BR>&nbsp;&nbsp;&nbsp;&nbsp;&nbsp;"Moram... da ti se izvinim", reče Olmi. "Zbog delovanja u prošlosti i u budućnosti. Biću veoma zauzet poslom od sada, čak i više nego dosad."
<BR>&nbsp;&nbsp;&nbsp;&nbsp;&nbsp;"Ponovo radiš za odbrambene snage?"
<BR>&nbsp;&nbsp;&nbsp;&nbsp;&nbsp;"Ne. Ovo je lično. Ali, možda neću moći da te posećujem ništa češće nego proteklih godina... Možda i ređe. Želim da znaš da se ponosim tobom, i da cenim tvoj rast i zrelost. I tvoja majka i ja smo izuzetno zadovoljni."
<BR>&nbsp;&nbsp;&nbsp;&nbsp;&nbsp;"Zadovoljni slikom u ogledalu", reče Tapi uz prizvuk samoosude.
<BR>&nbsp;&nbsp;&nbsp;&nbsp;&nbsp;"Ni slučajno", odvrati Olmi. "Ti si mnogo složeniji i organizovaniji od nas dvoje. Ti si ono najbolje od nas. Moje odsustvo nije prebacivanje, i nije... Nije ono što bih ja odabrao."
<BR>&nbsp;&nbsp;&nbsp;&nbsp;&nbsp;Tapi je slušao, smešeći se.
<BR>&nbsp;&nbsp;&nbsp;&nbsp;&nbsp;"Moj pristanak na otelovljenje je snimljen", reče Olmi. "Preuzimam pred Heksamonom odgovornost za tvoje delovanje. Tvoja majka je učinila isto."
<BR>&nbsp;&nbsp;&nbsp;&nbsp;&nbsp;Tapi se iznenada uozbilji. "Hvala ti na poverenju."
<BR>&nbsp;&nbsp;&nbsp;&nbsp;&nbsp;"Ti više nisi naše delo", reče Olmi, u skladu sa davno ustanovljenim ritualom. "Sada ti praviš sebe. Preporučiću te za prijem u odbrambene snage. I pokušaću da te posećujem..." Iskrenost, pomisli on, najbolje je biti sasvim iskren. "Ali, to verovatno neće biti suviše često."
<BR>&nbsp;&nbsp;&nbsp;&nbsp;&nbsp;"Služiću ti na čast", odvrati Tapi.
<BR>&nbsp;&nbsp;&nbsp;&nbsp;&nbsp;"Ne sumnjam." Olmi se osvrnu po baferu. "A sada, zanimaju me te Merzovenove strukture. Umiri malo ovo mesto, pa bih voleo da mi pokažeš kako si došao to tih zaključaka."
<BR>&nbsp;&nbsp;&nbsp;&nbsp;&nbsp;Tapi se spremno dade na posao.
<BR>&nbsp;&nbsp;&nbsp;&nbsp;&nbsp;Olmi je napustio Osni Euklid šest sati kasnije, kao jedan od tri putnika u šatlu za Čičak.
<BR>&nbsp;&nbsp;&nbsp;&nbsp;&nbsp;Nije bio raspoložen za razgovor. Ostalo dvoje putnika bilo je suviše zauzeto sobom da bi obraćali mnogo pažnje na njega.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
