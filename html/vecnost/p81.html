<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>80. PUT
<P>&nbsp;&nbsp;&nbsp;&nbsp;&nbsp;Jartska stanica toka, sa njihove tačke gledišta, bila je samo veliki crni trougao okačen o tok, sa ivicama koje su treperile u tamnim dugama dok su mu se približavali. Korzenovski i Rai Oi gledali su Olmija kako se bavi komandama broda, svesni da sada Jart diriguje orkestrom, pokušavajući da stvori pravu muziku koja će umiriti moćnu odbranu.
<BR>&nbsp;&nbsp;&nbsp;&nbsp;&nbsp;"Ovde se odvijala ogromna aktivnost", reče Olmi. Korzenovski pogleda ucrtane podatke sa senzora tokobroda; u narednih dve stotine kilometara kapije su bile otvarane desetinama puta. Kao da su sve bile otvorene u jednom nivou, oko jartske stanice toka. Pogledavši Rai Oija, Inženjer izvuče svoju ključnjaču. "Ovo je područje geometrijskih naslaga", reče on "Vrlo smo blizu mesta gde je Patricija Vaskez otvorila svoju kapiju."
<BR>&nbsp;&nbsp;&nbsp;&nbsp;&nbsp;"Mora da ju je zatomila stelarna plazma", reče Olmi.
<BR>&nbsp;&nbsp;&nbsp;&nbsp;&nbsp;"To bi ostavilo trag... nešto što bi Jarti mogli da otkriju", napomenu Korzenovski. "Zar ne?"
<BR>&nbsp;&nbsp;&nbsp;&nbsp;&nbsp;Olmi upita Jarta. "Imaju tu sposobnost."
<BR>&nbsp;&nbsp;&nbsp;&nbsp;&nbsp;"Možda su našli trag kapije u geometrijskim slojevima, i to im je bilo suviše neobično da bi ga zanemarili." Korzenovski zavrte glavom. "Patricija, verovatno, nije imala mnogo vremena, bez obzira je li stigla kući ili nije."
<BR>&nbsp;&nbsp;&nbsp;&nbsp;&nbsp;Ulazak u svet nastanjen ljudima bio bi veoma koristan komandnom nadzoru, reče Jart u Olmiju. Ovaj se obrati Rai Oiju. "Možda su je našli. Jesu li?"
<BR>&nbsp;&nbsp;&nbsp;&nbsp;&nbsp;"Ne znam", odgovori Rai Oi. "Ne znam, na žalost, odgovore na mnoga pitanja. Kada bih znao, posao bi nam bio mnogo lakši."
<BR>&nbsp;&nbsp;&nbsp;&nbsp;&nbsp;Kada su se približili, Korzenovski mnogo detaljnije pregleda nivo pred njima. Četiri kapije behu ostale otvorene, iako je oko njih sada bilo malo aktivnosti.
<BR>&nbsp;&nbsp;&nbsp;&nbsp;&nbsp;Trougao im je ispunjavao vidik spreda. Inženjer je bio svestan neke nagle promene u okolini; prolazak kroz neku vrstu vučnog polja, možda, ili promena napona unutrašnje inercije tokobroda.
<BR>&nbsp;&nbsp;&nbsp;&nbsp;&nbsp;Tokobrod se zari u tamni trougao stanice kao koplje koje se polako probija u tamno jezero. Iza stanice je bila nova tama, kao da je bara crne boje, koja je upijala svu svetlost, sve podatke; nije ništa pokazivala.
<BR>&nbsp;&nbsp;&nbsp;&nbsp;&nbsp;Olmijev Jart nije imao pojma šta ih čeka. Stvari su se znatno izmenile otkako je on bio zarobljen; malo šta mu je bilo poznato, čak i izgled stanice toka.
<BR>&nbsp;&nbsp;&nbsp;&nbsp;&nbsp;Rai Oi odlebde do Korzenovskog i sklupča se kraj njega. "Ovo je područje gde bi trebalo da nađem Patricijin svet", reče on. "Ako budem imao priliku da ispunim obavezu prema njoj, trebaće da načinim kopiju njene Misterije..."
<BR>&nbsp;&nbsp;&nbsp;&nbsp;&nbsp;Nisu bili poneli neophodnu opremu. "Kako?" upita Korzenovski.
<BR>&nbsp;&nbsp;&nbsp;&nbsp;&nbsp;"Za to imam dovoljno moći", odgovori Rai Oi. "Zatvori oči, molim te."
<BR>&nbsp;&nbsp;&nbsp;&nbsp;&nbsp;Otvarač kapija ga nije ni dotakao. Nekoliko sekundi toplote mu je prožimala glavu i telo, nešto suprotno od golicanja, a onda je bilo gotovo. Korzenovski otvori oči. Nije se osećao ni malo drugačije.
<BR>&nbsp;&nbsp;&nbsp;&nbsp;&nbsp;"Samo kopija", tiho reče Rai Oi.
<BR>&nbsp;&nbsp;&nbsp;&nbsp;&nbsp;Tama pred kljunom tokobroda iznenada se rascepila i oni se nađoše pred delom Puta dugim oko tri stotine kilometara. Odeljak je preprečavao crni sjaj, duboko rezan po obodu, prečnika punih pedeset kilometara. Zidovi Puta koji su vodili do te pojave bili su metalni, bez ikakvih tragova.
<BR>&nbsp;&nbsp;&nbsp;&nbsp;&nbsp;Neće nam dozvoliti da prođemo, reč Jart Olmiju. Ovo je prepreka koja štiti jedinke komande.
<BR>&nbsp;&nbsp;&nbsp;&nbsp;&nbsp;Olmi uspori tokobrod do na nekoliko stotina kilometara na čas. Prijem? upita on Jarta.
<BR>&nbsp;&nbsp;&nbsp;&nbsp;&nbsp;Vrlo je neobično da jedinke komande dođu ovako daleko na jug.
<BR>&nbsp;&nbsp;&nbsp;&nbsp;&nbsp;Olmi uspori tokobrod do puzanja, i crni oblik im ispuni severno vidno polje. Pristižući iz središta oblika, zelene linije su se izvijale prema spoljašnjosti i stvarale ljupke lukove ka periferiji Puta.
<BR>&nbsp;&nbsp;&nbsp;&nbsp;&nbsp;"Mislim da su nas primetili", reče Olmi.
<BR>&nbsp;&nbsp;&nbsp;&nbsp;&nbsp;Lukovi se podigoše i pažljivo ih obujmiše. Desetine prozirnih mehurova, prečnika oko petar i po, a u svakom se nalazila sitna crna mrlja nalik na mastilo u vodi, lebdelo je duž zelenih linija prema tokobrodu.
<BR>&nbsp;&nbsp;&nbsp;&nbsp;&nbsp;"Vučna polja, ili nešto slično", reče Korzenovski. "Znaju li kako da razgovaraju sa nama?"
<BR>&nbsp;&nbsp;&nbsp;&nbsp;&nbsp;"Ne znaju ni jedan od naših jezika..." započe Olmi.
<BR>&nbsp;&nbsp;&nbsp;&nbsp;&nbsp;Sa pulta se začu glas. "Želimo dobrodošlicu predstavnicima potonje komande. Molimo da prihvatite prolaz naših transportnih vozila."
<BR>&nbsp;&nbsp;&nbsp;&nbsp;&nbsp;"To je bio engleski", suvo primeti Korzenovski. Poruka se ponovila na španskom, a potom na jeziku vrlo nalik grčkom, pa na jednom koji je ličio na kineski. Druge jezike je bilo teže prepoznati. Na kraju poslednjeg prevoda, mehurovi se poređaše u koncentrične krugove oko tokobroda.
<BR>&nbsp;&nbsp;&nbsp;&nbsp;&nbsp;Jedan od zelenih lukova naglo bljesnu i osvetli pramac tokobroda. Olmi se nađe okružen nečim nalik na vatru svetog Elma; telo mu se zgrči. Korzenovski jedva da je stigao na pola puta do prijatelja, a onda sve prestade. Olmi se uz bled osmeh okrenu prema njemu. "Inspekcija", reče on. "I dalje nam ne veruju u potpunosti."
<BR>&nbsp;&nbsp;&nbsp;&nbsp;&nbsp;"Jesi li prošao?" upita ga Korzenovski.
<BR>&nbsp;&nbsp;&nbsp;&nbsp;&nbsp;"Zasad ide dobro."
<BR>&nbsp;&nbsp;&nbsp;&nbsp;&nbsp;"Vrlo napredno", javi se Rai Oi i Korzenovskom se učini da je u njegovom glasu nazreo prizvuk ironije.
<BR>&nbsp;&nbsp;&nbsp;&nbsp;&nbsp;"Odvojte brod od toka", stiže poruka na engleskom. Olmi otide do pulta i naloži brodu da se otkači.
<BR>&nbsp;&nbsp;&nbsp;&nbsp;&nbsp;"Vozićete se u mehuru koji je najbliži vratima vašeg broda."
<BR>&nbsp;&nbsp;&nbsp;&nbsp;&nbsp;Oni uzeše zaštitna polja i stadoše kraj vrata. Kada su se otvorila, mehur se proširi do oko četiri metra u prečniku i pričvrsti se oko ulaza uz šištav zvuk. Crna mrlja u njemu zgusnu se i stvori platformu sa ogradom.
<BR>&nbsp;&nbsp;&nbsp;&nbsp;&nbsp;"Naša kočija", primeti Korzenovski, pošavši za Olmijem na platformu. Okružilo ih je tiho šuštanje; u lice im je duvao hladan vazduh, sa pomalo maglovitim, slatkim mirisom, nalik na mlado pivo. Mehur se povuče, zatvori se, i ponese ih duž zelenih linija ka tački tek malo udaljenoj od središta prepreke. Tok je u ovom području imao neobičnu, tamnonarandžastu boju, jer je nosio dodatni teret jartskih podataka; bacao je slab sjaj na sivo-crnu površinu prepreke.
<BR>&nbsp;&nbsp;&nbsp;&nbsp;&nbsp;Četiri zelena luka opkoliše tokobrod i ponesoše ga za zidovima Puta. Olmi osmotri sve dalji brod uz probad tuge: njihov poslednji dodir sa Heksamonom. Prekrštenih ruku, ne predavši se još sasvim, Korzenovski je gledao u bezličnu barijeru ka kojoj su bili nošeni. U njegovim očima sada beše ostalo vrlo malo Patricijinog izraza; kao da je potonula duboko u njegovu psihu, čekajući svoj trenutak.
<BR>&nbsp;&nbsp;&nbsp;&nbsp;&nbsp;Rai Oi stavi ruku Inženjeru na rame. "Kada smo bili mladi", reče on, "ovo bismo nazvali avanturom."
<BR>&nbsp;&nbsp;&nbsp;&nbsp;&nbsp;"Kada sam ja bio mlad, više sam voleo razmišljanje nego avanture", odvrati Korzenovski.
<BR>&nbsp;&nbsp;&nbsp;&nbsp;&nbsp;Prepreka upi mehur, i oni se opet nađoše u tami. Olmiju bi bilo prijatnije da je Jart razgovarao sa njim, ali ovaj je ćutao; još od inspekcije nisu bili u dodiru. Ali, i dalje ga je osećao u sebi, kao što ostriga mora da oseća zrnce peska...
<BR>&nbsp;&nbsp;&nbsp;&nbsp;&nbsp;Kada su završili prolazak kroz prepreku, iza njih beše ostalo sve što je bilo ljudsko. Mehur je lebdeo nad prostranom ravnicom boje šume. Na nekih stotinak metara od njih, ravnica se stapala sa svetlije zelenim zidom. Tavanice kao da nije bilo; samo bleda, bezlilčna praznina.
<BR>&nbsp;&nbsp;&nbsp;&nbsp;&nbsp;"Srešćete se sa komandnim jedinkama", obavesti ih bestelesni glas u mehuru.
<BR>&nbsp;&nbsp;&nbsp;&nbsp;&nbsp;"Fino", reče Korzenovski, stisnutih i tankih usana. "Hajde da to obavimo."
<BR>&nbsp;&nbsp;&nbsp;&nbsp;&nbsp;Zeleni zid se razdvoji kao zavesa i mehur prođe kroz pukotinu. Tek sada je Olmi osetio Jartovu reakciju u sebi; kao da je menjao oblik, preuređujući tačke dodira sa njegovom ličnošću, kao da se ukrutio.
<BR>&nbsp;&nbsp;&nbsp;&nbsp;&nbsp;"Ovo je veliki dan za mog pokoritelja i saputnika", objavi on. "Vreme je za podnošenje izveštaja."
<BR>&nbsp;&nbsp;&nbsp;&nbsp;&nbsp;Prešli su preko proscenijuma, oivičenog s obe strane nizovima identičnih skulptura nalik na apstraktne hromirane škorpione. Njihovi dugi abdomeni, nalik na repove, zabijali su se u zeleni pod, čvrsto podupirući blistava tela; njihove stilizovane noge i kandže podizale su se i širile kao u pozdrav.
<BR>&nbsp;&nbsp;&nbsp;&nbsp;&nbsp;Oko i između tih obličja lebdele su kugle svetlosti veličine pesnice, narandžaste i zelene.
<BR>&nbsp;&nbsp;&nbsp;&nbsp;&nbsp;"Šta je to?" upita Korzenovski Olmija, pokazujući skulpture.
<BR>&nbsp;&nbsp;&nbsp;&nbsp;&nbsp;"Ne znam", odgovori Olmi. "Moj vodič ćuti."
<BR>&nbsp;&nbsp;&nbsp;&nbsp;&nbsp;Korzenovski iskrivi lice i zavrte glavom, kao da su to i mogli očekivati. "Čak i arhitektura im je zlokobna", primeti on. "Prokleti smo što smo došli dovde."
<BR>&nbsp;&nbsp;&nbsp;&nbsp;&nbsp;Olmi je mogao samo da se složi. Šta li se desilo sa onim dalekim danima dužnosti i istraživanja i samo unutrašnjeg nemira? Sada su mu ta vremena izgledala veoma mirno i prijatno. Sada se nije toliko plašio smrti, koliko nailaska na nešto bezimeno, možda potpuno suprotno životu i ljudskosti, možda izopačenju svega u šta je verovao, a još više da će ustanoviti da je i to istinito i nepobitno; da će izgubiti sve tačke oslonca i naprosto izbledeti kao prevaziđena ideja.
<BR>&nbsp;&nbsp;&nbsp;&nbsp;&nbsp;Već se behu suočili sa neobičnošću Mirskog i Rai Oija, ali ti proroci bili su uobličeni kao ljudi. U šta Rai Oi treba da se pretvori, kako bi ubedio Jarte?
<BR>&nbsp;&nbsp;&nbsp;&nbsp;&nbsp;Proscenijum se otvori u prostrani krug, okružen bledim, prozirnim, zelenim cilindričnim rezervoarima, od kojih je svaki bio dvostruko viši od svoje širine. U rezervoarima su se crne membrane njihale u mirnom, stalnom ritmu, kao maglovite zastave.
<BR>&nbsp;&nbsp;&nbsp;&nbsp;&nbsp;Tačno pred njima nije bilo rezervoara - samo ravna pozornica na oko metar iznad poda. Nad tom pozornicom lebdela su tri očito organska obličja, glatka, dugačka i nekako masivnija od slonova, takođe obavijena tamnim, maglovitim zastavama koje su ih najpre zaklanjale, a onda otkrile...
<BR>&nbsp;&nbsp;&nbsp;&nbsp;&nbsp;Komandne jedinke među Jartima bili su organizmi uobličeni tako da budu po obliku što sličniji davnim originalima. Kakav god svet da je odgajio takva stvorenja, mora da je bio pun otrova, smrti i ružnih snova. Izgledali su, najupadljivije, vitalno; u svakom slučaju su predstavljali one koji preživljavaju, sa dugačkim, crnim, šiljatim nogama i efikasnim oklopima zatvorenim oko izduženog, kupastog tela. Blizu prednjeg kraja delili su se na dvoje, i svaki deo se uzdizao sa platforme, pokazujući duboke useke sa donje strane. Useci su bili oivičeni naboranim dodacima punim zlokobnih crnih kanži. Nisu se videle ni oči ni bilo kakav drugi čulni organ.
<BR>&nbsp;&nbsp;&nbsp;&nbsp;&nbsp;Zaista pomalo liče na telo u skrivenoj odaji, pomisli Olmi. Izgledaju mnogo efikasnije, doduše, možda su više evoluirali. Mrtvo obličje u prozirnoj kutiji možda je bilo prethodnik, kao šimpanza u poređenju sa čovekom.
<BR>&nbsp;&nbsp;&nbsp;&nbsp;&nbsp;Koliko je vremena proteklo u Putu - decenije, ili milioni godina?
<BR>&nbsp;&nbsp;&nbsp;&nbsp;&nbsp;Da li poznaješ ove jedinke? upita on Jarta u sebi. Ovaj neko vreme nije odgovarao, a onda reče: Ovo nije komanda kakvu poznaje ovaj izvršilac.
<BR>&nbsp;&nbsp;&nbsp;&nbsp;&nbsp;Možda to uopšte i nisu Jarti?
<BR>&nbsp;&nbsp;&nbsp;&nbsp;&nbsp;Jesu od moje vrste. U njima postoji veličanstvo. Postigli su mnoga poboljšanja.
<BR>&nbsp;&nbsp;&nbsp;&nbsp;&nbsp;Hoće li te poznati?
<BR>&nbsp;&nbsp;&nbsp;&nbsp;&nbsp;Već su prepoznali ovog prilagođenog izvršioca. Ponizno se priklanjam njihovom prisustvu. Uz te reči stiglo je još nešto što se nije uklapalo u kombinovani mentalni jezik kojim je Olmi razgovarao sa Jartom, nešto zlokobno, mračno i oduševljeno u isti čas; neka vrsta ubilačkog ponosa koju nije mogao da svrsta u ljudska osećanja.
<BR>&nbsp;&nbsp;&nbsp;&nbsp;&nbsp;"Izgledaš začuđeno", obrati se Korzenovski Olmiju."
<BR>&nbsp;&nbsp;&nbsp;&nbsp;&nbsp;"Nema čuđenja", odgovori Olmi. "Ovo su, van svake sumnje, Jarti."
<BR>&nbsp;&nbsp;&nbsp;&nbsp;&nbsp;"Ah", suvo odvrati Korzenovski. "Naši domaćini."
<BR>&nbsp;&nbsp;&nbsp;&nbsp;&nbsp;Mehur se zaustavi kod četvrtog ugla kvadrata, dok su komandne jedinke zauzimale ostala tri. Magloviti crni ogrtači oko njihovih tela behu iščezli; Jarti su u međuvremenu podigli podeljeni prednji deo, pri čemu su kandže na donjoj strani bile postavljene precizno, vrhom o vrh, kao šavovi preko pukotina, tako da se Olmi naježi, dok Korzenovski nagonski ustuknu.
<BR>&nbsp;&nbsp;&nbsp;&nbsp;&nbsp;"Sasvim i potpuno su užasni", reče on. Olmi se nije usuprotivio; nije mogao da se seti ni jednog inteligentnog stvorenja koje je izgledalo većma preteće.
<BR>&nbsp;&nbsp;&nbsp;&nbsp;&nbsp;Rai Oi je stajao na ivici platforme, i dalje opušten i nimalo uznemiren.
<BR>&nbsp;&nbsp;&nbsp;&nbsp;&nbsp;To svakako nisu najužasnija inteligentna bića u univerzumu, pomisli Korzenovski. Konačni Um svakako obuhvata i mnogo gora. On pogleda Rai Oija, koji se nasmeši i klimnu mu glavom, kao da ga beše čuo pa potvrđuje.
<BR>&nbsp;&nbsp;&nbsp;&nbsp;&nbsp;Tri komandne jedinke raširiše prednji deo u obliku velikog V.
<BR>&nbsp;&nbsp;&nbsp;&nbsp;&nbsp;"Srećemo se", reče glas u mehuru, i svakom od njih činilo se da mu dopire tačno preko desnog ramena. "Ovaj događaj nije očekivan. Da li ste jedan ili mnogi?"
<BR>&nbsp;&nbsp;&nbsp;&nbsp;&nbsp;"Svaki od nas je posebna jedinka", odgovori Rai Oi.
<BR>&nbsp;&nbsp;&nbsp;&nbsp;&nbsp;"Koji od vas predstavlja potonju komandu?"
<BR>&nbsp;&nbsp;&nbsp;&nbsp;&nbsp;"Ja."
<BR>&nbsp;&nbsp;&nbsp;&nbsp;&nbsp;"Postoji li neki dokaz?"
<BR>&nbsp;&nbsp;&nbsp;&nbsp;&nbsp;"Žele hlebove i ribe", poluglasno odgovori Rai Oi. "Neka im bude."
<BR>&nbsp;&nbsp;&nbsp;&nbsp;&nbsp;Izgledalo je da nije učinio ništa, ali tri komandne jedinke se stresoše, kao da ih je zahvatio hladan vetar. Gornji delovi im se skoro sasvim spojiše.
<BR>&nbsp;&nbsp;&nbsp;&nbsp;&nbsp;"Svedočenje je dovoljna potvrda", objavi glas. "Kakav je vaš plan upotpunjenja?"
<BR>&nbsp;&nbsp;&nbsp;&nbsp;&nbsp;Korzenovski se zbunjeno namršti. Rai Oi mu se obrati: "Reci im šta smo učinili, i šta želimo da učinimo. Reci im ko si."
<BR>&nbsp;&nbsp;&nbsp;&nbsp;&nbsp;"Moje ime je Konrad Korzenovski", predstavi se Inženjer. "Ja sam projektovao Put."
<BR>&nbsp;&nbsp;&nbsp;&nbsp;&nbsp;Komandne jedinke nisu reagovale.
<BR>&nbsp;&nbsp;&nbsp;&nbsp;&nbsp;"Već smo počeli uništenje Puta..."
<BR>&nbsp;&nbsp;&nbsp;&nbsp;&nbsp;"Komandne jedinke su toga svesne", reče glas.
<BR>&nbsp;&nbsp;&nbsp;&nbsp;&nbsp;"Došli smo da završimo naš poslednji posao, da... da vam vratimo jednog od vaših, i..." On se zaplete u rečima u sopstvenoj glavi, pokušavajući da se jasno izrazi, tako da ga razumeju i oni koji nisu ljudi. "Ja nosim deo ličnosti drugog ljudskog bića, čiji nekadašnji radovi su mi pomogli da projektujem Put. Želimo da vratimo tu ličnost u njen odgovarajući svet, u geometrijskim naslagama... iza mesta gde se sada nalazimo." On nespretno pokaza preko ramena, nesiguran čak i u pravac. "Nadamo se da ćemo potom nastaviti put i pomoći Konačnom Umu. Sa vama, ili sami." Kako je naivno i detinjasto čak i pomisliti da su u stanju da pomognu nečem tako neizmernom kao što je Konačni Um...
<BR>&nbsp;&nbsp;&nbsp;&nbsp;&nbsp;"Komandne jedinke su našle i uskladištile ljudima naseljen svet u području koje pominjete", reče glas. Potom nije govorio nekoliko dugih minuta. Konačno: "Komanda je svesna. Komanda nije stvorila Put. Da li vi imate saznanja u vezi ljudske projektantske jedinke Patrikije Vaskajze ili Patricije Lujze Vaskez, ljudskog izvršioca dužnosti, odnosno osobe odgovarajućeg ranga?"
<BR>&nbsp;&nbsp;&nbsp;&nbsp;&nbsp;Korzenovski zatvori oči, pa obliza usne, kao da uživa u nekom unutrašnjem ukusu. "Da. Ja nosim deo te jedinke. Da li je imate, da li ste je našli..."
<BR>&nbsp;&nbsp;&nbsp;&nbsp;&nbsp;Onaj glas se beše znatno promenio; sada je zvučao ženski.
<BR>&nbsp;&nbsp;&nbsp;&nbsp;&nbsp;"Ovo je komandni nadzor. Imamo polno stvorenog, dvaput udaljenog potomka projektantske jedinke Patricije Lujze Vaskez."
<BR>&nbsp;&nbsp;&nbsp;&nbsp;&nbsp;"Mislim da hoće da kažu kako imaju Patricijinu unuku", primeti Rai Oi. Olmi se složi.
<BR>&nbsp;&nbsp;&nbsp;&nbsp;&nbsp;"Gde ste je našli?" upita Korzenovski. Očiju kvadratnih i blistavih, gledao je u komandne jedinke. "Gde ste našli tu ženu?"
<BR>&nbsp;&nbsp;&nbsp;&nbsp;&nbsp;Odgovorio je ženski glas. "Našli smo i usladištili svet gde je projektantska jedinka Patricija Lujza Vaskez doputovala sa Puta. Polni dvaput udaljeni potomak takođe je uskladišten."
<BR>&nbsp;&nbsp;&nbsp;&nbsp;&nbsp;"Ali, sama Patricija Vaskez nije?"
<BR>&nbsp;&nbsp;&nbsp;&nbsp;&nbsp;"Jedinka Patricija Lujza Vaskez je mrtva."
<BR>&nbsp;&nbsp;&nbsp;&nbsp;&nbsp;"Možemo li da razgovaramo sa njenom unukom?" upita Rai Oi.
<BR>&nbsp;&nbsp;&nbsp;&nbsp;&nbsp;"Ta jedinka je oštećena tokom naših istraživanja."
<BR>&nbsp;&nbsp;&nbsp;&nbsp;&nbsp;Korzenovski oseti iznenadni drhtaj užasa i očajanja. Trudio se da savlada svoj bes - kao i dublji bes, bes duha bake koja nikada nije upoznala svoju unuku, koja nije ni znala za njeno postojanje.
<BR>&nbsp;&nbsp;&nbsp;&nbsp;&nbsp;"Voleli bismo da porazgovaramo s njom, bez obzira je li oštećena", reče Rai Oi. "Ako je moguće."
<BR>&nbsp;&nbsp;&nbsp;&nbsp;&nbsp;Komandne jedinke se ponovo obmotaše maglovitim crnim ogrtačima. Korzenovski odvrati pogled, zgrožen od tolike neobčnosti, tolike nerazumljivosti; tolike nemarne okrutnosti. Šta se desilo sa svetom koji Patricija beše pronašla? Kakav je to svet bio pre nego što su ga Jarti "uskladištili"? U kakvom je sada stanju? Rai Oi mu ponovo dotače rame, a i Olmi mu priđe bliže, nudeći mu podršku.
<BR>&nbsp;&nbsp;&nbsp;&nbsp;&nbsp;"Ova oštećena jedinka od velike je vrednosti", reče ženski glas. "Oštećenje nije bilo namerno."
<BR>&nbsp;&nbsp;&nbsp;&nbsp;&nbsp;"Dajte da razgovaramo sa njom", zatraži ponovo Korezenovski slomljenim glasom.
<BR>&nbsp;&nbsp;&nbsp;&nbsp;&nbsp;Tri komandne jedinke se umanjiše na platformi; izgledale su kao da ih gledaju kroz neko izobličujuće sočivo. Pred mehurom se pojavi scena, unutrašnjost kuće koju su izgradili ljudi, mada to nije bio dom kakav bi Patricija mogla da nađe u Los Anđelesu početkom dvadeset prvog veka...
<BR>
<BR>&nbsp;&nbsp;&nbsp;&nbsp;&nbsp;Rita istupi iz naporne večnosti, gde vreme ne beše nestalo, već je samo bilo nelinearno i nasumično; prava sećanja su se poigravala sa simulacijama i neorganizovanim životinjskim mislima - bestelesnom glađu, besciljnom žudnjom, seksualnom željom - prepletena sa kratkim trenucima kristalne jasnoće u kojima se sećala svog položaja... i odbacivala ga, vraćajući se uskovitlanoj večnosti.
<BR>&nbsp;&nbsp;&nbsp;&nbsp;&nbsp;U jednom trenutku jasnoće videla je sebe kao junaka, jer je svesno postala beskorisna neprijateljima, pobegavši im unutar sopstvenog nerazumljivog svetilišta. U drugom je shvatala da se možda nikada neće izbaviti iz te zbrke, da neprijatelji mogu zauvek da je drže u tom stanju, i da bolju definiciju Hada ne bi mogla ni da zamisli.
<BR>&nbsp;&nbsp;&nbsp;&nbsp;&nbsp;Bilo joj je gore nego ijednoj senci željnoj krvi i vina; ono čega je ona bila žedna bila je slatka tečnost obrnute istorije, druge šanse, vrata ka prošlosti ne toliko mrtvoj koliko ukuvanoj i konzervisanoj, u očekivanju nekakve neljudske svečanosti znanja.
<BR>&nbsp;&nbsp;&nbsp;&nbsp;&nbsp;Više nije bila u dodiru sa prisustvom Demetriosa i Oresije.
<BR>&nbsp;&nbsp;&nbsp;&nbsp;&nbsp;A onda, ne u nekom konkretnom trenutku, vihor haotičnog bekstva minu. Misli su joj i dalje bile ispreturane, ali ono što je iskusila i osetila bilo je kristalno jasno: stajala je u bakinoj kući na Rodosu. Tifon je bio s njom, još uvek ljudski po izgledu.
<BR>&nbsp;&nbsp;&nbsp;&nbsp;&nbsp;Pokušala je da ponovo pobegne, nazad u haotičnu slobodu, ali iznenada primeti tri ljudska obličja koja joj nisu izgledala kao Jarti. Nije ih poznavala. Odvijala se neka vrsta razgovora; opet onaj bezglasni govor Jarta iz snova, bestelesan i užasan.
<BR>&nbsp;&nbsp;&nbsp;&nbsp;&nbsp;Ipak je povremeno, kroz zbrku koju sama sebi beše nametnula, uspevala je da čuje i ne odbaci ono što se govorilo.
<BR>&nbsp;&nbsp;&nbsp;&nbsp;&nbsp;Bila je reč o njenoj baki.
<BR>&nbsp;&nbsp;&nbsp;&nbsp;&nbsp;Je li moguće da su ona dvojica zaista ljudi? Ljudi sa Gee... ili... Oluja joj opet dograbi i uskovitla misli.
<BR>&nbsp;&nbsp;&nbsp;&nbsp;&nbsp;Bakina Misterija.
<BR>&nbsp;&nbsp;&nbsp;&nbsp;&nbsp;Sećanje: oštro i zahtevno. Sofe je pričala kako je pozajmila deo svoje psihe jednom čoveku... Magija i Misterija Puta.
<BR>&nbsp;&nbsp;&nbsp;&nbsp;&nbsp;Iznenada više nije stajala u simulaciji sofine kuće, nego na kamenu hrama Atene Lindije - ne u simulaciji, nego u sećanju. Sećanje je bilo toliko jasno da je mogla da oseti vetar u kosi i čuje ptice kako proleću između masivnih žućkastih stubova.
<BR>&nbsp;&nbsp;&nbsp;&nbsp;&nbsp;Ovo je bilo sećanje kome se uvek vraćala, sećanje na mir i usamljenost, kuda se povlačila iz pometnje da se bavi svojim mislima, da otkrije svoju pravu ličnost. Nekada je zamišljala sebe kao Atenu u njenim različitim oblicima: mudra žena, donositeljka pobede, Atena oluje, Atena pitona i sove; Atena u oklopu sa starih novčića, boginja velikog i izmučenog grada Helade. Šiparica je mogla da bude sve to za jedan sat, a ipak da ne bude u opasnosti što se toliko uznosi, jer Atena je razumela takve snove.
<BR>&nbsp;&nbsp;&nbsp;&nbsp;&nbsp;Atena je razumela i opraštala greške, makar one uništile i čitav svet.
<BR>&nbsp;&nbsp;&nbsp;&nbsp;&nbsp;Rita zatvori oči i ponovo ih otvori. Sada se pominjala Patriša, a tako je, sećala se, njena baka ponekad izgovarala svoje ime.
<BR>
<BR>&nbsp;&nbsp;&nbsp;&nbsp;&nbsp;"Uskladištena je u memorijskom matriksu, veoma nalik na gradsku memoriju", reče Rai Oi. "Povukla se u sebe, prateći lične puteve... ne mogu da je izvuku. Bori se s njima na jedini način koji joj je preostao."
<BR>&nbsp;&nbsp;&nbsp;&nbsp;&nbsp;Gledali su nesigurnu, ustalasanu sliku Patricijine unuke, postavljenu u kuću-sećanje kao lutka u nekoj muzejskoj postavci, ili životinja u zoološkom vrtu. "Ser Olmi, kako tvoj Jart objašnjava ovo?" upita Korzenovski.
<BR>&nbsp;&nbsp;&nbsp;&nbsp;&nbsp;"Uznemiren je što tako važan deo podataka može da bude oštećen", odgovori Olmi.
<BR>&nbsp;&nbsp;&nbsp;&nbsp;&nbsp;"Mislio sam na... 'pakovanje' čitavog jednog sveta."
<BR>&nbsp;&nbsp;&nbsp;&nbsp;&nbsp;"Na neki svoj način, oni pokušavaju da služe Konačnom Umu", odgovori Rai Oi. "Žele da pošalju Konačnom Umu sve što su uskladištili. I to će i uraditi. Ali, trebalo bi da prekinemo patnju ove žene... Došlo je vreme za donošenje odluka. Jarti znaju da će Put uskoro prestati da postoji. Prihvataju me kao predstavnika potonje komande. Žele da predaju plodove svog rada Konačnom Umu. Učiniće sve što im kažem... Što se njih tiče, ovo je trenutak na koji su čekali, trenutak koji opravdava čitavu njihovu istoriju.
<BR>&nbsp;&nbsp;&nbsp;&nbsp;&nbsp;Mogu da uzmem Patricijinu Misteriju, i uskladištenu ličnost njene unuke, da ih odnesem nazad do geometrijskih naslaga i pokušam da im pružim malo mira."
<BR>&nbsp;&nbsp;&nbsp;&nbsp;&nbsp;"Zašto?" upita Korzenovski, očiju sada kvadratnih i mačkastih, kao da je iznenada sav postao Patricija Lujza Vaskez. "Zašto samo njih? Zašto ne povratite sve svetove koje su Jarti uništili i spakovali?"
<BR>&nbsp;&nbsp;&nbsp;&nbsp;&nbsp;Rai Oi odmahnu glavom. "Nije u mojim moćima. Radim ono što mogu, uglavnom da bih ispunio obećanja. Još davno, kada sam bio samo otvarač kapija..." On slikovito lupnu sebe po grudima. "Još davno, kao otvarač kapija, nisam uspeo da valjano obučim Patriciju Vaskez. Nadoknadiću to pružajući joj još jednu priliku, kao i njenoj unuci. Osim toga, to će biti i estetsko zadovoljstvo."
<BR>&nbsp;&nbsp;&nbsp;&nbsp;&nbsp;"Geri Lenijer je odbio posebne povlastice", reče Korzenovski, zgrčenog lica, pretvorenog u masku suprotnosti i osećanja. "Zašto bi trebalo da nama... da Patriciji Vaskez... posvećujete toliku pažnju?"
<BR>&nbsp;&nbsp;&nbsp;&nbsp;&nbsp;Rai Oi se malo zamislio. "Zbog nekadašnjeg mene", odgovori on. "Ne možemo popraviti sve svoje promašaje. Ali, Inženjer se iskupio za stvaranje Puta... Olmi je propatio zbog svojih ambicija i preuveličavanja svoje važnosti... i Mirski je platio neke svoje dugove. Molim te, dozvoli mi da ispravim jednu od svojih grešaka."
<BR>&nbsp;&nbsp;&nbsp;&nbsp;&nbsp;Inženjerovo lice se opusti. "U redu", reče on tiho. "vodite ih kući."
<BR>&nbsp;&nbsp;&nbsp;&nbsp;&nbsp;"A šta ste vi odabrali? Ser Olmi, oslobođen od Jarta, kuda bi pošao? Ser Korzenovski, koji još uvek nosi deo Patricije Vaskez, kuda bi on pošao?"
<BR>&nbsp;&nbsp;&nbsp;&nbsp;&nbsp;"Bez nje sam nepotpun", primeti Korzenovski. "Mislim da će ona ostati sa mnom, i da će biti zadovoljna, ako bude znala da će jedan deo nje otići kući. Ja... mi... voleli bismo da pođemo niz Put i postanemo deo Konačnog Uma."
<BR>&nbsp;&nbsp;&nbsp;&nbsp;&nbsp;Olmi se zamisli. "To bi bilo fantastično", reče on, "ali nisam siguran da sam spreman za to. Ako su tačne sve priče koje smo čuli, tim putem idemo gde god da smo i šta god da radimo."
<BR>&nbsp;&nbsp;&nbsp;&nbsp;&nbsp;"Priče su tačne", potvrdi Rai Oi.
<BR>&nbsp;&nbsp;&nbsp;&nbsp;&nbsp;"Mislim se koliko je malo bića to zaista znalo", reče Olmi. "Koliko smo povlašćeni. Znam kuda bih želeo da odem, još živ, još telesan."
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;"Na Timbl. Na matični svet Franta. Tamo imam mnogo prijatelja."
<BR>&nbsp;&nbsp;&nbsp;&nbsp;&nbsp;"Trebalo bi da bude dovoljno vremena da ponovo otvorim kapije ka Timblu", reče Rai Oi.
<BR>&nbsp;&nbsp;&nbsp;&nbsp;&nbsp;"Zar se ne osećaš pomalo kao Deda-Mraz?" upita Korzenovski - ili je to možda bila Patricija; Inženjer je vrlo malo znao o drevnim legendama Zemlje.
<BR>&nbsp;&nbsp;&nbsp;&nbsp;&nbsp;Rai Oi se nasmeši i okrenu ka slici sobe i nejasnoj prilici žene u njoj. "Preneću sve ovo našim domaćinima. Siguran sam da bi bili ponosni kada bi tvorac Puta pošao sa njima u susret potonjoj komandi."
<BR>
<BR>&nbsp;&nbsp;&nbsp;&nbsp;&nbsp;Rita se usredsredi na nasmešenog, sedog, naizgled mudrog muškarca, osećajući se sigurnijom u njegovom prisustvu. On nije imao divlji izgled Zevsa, nego pre smirenost Azerapisa, sa stabljikama kukuruza i Plutonovim psima, ceremonijalnim bikovima i svečanostima iskupljenja.
<BR>&nbsp;&nbsp;&nbsp;&nbsp;&nbsp;Taj mirni muškarac govorio je o odlasku kući.
<BR>&nbsp;&nbsp;&nbsp;&nbsp;&nbsp;"Idem li nazad na Geu?" upita ona, i glas joj je zvučao snažno, na mestu na kome nije bilo pravih zvukova ni pravih glasova.
<BR>
<BR>&nbsp;&nbsp;&nbsp;&nbsp;&nbsp;"A sada", reče Rai Oi, "sada ćemo ponovo izvesti najsvetije od svih venčanja. Patricija, koju nosim u sebi, pristaješ li da primiš tokove svoje unuke kao školjku u kojoj ćeš živeti, dok ne budemo mogli da potražimo dom koji si izgubila?"
<BR>&nbsp;&nbsp;&nbsp;&nbsp;&nbsp;Olmi vide da Ritina slika treperi, da postaje čvrsta, da lebdi, ponovo postaje čvrsta. Oči mlade žene bile su sve vreme uperene u Korzenovskog, a i on je gledao nju.
<BR>&nbsp;&nbsp;&nbsp;&nbsp;&nbsp;"Rita, hoćeš li pozajmiti deo svoje ličnosti ovoj senci svoje bake, kako bi imala snage da ode kući?"
<BR>&nbsp;&nbsp;&nbsp;&nbsp;&nbsp;"Da", odgovori Rita.
<BR>&nbsp;&nbsp;&nbsp;&nbsp;&nbsp;Osetila je stapanje njihovih voda, kao stapanje mora koje se tako jasno videlo duž najdaljih Herkulovih stubova, mora koje ulazi u široki Atlantski okean.
<BR>&nbsp;&nbsp;&nbsp;&nbsp;&nbsp;Videla je gusto tkanje stvarnosti, različite Gee, i znala je da ni jedna od njih nije ista kao njen svet, ali sedokosi, nasmešeni čovek koji je mogao biti Zevs, ili Azerapis, rekao joj je da izabere jedan u kome Jarti nikad nisu otvorili kapiju, nikad ga nisu napali... u kome se ekspedicija nije desila... Nije više predlagao.
<BR>&nbsp;&nbsp;&nbsp;&nbsp;&nbsp;Ona zatvori oči.
<BR>
<BR>&nbsp;&nbsp;&nbsp;&nbsp;&nbsp;"Vreme je da se kaže au revoir", reče drugi prorok. "Poveravam Ser Korzenovskog ovim komandnim jedinkama."
<BR>&nbsp;&nbsp;&nbsp;&nbsp;&nbsp;Korzenovski predade ključnjaču otvaraču kapija i povuče se. Inženjer se odvoji od Olmija i Rai Oija, jer se mehur beše podelio na dva. Olmi ga je gledao kako se udaljava i nestaje iza nove crne barijere.
<BR>&nbsp;&nbsp;&nbsp;&nbsp;&nbsp;Rai Oi podiže ključnjaču, kao da se ponovo privikava na njenu težinu i mogućnosti. "Ser Olmi, ovo jesu sluge Konačnog Uma - ma koliko grešili u tome. Kažu mi da su spremni da vas odvedu do kapije koju ste odabrali. Spremaju se da nađu tu kapiju i da je otvore. Mislim da im možemo verovati, ali niko ne zna koliko je vremena tamo prošlo..."
<BR>&nbsp;&nbsp;&nbsp;&nbsp;&nbsp;"Uvek postoji element rizika", reče Olmi.
<BR>&nbsp;&nbsp;&nbsp;&nbsp;&nbsp;"Nesigurnost nas drži zainteresovanima", složi se Rai Oi.
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"Uopšte nema na čemu. Oni će prihvatiti svog prilagođenog izvršioca čim vi budete spremni da ga predate."
<BR>&nbsp;&nbsp;&nbsp;&nbsp;&nbsp;Olmi nije nimalo oklevao da se rastane sa onim što ga je podsećalo na njegov najveći promašaj. Opet ga je okružio bledi plamen. Jart je nestao iz njega.
<BR>&nbsp;&nbsp;&nbsp;&nbsp;&nbsp;Za trenutak je uživao u divnoj samoći. Biti zalečen, živ i razuman, i vratiti se na Timbl...
<BR>&nbsp;&nbsp;&nbsp;&nbsp;&nbsp;On pomisli na Tapija i Ram Kikuru, na promašaje koji su bili manje spektakularni, ali koji će ga verovatno mnogo više progoniti.
<BR>&nbsp;&nbsp;&nbsp;&nbsp;&nbsp;"Budite zadovljni, Ser Olmi", reče Rai Oi i kratko ga steže za ruku.
<BR>&nbsp;&nbsp;&nbsp;&nbsp;&nbsp;Njihov mehur ponovo se podeli na dva.
<BR>&nbsp;&nbsp;&nbsp;&nbsp;&nbsp;Rai Oi se potom obrati komandnim jedinkama. "Voleo bih da otputujem nazad do geometrijskih naslaga. Trebaće da otvorim kapije ka dva sveta u univerzumima koji se pomalo razlikuju od našeg."
<BR>&nbsp;&nbsp;&nbsp;&nbsp;&nbsp;Njegov mehur pođe nazad kroz barijere, u stanicu toka, pa niz Put.
<BR>&nbsp;&nbsp;&nbsp;&nbsp;&nbsp;Lako je držao ključnjaču Korzenovskog. Mehur se otvori pri dnu i otvori mu pristup do žive bronzane površine.
<BR>&nbsp;&nbsp;&nbsp;&nbsp;&nbsp;Otvarač kapija zatvori oči i promrmlja ritualne napeve koji su mu pripremali um, ma koliko to u njegovom trenutnom obliku nije bilo potrebno.
<BR>&nbsp;&nbsp;&nbsp;&nbsp;&nbsp;"Podižem ovu ključnjaču ka svetovima bez broja, i donosim novu svetlost Putu, vodeći ovu kapiju da svima bude bolje, onima koji vode i onima koji su vođeni, koji osvetljavaju Put i koji uživaju u tako dobijenoj svetlosti..."
<BR>&nbsp;&nbsp;&nbsp;&nbsp;&nbsp;Površina Puta potamne od približavanja sve bržeg nabora. Tako će otvaranje kapija biti još teže. Beše mu ostalo još malo vremena, možda samo nekoliko sati, a imao je mnogo posla, mnoga istraživanja da obavi pre nego što otvori kapiju.
<BR>&nbsp;&nbsp;&nbsp;&nbsp;&nbsp;Završio je napev. "Gledajte... otvaram novi svet."
<BR>&nbsp;&nbsp;&nbsp;&nbsp;&nbsp;Nikada ranije, u čitavoj svojoj karijeri otvarača kapija, nije načinio dvostruku kapiju. Pa ipak, ova kapija će se otvoriti u dva pažljivo odabrana sveta.
<BR>&nbsp;&nbsp;&nbsp;&nbsp;&nbsp;Pod nogama je počelo da mu se stvara kružno udubljenje, iskreći po ivicama. Prvi svet se okretao pod njim, kao da ga gleda kroz ključnjaču; ovo je bila verzija Ritine Gee, grana koja se širila od mesta gde je Patricija stigla i uvela svoje izmene, ali gde Jarti nikada nisu stigli.
<BR>&nbsp;&nbsp;&nbsp;&nbsp;&nbsp;Otvarač kapija nije mogao da proširi kapiju daleko u prošlost. Nakratko je pokušao, a onda se povukao i usmerio na traženje Rite Vaskajze. Rite koja nikada nije videla Jarte, koja nije putovala u potragu za kapijom...
<BR>&nbsp;&nbsp;&nbsp;&nbsp;&nbsp;Put naglo bljesnu, i Rai Oi se upita hoće li imati vremena.
</P></TD></TR></TABLE>
<P class="next">
<A HREF=p82.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
