<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>45. ČIČAK, ORBITALNI OKRUZI, ZEMLJA
<P>&nbsp;&nbsp;&nbsp;&nbsp;&nbsp;Korzenovski podiže loptu od bele mase i oslušnu kako mu šuška u rukama. Bili su to ostaci njegovog pokušaja, pre šest godina, da stvori kapiju bez Puta; neuspeh je bio tih, ali konačan. Umesto da stvori kapiju, načinio je novi oblik materije, potpuno inertne, bez ikakvih korisnih osobina, bar koliko je dosad ustanovio. A poslednjih šest godina je istraživao...
<BR>&nbsp;&nbsp;&nbsp;&nbsp;&nbsp;On vrati loptu u ležište od crnog kamena i ispravi se, pretražujući pogledom laboratoriju, opraštajući se. Neće se vratiti mesecima, a možda i nikada.
<BR>&nbsp;&nbsp;&nbsp;&nbsp;&nbsp;Rezultati glasanja mens publica Heksamona bili su obrađeni i emitovani. Dvotrećinskom većinom - više nego što je očekivao - odlučeno je u korist ponovnog, trajnog otvaranja Puta.
<BR>&nbsp;&nbsp;&nbsp;&nbsp;&nbsp;Sada Faren Siliom više nije imao nikakvog izbora.
<BR>&nbsp;&nbsp;&nbsp;&nbsp;&nbsp;Korzenovski je aktivirao robotske monitore i dao poslednja uputstva delimičnjaku. Ako se ne bude vratio, a iko dođe u posetu, delimičnjak će biti tu da ga dočeka.
<BR>&nbsp;&nbsp;&nbsp;&nbsp;&nbsp;Nije oklevao da se vrati u šestu komoru i počne obnovu; zapravo, jedva je čekao. Postojao je, negde u njemu, tih ali uporan glas koji je ili odražavao, ili, možda, na neki nejasan način, stvarao tu želju; nemirni glas onoga čime je spojio svoju ponovo sklopljenu ličnost, glas tajne Patricije Luize Vaskez.
<BR>&nbsp;&nbsp;&nbsp;&nbsp;&nbsp;Korzenovski prikupi sitne alatke i dnevnike, sve što mu je bilo potrebno za početak rada na Putu, i naredi laboratoriji da se zapečati. "Budi mi dobar", pozdravi on krstastog stražara dok se udaljavao od kupola. Potom zastade na granici svog imanja, mršteći se. Svakako, nije bilo u njegovom karakteru da se obraća monitorima; ponašao se prema njima kao prema onome što jesu, korisne mašine.
<BR>&nbsp;&nbsp;&nbsp;&nbsp;&nbsp;Okružen kilometrima šljunka i peska, Inženjer se ukrca u traktor koji će ga odvesti na voznu stanicu u gradu druge komore.
<BR>
<BR>&nbsp;&nbsp;&nbsp;&nbsp;&nbsp;Delimičnjak Suli Ram Kikure ubedljivo je tvrdio da njegov original treba osloboditi iz kućnog pritvora u Osnom Euklidu. Njegovu molbu odbio je građanski sud gradske memorije, sa obrazloženjem da, po zakonima o hitnji, sve molbe moraju podnositi korporeali. Bilo je to toliko smešno, da se nije čak ni naljutila; bila je iznad besa, prelazeći u tugu.
<BR>&nbsp;&nbsp;&nbsp;&nbsp;&nbsp;Ram Kikura je znala da delimičnjak neće uspeti. Ovaj novi Heksamon nije se libio da podešava propise u hodu. Otvoreno se protiviti ponovnom otvaranju Puta bilo je ne toliko opasno koliko izuzetno nespretno, neučtivo u nekom nepolitičkom smislu. Zakoni i politika Heksamona decenijama su bili zasnovani na svesti o granicama iza kojih leže haos i propast; Predsednik i Premijer, koji su tačno procenili pravo raspoloženje u orbitalnim telima, sada su činili sve što im je bilo u moći da ostanu u granicama svoje dužnosti, a da ipak sprovedu ono što behu izglasali mens publica i savet Neksusa. Takođe su izgledali mračno rešeni da iskoriste sve mogućnosti svog mandata, kao da su želeli da kazne Heksamon - čak i svoje ideološke partnere - što im je nametnuo tu tegobnu dužnost.
<BR>&nbsp;&nbsp;&nbsp;&nbsp;&nbsp;Nije imala pristupa ni u jednu memoriju; to je značilo da ne može da razgovara sa Tapijem, koji je trebalo da bude rođen svakog časa. Nije joj dozvoljeno da razgovara ni sa Korzenovskim ili Olmijem. Oni su se ponašali na najbolji mogući način, rečeno joj je, i potpuno su sarađivali sa Heksamonom.
<BR>&nbsp;&nbsp;&nbsp;&nbsp;&nbsp;Ona, pak, beše odbila svaki oblik saradnje. Ram Kikura je imala svoje granice, i prokleta bila ako prekorači preko njih.
<BR>
<BR>&nbsp;&nbsp;&nbsp;&nbsp;&nbsp;Proleće je na Novom Zelandu donelo blago vreme i vesele jaganjce. Lenijer je gajio njihovo malo stado ovaca crnog lica; Karen mu je pomagala kad nije bila izgubljena u svojim strahovima. Pošto nije mogla da radi, i budući ograničena na njihov dom i dolinu, osećala se izgubljenom.
<BR>&nbsp;&nbsp;&nbsp;&nbsp;&nbsp;Radili su zajedno, ali su zadržali odstojanje. Lenijer beše izgubio ono oduševljenje koje mu je pobudio Mirski. Nije znao šta će se dalje dešavati. Nije ni mario.
<BR>&nbsp;&nbsp;&nbsp;&nbsp;&nbsp;Na neki svoj način divio se Heksamonu, i svemu što je ovaj zastupao. Tokom poslednjih nekoliko godina izdaleka je posmatrao kako se menja raspoloženje u orbitalnim okruzima, kako se talasa Heksamonova politika. Sada je, izgubljen u svojim potrebama i žaljenjima, isti Heksamon koji je radio na spasu Zemlje konačno izdao i njega i Karen... Izdao je Zemlju.
<BR>&nbsp;&nbsp;&nbsp;&nbsp;&nbsp;Oporavak Zemlje još nije bio završen.
<BR>&nbsp;&nbsp;&nbsp;&nbsp;&nbsp;Sada možda nikad neće ni biti, ma koliko svake noći orbitalna tela emitovala ubeđivanja u suprotno. To mu je bilo posebno mučno; vešto, prijatno, punovažno, svakog dana su obaveštavali Zemlju o napretku ponovnog otvaranja Puta.
<BR>&nbsp;&nbsp;&nbsp;&nbsp;&nbsp;Povremeno bi čuo i poneku vest kako rad na Oporavku teče, sve sporije.
<BR>&nbsp;&nbsp;&nbsp;&nbsp;&nbsp;Opet se osećao starim, i izgledao je još starije.
<BR>&nbsp;&nbsp;&nbsp;&nbsp;&nbsp;Dok je uveče sedeo na verandi, osluškujući svež noćni povetarac kako šuška kroz žbunje, bavio se mislima upletenim i začvorenim kao klupko kanapa.
<BR>&nbsp;&nbsp;&nbsp;&nbsp;&nbsp;Ja sam samo obično ljudsko biće, govorio je sebi. Pravo je da uvenem kao list na drvetu. Sada nemam ni svoje mesto. Gotov sam. Mrzim ovo vreme, i ne zavidim onima koji se upravo rađaju.
<BR>&nbsp;&nbsp;&nbsp;&nbsp;&nbsp;Možda je najgore od svega bilo to što je na trenutke ponovo osećao onu staru iskru. Sa Mirskim je pomislio da bije pravednu bitku; nadao se da možda postoji sila moćnija i mudrija od svih njih.
<BR>&nbsp;&nbsp;&nbsp;&nbsp;&nbsp;Ali, Mirski beše nestao.
<BR>&nbsp;&nbsp;&nbsp;&nbsp;&nbsp;Niko ga nije video već mesecima.
<BR>&nbsp;&nbsp;&nbsp;&nbsp;&nbsp;Lenijer pokuša da ustane, da pođe u krevet, zaspi i barem na neko vreme zaboravi sve bolne misli. On pritisnu rukama drvo, i leđa mu pođoše napred, ali nije mogao da se podigne; pantalone kao da mu se behu prilepile za nešto. Zbunjen, on se naže u stranu. Nešto je nemo eksplodiralo. Lopta tame mu se pojavi u uglu očiju i glava mu je postade ogromna.
<BR>&nbsp;&nbsp;&nbsp;&nbsp;&nbsp;Lopta tame se pomeri u sredinu i postade ogroman tunel. On zgrabi doručja stolice, ali nije mogao da se ispravi.
<BR>&nbsp;&nbsp;&nbsp;&nbsp;&nbsp;"Oh, Bože", uzviknu on. Usne mu behu utrnule i neosetljive kao guma. Mastilo mu se razlivalo po potiljku. Vrata su se zatvarala, ritmično udarajući, preko svih njegovih sećanja. Karen nije sa njim; nije tu gde je on. Ovako je njegov otac umro, mlađi nego što je on sada. Bez bola, samo iznenadno povlačenje... Nije mislio da će i on... "Oh, Bože."
<BR>&nbsp;&nbsp;&nbsp;&nbsp;&nbsp;Tunel je širom zjapio, pun noći išarane dugom.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
