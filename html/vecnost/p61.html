<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>60. ZEMLJA, KRAJSTČERČ
<P>&nbsp;&nbsp;&nbsp;&nbsp;&nbsp;Karen je sedela u čekaonici klinike u Krajstčerču, bleda i ispijena od neispavanosti. Prošlo je trideset sati otkako beše našla muževljevo telo, a tehničari joj još nisu ništa rekli o implantu.
<BR>&nbsp;&nbsp;&nbsp;&nbsp;&nbsp;Stolica joj se nalazila preko puta prozora. Napolju su ulice Krajstčerča bile pune ljudi; mnogi su bili u uniformama Heksamona, mnogi u civilu Zemljana, i svi su se motali oko bolnice. Vest o evakuaciji beše pristigla pre manje od pola sata; sada se brinula da stanje njenog muža neće biti važno usred ove ogromne krize, i da će oboje biti zaboravljeni.
<BR>&nbsp;&nbsp;&nbsp;&nbsp;&nbsp;Ona pogleda svoje ruke. Uprkos ribanju u bolničkom kupatilu, ustanovila je da ispod nokta na kažiprstu još ima trunčicu sasušene krvi. Ona se usredsrdi na tu trunčicu - krv njenog muža - i zatvori oči. Sećanja nisu odlazila; kako mu je otvorila vrat, tražila implant, stavila ga u džep i povukla patent zatvarač da ga zatvori, pa kako je vozila mračnim putevima u izanđalom vozilu sa telom i implantom do Tvizela, što je sve potrajalo satima. Pošto se nebo izbistrilo, šatl ju je preneo u Krajstčerč.
<BR>&nbsp;&nbsp;&nbsp;&nbsp;&nbsp;Telo je, beskorisno, ostalo u Tvizelu.
<BR>&nbsp;&nbsp;&nbsp;&nbsp;&nbsp;Sada joj ništa nije bilo jasno.
<BR>&nbsp;&nbsp;&nbsp;&nbsp;&nbsp;Proveli su toliko godina zajedno, a tako malo godina otuđeni... A vreme otkako su se opet zbližili bilo je tako kratko.
<BR>&nbsp;&nbsp;&nbsp;&nbsp;&nbsp;Ljudi su načinjeni da pate. Nismo načinjeni da nalazimo odgovore i uverenja.
<BR>&nbsp;&nbsp;&nbsp;&nbsp;&nbsp;Tehničar - ne onaj kome je dala implant - pojavi se na vratima čekaonice, osvrnu se, i kad ju je ugledao mračno steže vilice, što je kao profesinalni izraz označavalo nevolju. Ona podiže obrve, uobličivši usnama pitanje.
<BR>&nbsp;&nbsp;&nbsp;&nbsp;&nbsp;"Gospođa Lenijer?"
<BR>&nbsp;&nbsp;&nbsp;&nbsp;&nbsp;Jedva primetno, ona klimnu glavom.
<BR>&nbsp;&nbsp;&nbsp;&nbsp;&nbsp;"Jeste li sigurni da je to implant vašeg muža?"
<BR>&nbsp;&nbsp;&nbsp;&nbsp;&nbsp;Karen je zurila u njega. "Sigurna sam. Ja... sama sam ga izvadila iz njega."
<BR>&nbsp;&nbsp;&nbsp;&nbsp;&nbsp;Tehničar raširi ruke i pogleda kroz prozor.
<BR>&nbsp;&nbsp;&nbsp;&nbsp;&nbsp;"Je li mrtav?" upita ona naglo.
<BR>&nbsp;&nbsp;&nbsp;&nbsp;&nbsp;"Implant ne sadrži vašeg muža, gospođo Lenijer. U njemu postoji ličnost, ali ženska, ne muška. U našim arhivama ne postoje zapisi o toj ličnosti... Ne znamo ko je ona. Ipak, potpuna je..."
<BR>&nbsp;&nbsp;&nbsp;&nbsp;&nbsp;"O čemu to govorite?" upita Karen.
<BR>&nbsp;&nbsp;&nbsp;&nbsp;&nbsp;"Ako je implant iz vašeg muža, ne razumem..."
<BR>&nbsp;&nbsp;&nbsp;&nbsp;&nbsp;Ona ustade i gotovo vrisnu. "Recite mi šta se desilo!"
<BR>&nbsp;&nbsp;&nbsp;&nbsp;&nbsp;Tehničar brzo zavrte glavom, očito postiđen i zbunjen. "U implantu se nalazi mlada žena, od oko dvadeset jedne godine. Izgleda da je bila neaktivna - spakovana - duže vreme, možda i dvadeset godina; nema sećanja o novijim događajima. Svakako nije nedavno usnimljena. Njene šifre..."
<BR>&nbsp;&nbsp;&nbsp;&nbsp;&nbsp;"To je nemoguće", promuca Karen. "Gde je moj muž?"
<BR>&nbsp;&nbsp;&nbsp;&nbsp;&nbsp;"Ne znam. Da li poznajete nekoga po imenu Andija?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Andija. Identifikacija te žene sadrži to ime."
<BR>&nbsp;&nbsp;&nbsp;&nbsp;&nbsp;"To nam je bila kći", reče Karen, potpuno pobelevši. Napola je sela, ali se zadržala oslonivši se o doručje stolice. "Šta se desilo sa mojim mužem?"
<BR>&nbsp;&nbsp;&nbsp;&nbsp;&nbsp;"Do sada smo izvršili samo početna ispitivanja. Jedina ličnost u implantu tvrdi da se zove Andija. Nemam pojma šta se desilo sa vašim mužem."
<BR>&nbsp;&nbsp;&nbsp;&nbsp;&nbsp;Karen se sruči u stolicu, tresući glavom. "Kako? Ona je umrla - nestala - pre dvadeset godina..."
<BR>&nbsp;&nbsp;&nbsp;&nbsp;&nbsp;Tehničar bespomoćno sleže ramenima.
<BR>&nbsp;&nbsp;&nbsp;&nbsp;&nbsp;"Geri... Naterali su ga da nosi implant." Ona se ispravi u stolici. Ovo nije bila stvarnost; ovo je bilo van svega o čemu je ikada sanjala, bila to nada ili košmar: povratiti kći po cenu da izgubi muža, nekim čudom ili izopačenim trikom. "Porazio ih je u njihovoj sopstvenoj igri." Ali, nije to mogao sam. Ona pogleda tehničara, rešena da se ne izgubi. Ruke i potkolenice osećala je kao da kroz njih prolazi osrednja električna struja. Mora da ustane i prošeta okolo, inače će se onesvestiti. Polako i pažljivo je ustala, puštajući da se krv vrati tamo gde je potrebna, terajući sebe da bude smirena i savlađujući mučninu. Morala je nešto da kaže; morala je da reaguje na neki razuman način.
<BR>&nbsp;&nbsp;&nbsp;&nbsp;&nbsp;"Mogu li da govorim sa njom?"
<BR>&nbsp;&nbsp;&nbsp;&nbsp;&nbsp;"Žao mi je. Tek kada budemo mogli da proširimo njeno skladište. Dotle neće biti prisebna. Je li vaša kći građanin Zemlje?"
<BR>&nbsp;&nbsp;&nbsp;&nbsp;&nbsp;Karen pođe za tehničarem u odelenje bolničke kartoteke i tamo poče da odgovara na njegova pitanja. Posle malo traganja, pronašli su stare, neaktivne kartone. Mape ličnosti uzete tokom ugradnje implanta Andiji upoređene su sa trenutnim stanjem.
<BR>&nbsp;&nbsp;&nbsp;&nbsp;&nbsp;Savršeno su se poklapale.
<BR>&nbsp;&nbsp;&nbsp;&nbsp;&nbsp;"Jedina reč koja mi dolazi je čudo", primeti tehničar. Očito joj nije poverovao; jer, nije on sam uklonio implant. "Moraću da pokrenem zvaničnu istragu."
<BR>&nbsp;&nbsp;&nbsp;&nbsp;&nbsp;Ona klimnu glavom, sada utrnula od glave do pete uprkos rešenosti da ostane mirna. Osećala se kao da lebdi, izdvojena negde između užasa i tuge i divljenja i nade. Izgubila sam Gerija i našla našu kći. Postojao je samo jedan način da se to objasni.
<BR>&nbsp;&nbsp;&nbsp;&nbsp;&nbsp;Nikada nije vaspitavana tako da veruje u sile više od čovečanstva. Bila je podizana je u marksističkom duhu; nije imala na raspolaganju utehu koju pruža religija. Pa ipak, sada je mogla da misli samo na Mirskog, i na ono što on možda predstavlja.
<BR>&nbsp;&nbsp;&nbsp;&nbsp;&nbsp;Ako je kod vas, molim vas da pazite na njega, pomisli ona, upućujući poruku Rusu, i silama koje su stajale iza proroka. I hvala vam za moju kći.
<BR>&nbsp;&nbsp;&nbsp;&nbsp;&nbsp;Čekala je sama u maloj pokrajnoj sobi više od sata, dok su lekari i tehničari pokušavali da se probiju kroz lavirint procedure i zakona. Odremala je nekoliko minuta u praznini. Kada se tehničar vratio i probudio je, osećala se mnogo snažnijom; utrnulost beše prošla.
<BR>&nbsp;&nbsp;&nbsp;&nbsp;&nbsp;"Udesićemo reinkarnaciju - to joj je odobreno", reče tehničar. "Ipak, za to će trebati vremena. Narednih nekoliko nedelja, možda i meseci, bićemo veoma zauzeti. Naloženo nam je da pripremimo bolnicu za hitne slučajeve. Svi raspoloživi šatlovi će biti zauzeti na neodređeno vreme, kao i sva vozila. Mislim da bih ipak mogao da uredim da vas medicinski šatl odveze kući... ukoliko biste pošli u roku od jednog sata..."
<BR>&nbsp;&nbsp;&nbsp;&nbsp;&nbsp;Ona odmahnu rukom, odbijajući ponudu. Kod kuće nije imala šta da radi. "Radije bih ostala ovde, ako mogu nekako da pomognem."
<BR>&nbsp;&nbsp;&nbsp;&nbsp;&nbsp;"Verovatno možete", složi se tehničar, i dalje sumnjičavo. "Pregledali smo vaš dosije - izvinite, ali postojao je prizvuk nesigurnosti... Niko od nas nema pojma šta se desilo..." On zavrte glavom. "Vaša kći je zaista nestala u moru. Nije bilo načina da nam donesete njen implant, a ne njenog oca."
<BR>&nbsp;&nbsp;&nbsp;&nbsp;&nbsp;Ona se nasmeši tužnim, obeshrabrenim osmehom i klimnu glavom.
<BR>&nbsp;&nbsp;&nbsp;&nbsp;&nbsp;"Hoće li vam biti dobro?"
<BR>&nbsp;&nbsp;&nbsp;&nbsp;&nbsp;Karen malo razmisli. "Da", odgovori ona. "Volela bih da razgovaram sa svojom ćerkom, čim bude moguće..."
<BR>&nbsp;&nbsp;&nbsp;&nbsp;&nbsp;"Naravno", reče tehničar. "Predlažem da neko vreme odspavate ovde. Pozvaćemo vas."
<BR>&nbsp;&nbsp;&nbsp;&nbsp;&nbsp;"Hvala", saglasi se ona i osvrnu se po sobi, pripremajući se da legne na sto za ispitivanje.
<BR>&nbsp;&nbsp;&nbsp;&nbsp;&nbsp;Andija.
</P></TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
