<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>77. ČIČKOV GRAD
<P>&nbsp;&nbsp;&nbsp;&nbsp;&nbsp;Faren Siliom oseti zvuk drobljenja pre nego što ga je čuo. Dopro je do visećih zgrada kroz viseće kablove i njihova sidrišta, i od toga je pod počeo da vibrira, da su ga kosti zabolele.
<BR>&nbsp;&nbsp;&nbsp;&nbsp;&nbsp;Monitor u šestoj komori mu je prenosio svoje utiske:
<BR>&nbsp;&nbsp;&nbsp;&nbsp;&nbsp;Severna bušotina koja je vodila u sedmu komoru bljuvala je mlazeve bele i zelene svetlosti. Mlazevi su rasli duž ose komore, šireći se dok nije dostigao dužinu od trideset kilometara. Oči monitora pratile su mlazeve do suprotnog, južnog pola, gde su se razbili u blistave prstenove ljubičaste i plavozelene boje.
<BR>&nbsp;&nbsp;&nbsp;&nbsp;&nbsp;Mašinerija u šestoj komori više nije radila. Monitor je svu pažnju obraćao na samu komoru. Pod kao da se propinjao, ali to je bilo nemoguće - zvuk i vibracije morali bi biti mnogo snažniji. Čitava područja mašinerije, od po desetak kilometara širine, stvarala su mehure i podizala ka osi kao mehuri sapunice. Ni to nije imalo smisla.
<BR>&nbsp;&nbsp;&nbsp;&nbsp;&nbsp;A onda se zvuk pojačao. Severni pol se rascepio iz središta ka spoljašnjosti, kao staklena ploča koju pogodi metak. Radijalni komadi asteroidnog kamena i metala podizali su se s pola i ludački krivudali zbog naprezanja usled nejednakog centrifugalnog ubrzanja, i napolju i unutra. Sporo, kao u snu, padali su ka dnu doline, udarajući i drobeći. Tamo gde su ostavili pukotine na polu, u komoru je prodirao blistavo crveni rastopljeni kamen, izvijajući se u divnim, nejednakim spiralama.
<BR>&nbsp;&nbsp;&nbsp;&nbsp;&nbsp;Monitor je za trenutak snimio sve to pre nego što je čitav pol eksplodirao ka unutrašnjosti; talas eksplozije protresao je čitavu dolinu, zamaglivši sve zbog prašine i dima pre nego što se emitovanje prekinulo.
<BR>&nbsp;&nbsp;&nbsp;&nbsp;&nbsp;Ovo drobljenje je kraj Čička, pomisli Faren Siliom, a napreduje ka meni...
<BR>&nbsp;&nbsp;&nbsp;&nbsp;&nbsp;Monitor u petoj komori gledao je planine i reku punu rđe kako se izobličuju kao u krivom ogledalu. Severni pol se raspao, ali odatle nije pokuljao rastopljeni kamen; vazduh u komori se pretvorio u oblak. I ovaj monitor je prestao da emituje.
<BR>&nbsp;&nbsp;&nbsp;&nbsp;&nbsp;U četvrtoj komori, Predsednikove produžene oči i uši čule su tutnjavu kako raste do verovatno zaglušujuće buke; drveće u šumama gubilo je grane od potresa, a reke i jezera kao da su proključali.
<BR>&nbsp;&nbsp;&nbsp;&nbsp;&nbsp;Šesta komora gotovo je svakako nestala, a to je značilo da na Čičku više nema poništavanja inercije. Ako asteroid bude izložen bilo kakvom naglom pokretu, gradovi u drugoj i trećoj komori zdrobiće se kao kule-igračke od naslaganih kocaka.
<BR>&nbsp;&nbsp;&nbsp;&nbsp;&nbsp;Faren Siliom ugleda sopstvenu smrt, tada, nekoliko trenutaka pre nego što je došla. Neće prisustvovati završetku ove poslednje epizode u istoriji Čička.
</P></TD></TR></TABLE>
<P class="next">
<A HREF=p79.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
