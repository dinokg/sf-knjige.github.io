<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. GEA
<P>&nbsp;&nbsp;&nbsp;&nbsp;&nbsp;Muzejon se znatno proširio u Neapolis i Brukeon - helenski kvart - od svog nastanka, a zašao je - medicinskim fakultetom - i u egiptoski okrug. Zgrade medicinskog fakulteta, Erasistreiona, graničile su se sa manjom, manje uglednom bibliotekom Ekumenskih studija, nekadašnjim Serapeionom. Univerzitet, istraživački centar i biblioteka - ukupno sedam zgrada raštrkanih oko nekadašnje biblioteke - činili su kvadrat stranice oko četiri stadijuma usred grada. Među starim mermernim i granitnim zgradama sada su se nalazile nove, od gvožđa i stakla, centri studija mehanike i nauke. Na vrhu strmog brega nekadašnjeg Paneiona, Univerzitet je pre pet stoleća zasnovao ogromnu kamenu opservatoriju. Sada je bila više relikt nego centar astronomskih istraživanja, ali je ipak bila upečatljivo veličanstvena.
<BR>&nbsp;&nbsp;&nbsp;&nbsp;&nbsp;Ritu je vrat zaboleo od osvrtanja tamo-amo. Njene dvokolice su se kotrljale nepravilnim ritmom preko izlokanih i ispucalih ploča, između nežnog drveća i dostojanstvenih urmi. Sunce se klonilo ka zapadu, bacajući narandžastu svetlost preko grada, kao što je videla i dan ranije, ulazeći u veliku luku. Dim je ležao u debelim crnim trakama oko visokog zdanja od cigle prislonjenog uz jednu naučnu zgradu. Studenti u belim i žutim akademskim odorama - uglavnom muškarci - prolazili su stazom kraj njih, znatiželjno odmeravajući Ritu. Otvoreno im je uzvraćala pogled, naizgled mirno, mada uopšte nije bila smirena. Ovo mesto joj se sve manje sviđalo - i to joj je smetalo. Ovo je ipak bilo središte kulture i nauke Zapadnog sveta. U Aleksandreji se, istina, moglo mnogo naučiti - pod uslovom da joj okolnosti dozvole da se bavi učenjem.
<BR>&nbsp;&nbsp;&nbsp;&nbsp;&nbsp;Najstarija očuvana zgrada u čitavom Muzejonu, originalna centralna biblioteka, sada je služila za kancelarije i apartmane. Nekada je bila ukrašena i ljupka; sada je, međutim, delovala pomalo ofucano, mada i dalje veličanstveno: tri sprata od mermera i oniksa, ukrašena pozlaćenim reljefima i hiljadu godina starim groteskama iz vremena Druge Okupacije, tokom trećeg Parćanskog ustanka. Slojevi bleđeg mermera dodati su pre manje od pedeset godina, kako bi ojačali vremenom izjedene zidove. Dosad ni jedna libijska raketa iz delte nije pala na tle Muzejona.
<BR>&nbsp;&nbsp;&nbsp;&nbsp;&nbsp;Staza je vodila kroz kapiju u dvorište naizmenično popločano crnim i belim, mermernim i oniksnim pločama sa egzotičnim biljkama iz Etiopije i Južnog Velikog mora u uglovima, i sa fontanom u obliku parćanskog lava u središtu.
<BR>&nbsp;&nbsp;&nbsp;&nbsp;&nbsp;Dvokolice su se naglo zaustavile, i Rita siđe. Mlad, onizak muškarac u crnoj tunici i pantalonama u teutonskom stilu - što je trenutno bila moda u gradu - pođe joj je u susret, otkrivajući krupne zube u širokom osmehu. "Veoma mi je milo što srećem unuku sofe Patrikije", oslovi je on, lako pokleknuvši i prešavši rukom iznad glave u znak pozdrava. "Moje ime je Seleukos, i potičem iz Nikeje. Ja sma bibliofilaksov pomoćnik. Dobro došli u Biblioteku."
<BR>&nbsp;&nbsp;&nbsp;&nbsp;&nbsp;"Hvala", odgovori Rita. On ponovo pokleknu i dade joj znak da ga prati. Za trenutak je sklopila oči, proveravajući stanje ključnjače - nije pokrenuta ni dodirnuta - a onda pođe za mladićem.
<BR>&nbsp;&nbsp;&nbsp;&nbsp;&nbsp;Kancelarija bibliofilaksa u prizemlju nije bila prevelika za njegov položaj. Trojica sekretara vredno su radila za stolovima u uglu, postavljenim u trougao, pod svetlom otvorenog prozora. Kraj njih, orman visok do zida bio je natrpan svežnjevima papira. Veliki električni grafomehanos zujao je i škljocao na masivnom drvenom postolju kraj ormana. Sam bibliofilaks radio je iza četvorodelnog judejanskog drvenog paravana, kraj najvećeg prozora u prostoriji, u suprotnom uglu. Mladić je učtivo uvede iza paravana.
<BR>&nbsp;&nbsp;&nbsp;&nbsp;&nbsp;Bibliofilaks podiže obrijanu glavu i hladno je odmeri, a onda se jedva primetno nasmeši. Potom ustade i pređe rukom iznad glave. I Rita učini isto, a onda, pošto ju je ponudio sede.
<BR>&nbsp;&nbsp;&nbsp;&nbsp;&nbsp;"Verujem da je sa vašim odajama sve u redu?" upita on. Ona potvrdno klimnu glavom, ne želeći da se raspravlja oko sitnica. "Čast nam je što ste došli kod nas." On dohvati fasciklu - s prsta debeli svežanj papira između dva lista kartona - i izvuče neki dugačak dokument. Rita odmah prepoznade prepis svoje diplome s Akademije. "Vi ste zaista dobar student, naročito, koliko vidim, na području matematike i fizike. A i ovde ste odabrali sličnu oblast. Naši profesori mogu mnogo da vam ponude. Mi smo, ipak, mnogo veća ustanova od Akademije, i dovodimo učitelje iz čitave Ekumene, pa čak i izvan nje."
<BR>&nbsp;&nbsp;&nbsp;&nbsp;&nbsp;"Jedva čekam da počnem sa studijama."
<BR>&nbsp;&nbsp;&nbsp;&nbsp;&nbsp;"Zanima me jedna stvar. Izneli ste neobičan zahtev, čak i pre nego što ste stigli", primeti bibliofilaks. "Osim što ste se prijavili za kurs kod mehanikosa Zeusa Amona Demetriosa, što je već samo po sebi neobično, želite i privatnu audijenciju kod Kraljevske Hipselote. Možete li mi reći svrhu te posete?"
<BR>&nbsp;&nbsp;&nbsp;&nbsp;&nbsp;Pre nego što je Rita stigla da odgovori, bibliofilaks podiže ruku i preduhitri je. "To je, naravno, vaša stvar, jer mi se staramo za dobrobit svih studenata u Muzejonu."
<BR>&nbsp;&nbsp;&nbsp;&nbsp;&nbsp;Raita zatvori usta, sačeka trenutak, pa odgovori. "Donosim privatnu poruku od svoje bake."
<BR>&nbsp;&nbsp;&nbsp;&nbsp;&nbsp;"Ona je umrla", primeti bibliofilaks, sasvim mirno.
<BR>&nbsp;&nbsp;&nbsp;&nbsp;&nbsp;"Preko oca. Sofe je smatrala da će sadržaj te poruke zanimati kraljicu." Ona zastade, mračno stisnuvši usne. Osećala je kako iz bibliofilaksa zrači neprijateljstvo, čak i profesionalna mržnja. "To je privatna poruka."
<BR>&nbsp;&nbsp;&nbsp;&nbsp;&nbsp;"Naravno." Za trenutak se smračio, a onda je ponovo počeo da lista papire. "Pregledao sam spisak kurseva koje želite, i sve će biti u redu. Tražite peti nivo u matematici, i treći u fizici, kao i drugi u nauci upravljanja gradovima. Možete li bez prenaprezanja da podnesete toliki rad?"
<BR>&nbsp;&nbsp;&nbsp;&nbsp;&nbsp;"Nije veći od onoga u Akademiji."
<BR>&nbsp;&nbsp;&nbsp;&nbsp;&nbsp;"Da, ali profesori u Muzejonu neće biti zadivljeni vašim poreklom. Možda neće biti toliko popustljivi."
<BR>&nbsp;&nbsp;&nbsp;&nbsp;&nbsp;"Ni na Rodosu nisu bili popustljivi", odvrati Rita, trudeći se da obuzda bes. Želela je da se nasmeje tom čoveku, da skine sandale i pokaže mu tabane - ali ostala je naizgled smirena, iako joj se želudac grčio.
<BR>&nbsp;&nbsp;&nbsp;&nbsp;&nbsp;"Svakako, siguran sam da nisu", složi se bibliofilaks. Njegove sitne crne oči da da su je izazivale da kaže još nešto.
<BR>&nbsp;&nbsp;&nbsp;&nbsp;&nbsp;"Imam jedan problem", nastavi ona.
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Radi se o mom slugi. On je sa mnom radi zaštite, što je izričit zahtev mog oca, pa ipak smo razdvojeni..."
<BR>&nbsp;&nbsp;&nbsp;&nbsp;&nbsp;"U Muzejonu nisu dozvoljene ni sluge ni stržari. Čak ni kraljevskim ličnostima."
<BR>&nbsp;&nbsp;&nbsp;&nbsp;&nbsp;Desilo se da u to vreme u Muzejonu nisu studirale kraljevske ličnosti; kraljica nije imala dece, a najveći deo kraljevske porodice odavno se beše povukao na Kipros, bezbednosti radi.
<BR>&nbsp;&nbsp;&nbsp;&nbsp;&nbsp;"Ako budete imali pitanja, osećajte se slobodnom da u svako doba dođete ovamo", naglo zaključi bibliofilaks, zatvarajući njen dosije i ubacujući ga u malu kvadratnu korpu na levom uglu stola. Nasmešio se i prešao rukom iznad glave, otpuštajući je.
<BR>
<BR>&nbsp;&nbsp;&nbsp;&nbsp;&nbsp;Kada se vratila u svoju sobu, sedela je u senovitoj prostoriji čitav sat, pokušavajući da se sabere. Predmeti nisu bili dirani, ali sme li još dugo da računa na potpunu privatnost i bezbednost? Nije verovala bibliofilaksu; jedina nada joj je bila da je kraljica već preuzela njen slučaj i da će je štititi. Šta god se desilo, nadala se da će uskoro biti primljena u audijenciju.
<BR>&nbsp;&nbsp;&nbsp;&nbsp;&nbsp;Podozrevala je da, kada jednom bude rekla kraljici ono što zna - i dokazala joj da je to istina - neće moći da ostane student u Muzejonu. Neće više moći da dozvoli sebi luksuz stipendije i učenja.
<BR>&nbsp;&nbsp;&nbsp;&nbsp;&nbsp;Obeshrabrena, pošla je iz sobe na sastanak Ženskog veća. Nadala se da će barem uspeti da osvoji katanac.
<BR>&nbsp;&nbsp;&nbsp;&nbsp;&nbsp;Jesu li mi svi ovde neprijatelji? pitala se.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
