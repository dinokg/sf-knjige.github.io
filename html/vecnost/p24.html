<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. ČIČAK
<P>&nbsp;&nbsp;&nbsp;&nbsp;&nbsp;Olmi je stigao u četvrtu komoru jedan sat pošto je izašao iz napuštene stanice u petoj komori. Voz je prešao preko prostrane svetlucave, srebrnaste vode i ostavio ga na stanici na Severnom ostrvu, u prvom kvadrantu, blizu severnog pola. Izbegavši nekolicinu drugih planinara, iznajmio je traktor, odvezao se deset kilometara do početka udaljene staze i zašao u gustu četinarsku šumu.
<BR>&nbsp;&nbsp;&nbsp;&nbsp;&nbsp;U njegovim implantiranim memorijama, izolovan od primarne ličnosti, tek stvoreni delimičnjak je sprovodio opreznije ispitivanje ličnosti Jarta.
<BR>&nbsp;&nbsp;&nbsp;&nbsp;&nbsp;Tri sata kasnije, stajao je pod hiljadugodišnjim javorom, laka izmaglica se dizala iz oko njega, a noge su mu tonule u drevnu ilovaču.
<BR>&nbsp;&nbsp;&nbsp;&nbsp;&nbsp;Koliko god se ranije osećao izolovanim i izdvojenim, posle meseci provedenih u istraživnju neljudske psihologije, to nije bilo ništa u poređenju sa ovim osećanjem samoizgnanstva. Stalno je mislio na Tapija, koji možda baš u tom trenutku polaže svoje ispite za otelotvorenje. Verovao je da dugo neće videti sina, ako ga uopšte ikada vidi; kao i Suli Ram Kikuru. Bilo je malo verovatno da će se njihovi putevi ikada susresti.
<BR>&nbsp;&nbsp;&nbsp;&nbsp;&nbsp;Osećao je javorovu debelu, grubu koru i pitao se treba li da oseti srodnost sa starim drvetom. Zapravo, nije osećao srodnost ni prema čemu, čak ni prema ljudima, i to ga je uznemiravalo. Bilo je gotovo nemoguće da regulacija njegovih implanata ne funkcioniše kako treba, i da zapravo pati od nezdravog mentalnog stanja. Da bi se ipak uverio, sproveo je brzi test svoje primarne ličnosti i regulatornih implanata.
<BR>&nbsp;&nbsp;&nbsp;&nbsp;&nbsp;Nema odstupanja, glasili su rezultati.
<BR>&nbsp;&nbsp;&nbsp;&nbsp;&nbsp;Samo ogroman stres i opasnost.
<BR>&nbsp;&nbsp;&nbsp;&nbsp;&nbsp;Svo ovo drveće beše preživelo ponovni početak rotacije posle Odvajanja. Izdržalo je privremeno bestežinsko stanje, poplave, haotično vreme i godine zanemarenosti, i sada kao da je napredovalo. Zbog čega ne oseća makar ohrabrenje zbog toga?
<BR>&nbsp;&nbsp;&nbsp;&nbsp;&nbsp;Zašto ne osećam baš ništa?
<BR>&nbsp;&nbsp;&nbsp;&nbsp;&nbsp;Redovni izveštaj o stanju probio se kroz barijere. Delimičnjak mu je slao niz podataka o uspešnom prodoru u Jartove podatke o kulturi i ličnim sećanjima. Osim toga, razmenili su oprezne "pozdrave".
<BR>&nbsp;&nbsp;&nbsp;&nbsp;&nbsp;Olmi je seo kraj drveta i duboko udahnuo. Neka vrsta dijaloga je otpočela mnogo ranije nego što je očekivao. Jart je, u ovom trenutku, smatrao da će mu neka vrsta saradnje koristiti. Možda će uskoro ustanoviti koliko su Jartova tobožnja sećanja stvarna, a koliko veštačka; izgledalo je malo verovatno da će Jart svesno predati stvarne podatke o svojoj vrsti. Doduše, sve u ovoj situaciji bilo je malo verovatno... a Olmi i dalje nije imao pojma kakva je psihologija Jarta, šta je sposoban da uradi a šta nije.
<BR>&nbsp;&nbsp;&nbsp;&nbsp;&nbsp;Kada je delimičnjak preneo svoje rezultate Olmiju, ovaj je neko vreme sedeo otvorenih očiju, gledajući i šumu i
<BR>
<BR>&nbsp;&nbsp;&nbsp;&nbsp;&nbsp;Veliki prizmatični tokobrodovi Jarta kreću se sa veličanstvenom sporošću kroz kolonizovani deo Puta
<BR>
<BR>&nbsp;&nbsp;&nbsp;&nbsp;&nbsp;(opet u nekoliko vizuelnih slojeva, ali sada sređenije, manje rasuto)
<BR>
<BR>&nbsp;&nbsp;&nbsp;&nbsp;&nbsp;i poigravanje oblaka sićušnih mašina za opsluživanje i vozila koja odlaze sa tokobroda prema širokim zakrivljenim rampama na dnu Puta.
<BR>
<BR>&nbsp;&nbsp;&nbsp;&nbsp;&nbsp;Trgao se, ponovo pregledao sećanje i utvrdio da se ispod najbliže rampe nalazi izvrnuta slika spoljašnjosti jedne planete. Pokušao je da je protumači, ali nije uspeo; izgledalo je da, bar u ovom slučaju, kapija Jarta nije kružna rupa, nego usek u Putu, širok nekoliko kilometara. Uvek je postojala mogućnost da su svi do sada primljeni podaci samo varka, da je sam Jart obično ratno lukavstvo; jedan od načina da se to proverio bio bi da pita Korzenovskog o mogućnosti produženih kapija u Putu. Čak i ako su moguće, možda su drugi detalji izmenjeni...
<BR>&nbsp;&nbsp;&nbsp;&nbsp;&nbsp;Novo sećanje:
<BR>
<BR>&nbsp;&nbsp;&nbsp;&nbsp;&nbsp;mešanje sa drugim bićima
<BR>&nbsp;&nbsp;&nbsp;&nbsp;&nbsp;(Jarti? Klijenti Jarta?)
<BR>&nbsp;&nbsp;&nbsp;&nbsp;&nbsp;u gustoj zelenoj tečnosti, dok mnogo manji srebrnasti crvi prolaze između njih, ponekad se omotavši oko nekog pojedinca i stegavši ga dovoljno da namreška kožu. Neka bića liče na Jartovo telo u drugoj sobi skladišta memorije u petoj komori; druga su pljosnata, beli tepisi poprskani crnim pegama, sa lelujavim ivicama, koji lebde u tečnosti, ili trilateralno simetrične "morske zvezde" sa savitljivim vilicama ili prstima na kraju svakog kraka, ili debeli i bezoblični izraštaji iz bezbojnih cevi...
<BR>
<BR>&nbsp;&nbsp;&nbsp;&nbsp;&nbsp;Sve to kao da je poticalo sa nekog košmarnog i dalekog morskog dna, i Olmi nije mogao ništa da razume.
<BR>&nbsp;&nbsp;&nbsp;&nbsp;&nbsp;Bilo je i drugih slika, suviše mnogo za ovaj trenutak. Pošto ih je sklonio bez razgledanja, prešao je na razmenu "pozdrava".
<BR>
<BR>&nbsp;&nbsp;&nbsp;&nbsp;&nbsp;Delimičnjak: (Ponavljanje sećanja o zarobljavanju i oznake svesti o Jartovom postojanju i stanju)
<BR>&nbsp;&nbsp;&nbsp;&nbsp;&nbsp;Jart: Jesam li van domašaja dužnosti? Gde je oznaka arbitra Dužnosti?
<BR>&nbsp;&nbsp;&nbsp;&nbsp;&nbsp;Delimičnjak: Ti si van domašaja čitave svoje vrste.
<BR>&nbsp;&nbsp;&nbsp;&nbsp;&nbsp;Jart: Kakavo je stanje brata/oca? Je li ovo razgovor sa komandnim nadgledanjem?
<BR>&nbsp;&nbsp;&nbsp;&nbsp;&nbsp;Delimičnjak: Stanje brata/oca nije poznato. Nema komandnog nadgledanja. Ti si zarobljen i podvrgnut ispitivanju.
<BR>&nbsp;&nbsp;&nbsp;&nbsp;&nbsp;Jart: Prihvatam lično stanje zarobljenika.
<BR>
<BR>&nbsp;&nbsp;&nbsp;&nbsp;&nbsp;Zatim je delimičnjak poslao dugačak spisak pitanja. Ona su se sad obrađivala. Barem je, u ovom trenutku, imao privid napretka.
<BR>&nbsp;&nbsp;&nbsp;&nbsp;&nbsp;Delimičnjk je poslao još jedan iskaz:
<BR>
<BR>&nbsp;&nbsp;&nbsp;&nbsp;&nbsp;Jart: Saradnja i prenos podataka o stanju? Zamena komandnog nadgledanja i komande?
<BR>
<BR>&nbsp;&nbsp;&nbsp;&nbsp;&nbsp;Ovo kao da je bila neka vrsta predaje. Olmi je označio izraze "arbitar Dužnosti", "komandno nadgledanje" i izdvojenu "komandu", pitajući se jesu li to slojevi u društvenom uređenju Jarta. Delimičnjak je pristao na uslove koje je postavio Jart, i koje je tek trebalo razjasniti. Granice i metode su se upravo razrađivale, dok su preprke još bile podignute i nije bilo verovatno da će se spustiti, osim za prolaz novih nalaza i provere stanja.
<BR>&nbsp;&nbsp;&nbsp;&nbsp;&nbsp;Olmi zabi prste u ilovaču i zagleda se u granje nad sobom. Svi odbrambeni mehanizmi bili su na oprezu. Bilo je moguće da Jart upravo priprema nov napad.
<BR>&nbsp;&nbsp;&nbsp;&nbsp;&nbsp;Ko zna zašto, činilo mu se da nije u pitanju nešto tako jednostavno. Pošto nije uspeo da odmah ubije ili ošteti Olmija, Jart se očito uputio drugim putem. Kuda će to odvesti, Olmi nije imao pojma.
<BR>&nbsp;&nbsp;&nbsp;&nbsp;&nbsp;Ali, detaljna razmena podataka beše počela.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
