<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>68. IZMEĘU
<P>&nbsp;&nbsp;&nbsp;&nbsp;&nbsp;Završili su svoj posao na Čičku. Sada su se kretali svojim skrivenim vodovima ka tačkama između svetova. Lenijerov osećaj za vreme beše nestao; ne baš neobično, s obzirom da je bio mrtav. Ali, i dalje je mislio, i dalje se sećao; um mu je nekako radio u novoj sredini koju je sačinio i održavao Pavel Mirski.
<BR>&nbsp;&nbsp;&nbsp;&nbsp;&nbsp;Jesam li sada mrtav? upita on Mirskog.
<BR>&nbsp;&nbsp;&nbsp;&nbsp;&nbsp;Da. Naravno.
<BR>&nbsp;&nbsp;&nbsp;&nbsp;&nbsp;Nema zaborava.
<BR>&nbsp;&nbsp;&nbsp;&nbsp;&nbsp;Da li bi radije zaborav? Nije baš onakav kakvim ga hvale.
<BR>&nbsp;&nbsp;&nbsp;&nbsp;&nbsp;Ne...
<BR>&nbsp;&nbsp;&nbsp;&nbsp;&nbsp;Naše vreme ovde je obavljeno. Možemo da biramo... da biramo kako ćemo poći kući.
<BR>&nbsp;&nbsp;&nbsp;&nbsp;&nbsp;Lenijer požele da se nasmeje. Priznao je to Mirskom.
<BR>&nbsp;&nbsp;&nbsp;&nbsp;&nbsp;Divno, zar ne? Tolika sloboda. Možemo se vratiti kao što će se vratiti Rai Oi, ili nekim drugim putem... mnogo dužim, mnogo napornijim.
<BR>&nbsp;&nbsp;&nbsp;&nbsp;&nbsp;Otprilike je objasnio Lenijeru kuda bi taj put vodio, i koliko bi trajao.
<BR>&nbsp;&nbsp;&nbsp;&nbsp;&nbsp;Lebdeći u utešnom, smirenom između, Lenijer je primio podatke, već se osećajući odvojenim od stvarnosti koja mu je bila život. Oba puta su delovala prihvatljivo... ali, drugi je bio izuzetan. Samo je retko pokušavao i da zamisli tako nešto. Potpuna sloboda, putovanje nad putovanjima... i, kao što je Mirski napomenuo, putovanje sa konačnom svrhom.
<BR>&nbsp;&nbsp;&nbsp;&nbsp;&nbsp;Konačnom Umu treba mnogo posmatrača uz put, mnogo izveštaja o napretku. Možemo mu pružiti stalan izveštaj, od početka do kraja.
<BR>&nbsp;&nbsp;&nbsp;&nbsp;&nbsp;Nećemo početiovde? upita Lenijer.
<BR>&nbsp;&nbsp;&nbsp;&nbsp;&nbsp;Ne. Vratićemo se na početak. Mi smo, na kraju krajeva, samo posmatrači, ne glumci, sada kad je naš posao obavljen. Podaci koje sakupimo ne mogu nikako uticati na vreme iz kojeg ih sakupimo.
<BR>&nbsp;&nbsp;&nbsp;&nbsp;&nbsp;Lenijerove misli ponovo postadoše kristalne, i on oseti novi oštar talas osećanja pomešane dužnosti, ljubavi i nostalgije. Još nisam presekao svoje korene u sadašnjici.
<BR>&nbsp;&nbsp;&nbsp;&nbsp;&nbsp;Mirski priznade da nije ni on; ne potpuno.
<BR>&nbsp;&nbsp;&nbsp;&nbsp;&nbsp;Hoćemo li da se oprostimo? Kratko, neupadljivo. Od onih koje volimo.
<BR>&nbsp;&nbsp;&nbsp;&nbsp;&nbsp;Po poslednji put? upita Lenijer.
<BR>&nbsp;&nbsp;&nbsp;&nbsp;&nbsp;Za vrlo dugo vreme koje dolazi... ali, ne obavezno zauvek.
<BR>&nbsp;&nbsp;&nbsp;&nbsp;&nbsp;Sada si ti nejasan.
<BR>&nbsp;&nbsp;&nbsp;&nbsp;&nbsp;To nam je privilegija, sa ovolikom slobodom! Kuda ćeš poći da se oprostiš?
<BR>&nbsp;&nbsp;&nbsp;&nbsp;&nbsp;Moram da nađem Karen.
<BR>&nbsp;&nbsp;&nbsp;&nbsp;&nbsp;A ja ću da nađem Garabedijana. Hajde da se nađemo za, recimo, nekoliko sekundi, pa da počnemo?
<BR>&nbsp;&nbsp;&nbsp;&nbsp;&nbsp;Lenijer ustanovi da još može da se smeje, a osećanje lakoće u njemu zadržavao je samo onaj isti teret dužnosti i nostalgije.
<BR>&nbsp;&nbsp;&nbsp;&nbsp;&nbsp;U redu. Za nekoliko sekundi. Ma koliko to potrajalo.
<BR>&nbsp;&nbsp;&nbsp;&nbsp;&nbsp;Zajedno su pojurili putevima rezervisanim za fine poruke subatomskih čestica, skrivenim vodovima prostora-vremena.
<BR>
<BR>&nbsp;&nbsp;&nbsp;&nbsp;&nbsp;Karen je koračala sa troje zemaljskih senatora sveže obojenim ulicama melburnškog logora. "Ovo zovu logorima. Za mene su to palate", reče senator iz Južne Australije. Naši ljudi će im zavideti..."
<BR>&nbsp;&nbsp;&nbsp;&nbsp;&nbsp;Ta rasprava trajala je čitavog jutra, a ona se sve brže umarala od nje. Dan će biti nepodnošljivvo dug; još sastanaka, još beskorisnog opiranja, još svesti da nikad, u čitavoj ljudskoj istoriji, neće moći da se oslobode svog majmunskog porekla.
<BR>&nbsp;&nbsp;&nbsp;&nbsp;&nbsp;Karen se zaustavi i oseti da joj kolena drhte. Nešto je izviralo u njoj, plima ljubavi, tuge i radosti; radosti što je provela tolike godine sa svojim mužem, radeći zajedno, čineći koliko god dvoje ljudi može.
<BR>&nbsp;&nbsp;&nbsp;&nbsp;&nbsp;Apsolutno. Nismo savršeni; dovoljno je što smo učinili ono što smo mogli.
<BR>&nbsp;&nbsp;&nbsp;&nbsp;&nbsp;"Geri", reče ona. Mogla je da oseti njegovo prisustvo, skoro i da ga udahne. Oči joj se ispuniše suzama. Nešto u njoj je govorilo: Ne sada. Nemoj se izgubiti pred ovim ljudima. ali osećanje se nastavljalo i ona je podiže ruke kao prema dalekom suncu.
<BR>&nbsp;&nbsp;&nbsp;&nbsp;&nbsp;Senator iz Južne Australije se okrenu i zbunjeno je pogleda.
<BR>&nbsp;&nbsp;&nbsp;&nbsp;&nbsp;"Jeste li dobro?" upita ona.
<BR>&nbsp;&nbsp;&nbsp;&nbsp;&nbsp;"Osećam ga. To je stvarno on, nisam samo ja." Ona čvrsto zažmuri, spusti ruke i stisnu ih uz bokove. "Osećam ga."
<BR>&nbsp;&nbsp;&nbsp;&nbsp;&nbsp;"Nedavno je izgubila muža", objasni ostalima senator sa južnog ostrva Novog Zelanda. "Pod velikim je stresom."
<BR>&nbsp;&nbsp;&nbsp;&nbsp;&nbsp;Karen ih nije čula. Umesto toga, slušala je poznati glas.
<BR>&nbsp;&nbsp;&nbsp;&nbsp;&nbsp;Uvek smo bili ekipa.
<BR>&nbsp;&nbsp;&nbsp;&nbsp;&nbsp;"Volim te", šapnu ona. Nemoj otići. Gde si? Jesi li to zaista ti? Ona ponovo podiže ruke, posežući za vazduhom, još uvek žmureći, i u kratkm trenutku oseti dodir njegovih prstiju na svojima.
<BR>&nbsp;&nbsp;&nbsp;&nbsp;&nbsp;Ima još mnogo iznenađenja, čula ga je kako kaže, a onda je dodir nestao, i on kao da se povukao preko ogromnog rastojanja.
<BR>&nbsp;&nbsp;&nbsp;&nbsp;&nbsp;Ona otvori oči i ugleda zbunjena lica oko sebe. "Moj muž", objasni ona, nekontrolisano drhteći. "Geri."
<BR>&nbsp;&nbsp;&nbsp;&nbsp;&nbsp;Poveli su je do malog parka između zgrada. "Dobro mi je", reče ona. "Samo da malo sednem." Za trenutak, okružena mladim drvećem i dobro održavanim travnjakom, sa Heksamonovom arhitekturom na nekoliko desetina metara dalje, pomislila je da bi mogla ponovo da se nalazi na Čičku, u gradu druge komore, pre nego što je upoznala Gerija i radila sa njim; sve to je bilo samo početak...
<BR>&nbsp;&nbsp;&nbsp;&nbsp;&nbsp;Ona se strese i duboko uzdahnu. Glava joj se polako izbistri. Dodir je bio snažan i svakako je dolazio odnekud spolja; nije halucinirala, iako je sumnjala da će ikada moći da ubedi druge u to. "Biće mi dobro. Zaista. Sada mi je sasvim dobro."
</P></TD></TR></TABLE>
<P class="next">
<A HREF=p70.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
