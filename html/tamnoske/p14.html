<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Isečak iz časopisa, prikačen za zid u salonu Kuće Samarkand, stacionara Nove Staze u Santa Ani, Kalifornija:
<BR>
<BR>&nbsp;&nbsp;&nbsp;&nbsp;&nbsp;Kad se senilni pacijent ujutru probudi i pita za svoju majku, podsetite ga da je ona odavno umrla, da on ima preko osamdeset godina i da živi u oporavilištu, te da je sad 1992, a ne 1913, i da on mora da se suoči sa stvarnošću i sa činjenicom da
<BR>
<BR>&nbsp;&nbsp;&nbsp;&nbsp;&nbsp;Neko od bolesnika je iscepao ostatak članka; on se tu završavao. Očito je bio isečen iz specijalizovanog časopisa za bolničarke; bio je na glatkom papiru.
<BR>&nbsp;&nbsp;&nbsp;&nbsp;&nbsp;"Ono što ćeš najpre da radiš ovde", reče mu Džordž, jedan od članova osoblja, vodeći ga niz hodnik, "jesu kupatila. Podovi, umivaonici, naročito klozeti. U ovoj zgradi ima tri kupatila, na svakom spratu po jedno."
<BR>&nbsp;&nbsp;&nbsp;&nbsp;&nbsp;"U redu", reče on.
<BR>&nbsp;&nbsp;&nbsp;&nbsp;&nbsp;"Evo ti zoger. I kofa. Misliš da znaš kako se to radi? Kako se čisti kupatilo? Počni, a ja ću te gledati i davati uputstva."
<BR>&nbsp;&nbsp;&nbsp;&nbsp;&nbsp;On je odneo kofu do česme na zadnjoj verandi i sipao sapun u nju, a zatim pustio vruću vodu. Video je samo vodenu penu neposredno pred sobom; penu i šuštanje.
<BR>&nbsp;&nbsp;&nbsp;&nbsp;&nbsp;Ali čuo je Džordžov glas, van vidokruga. "Ne suviše punu, jer nećeš moći da je podigneš."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;"Imaš malo poteškoća da raspoznaš gde si", reče Džordž, posle nekog vremena.
<BR>&nbsp;&nbsp;&nbsp;&nbsp;&nbsp;"Ja sam u Novoj Stazi." On spusti kofu na pod, a ona pljusnu; stajao je blenući u nju.
<BR>&nbsp;&nbsp;&nbsp;&nbsp;&nbsp;"U Novoj Stazi, gde?"
<BR>&nbsp;&nbsp;&nbsp;&nbsp;&nbsp;"U Santa Ani."
<BR>&nbsp;&nbsp;&nbsp;&nbsp;&nbsp;Džordž podiže kofu umesto njega, pokazujući mu kako da uhvati ručku i da je ljulja dok ide. "Mislim da ćemo te kasnije prebaciti na ostrvo ili na neku od farmi. Najpre moraš da prođeš kroz sudoperu."
<BR>&nbsp;&nbsp;&nbsp;&nbsp;&nbsp;"To mogu da radim", reče on. "Sudopere."
<BR>&nbsp;&nbsp;&nbsp;&nbsp;&nbsp;"Voliš li životinje?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Ili zemljoradnju?"
<BR>&nbsp;&nbsp;&nbsp;&nbsp;&nbsp;"Životinje."
<BR>&nbsp;&nbsp;&nbsp;&nbsp;&nbsp;"Videćemo. Sačekaćemo dok se s tobom bolje ne upoznamo. U svakom slučaju, to će potrajati; svako ostaje u sudoperi mesec dana. Svako ko uđe na vrata."
<BR>&nbsp;&nbsp;&nbsp;&nbsp;&nbsp;"Nekako bi mi se svidelo da živim na selu", reče on.
<BR>&nbsp;&nbsp;&nbsp;&nbsp;&nbsp;"Imamo nekoliko vrsta objekata. Ustanovićemo koji najbolje odgovara. Znaš, ovde možeš da pušiš, ali to se baš ne podstiče. Ovo nije Sijanon; tamo ti ne dozvoljavaju da pušiš."
<BR>&nbsp;&nbsp;&nbsp;&nbsp;&nbsp;On reče: "Nemam više cigareta."
<BR>&nbsp;&nbsp;&nbsp;&nbsp;&nbsp;"Svakom rezidentu dajemo po paklo dnevno."
<BR>&nbsp;&nbsp;&nbsp;&nbsp;&nbsp;"Novac?" On ga nije imao.
<BR>&nbsp;&nbsp;&nbsp;&nbsp;&nbsp;"Besplatno je. Sve je uvek besplatno. Ti si svoje platio." Džordž uze zoger, zaroni ga u kofu, pokaza mu kako se čisti.
<BR>&nbsp;&nbsp;&nbsp;&nbsp;&nbsp;"Kako to da nemam para?"
<BR>&nbsp;&nbsp;&nbsp;&nbsp;&nbsp;"Iz istog razloga iz koga nemaš ni novčanik ni prezime. To će ti biti vraćeno, sve će biti vraćeno. To hoćemo da uradimo: da ti vratimo ono što ti je oduzeto."
<BR>&nbsp;&nbsp;&nbsp;&nbsp;&nbsp;On reče: "Ove cipele mi nisu taman."
<BR>&nbsp;&nbsp;&nbsp;&nbsp;&nbsp;"Mi zavisimo od donacija, ali samo novih, iz prodavnica. Kasnije možda možemo da ti uzmemo meru. Jesi li probao sve cipele iz kutije?"
<BR>&nbsp;&nbsp;&nbsp;&nbsp;&nbsp;"Jesam", reče on.
<BR>&nbsp;&nbsp;&nbsp;&nbsp;&nbsp;"U redu, ovo je kupatilo na donjem spratu; prvo uradi njega. Onda, pošto to bude gotovo, stvarno dobro obavljeno, zaista savršeno, onda pođi na sprat - ponesi zoger i kofu - a ja ću ti pokazati kupatilo tamo, a posle toga kupatilo na trećem spratu. Ali za odlazak na treći sprat treba ti dozvola, jer tamo stanuju ženske, zato prvo pitaj nekog od osoblja; nikad ne idi tamo bez dozvole." On ga potapša po leđima. "U redu, Bruse? Razumeš?"
<BR>&nbsp;&nbsp;&nbsp;&nbsp;&nbsp;"U redu", reče Brus, čisteći.
<BR>&nbsp;&nbsp;&nbsp;&nbsp;&nbsp;Džordž reče: "Ovaj posao, čišćenje ovih kupatila, radićeš sve dok ne budeš u stanju da ga dobro obavljaš. Nije važno šta čovek radi; važno je da ume to da radi kako treba i da se time ponosi."
<BR>&nbsp;&nbsp;&nbsp;&nbsp;&nbsp;"Hoću li ja ikad biti onakav kakav sam bio?" upita Brus.
<BR>&nbsp;&nbsp;&nbsp;&nbsp;&nbsp;"Ono što si bio, to te je i dovelo ovamo. Ako ponovo postaneš ono što si bio, onda će te to ranije ili kasnije ponovo dovesti ovamo. Sledeći put možda nećeš uspeti ni ovde. Zar nije tako? Sreća tvoja da si dospeo ovamo; gotovo da nisi dospeo ovamo."
<BR>&nbsp;&nbsp;&nbsp;&nbsp;&nbsp;"Neko drugi me je ovamo dovezao."
<BR>&nbsp;&nbsp;&nbsp;&nbsp;&nbsp;"Imaš sreće. Sledeći put možda neće. Možda će te izbaciti negde ukraj autoputa i reći: 'Do đavola s njim.'"
<BR>&nbsp;&nbsp;&nbsp;&nbsp;&nbsp;On nastavi da briše.
<BR>&nbsp;&nbsp;&nbsp;&nbsp;&nbsp;"Najbolje je da prvo uradiš umivaonike, zatim kadu, pa klozete, a pod na kraju."
<BR>&nbsp;&nbsp;&nbsp;&nbsp;&nbsp;"U redu", reče on i odloži zoger.
<BR>&nbsp;&nbsp;&nbsp;&nbsp;&nbsp;"Za to je potrebna izvesna veština. Savladaćeš je ti."
<BR>&nbsp;&nbsp;&nbsp;&nbsp;&nbsp;Usredsredivši se, on ugleda pred sobom pukotine u emajlu umivaonika; nasuo je sredstvo za čišćenje u pukotne i pustio vruću vodu. Digla se para, a on je stajao u njoj, nepomičan, dok je para rasla. Dopadao mu se taj miris.
<BR>&nbsp;&nbsp;&nbsp;&nbsp;&nbsp;Posle ručka sedeo je u salonu, pijući kafu. Niko mu se nije obraćao, jer su svi shvatali da je on još u apstinentskoj krizi. Sedeći i pijući iz svoje šolje, on je mogao da čuje njihov razgovor. Svi su se međusobno poznavali.
<BR>&nbsp;&nbsp;&nbsp;&nbsp;&nbsp;"Kad bi mogao da gledaš napolje iz nekog ko je mrtav, i dalje bi video, ali ne bi mogao da pokrećeš očne mišiće, pa ne bi mogao da usmeriš pogled. Ne bi mogao da okreneš glavu niti očne jabučice. Mogao bi samo da čekaš dok ne prođe neki predmet. Bio bi zamrznut. Samo bi čekao i čekao. Bio bi to strašan prizor."
<BR>&nbsp;&nbsp;&nbsp;&nbsp;&nbsp;On spusti pogled na kafu koja se pušila, samo to. Para se dizala; dopadao mu se taj miris.
<BR>&nbsp;&nbsp;&nbsp;&nbsp;&nbsp;"Hej."
<BR>&nbsp;&nbsp;&nbsp;&nbsp;&nbsp;Jedna ruka ga dodirnu. Ženska ruka.
<BR>&nbsp;&nbsp;&nbsp;&nbsp;&nbsp;"Hej."
<BR>&nbsp;&nbsp;&nbsp;&nbsp;&nbsp;On pogleda malo u stranu.
<BR>&nbsp;&nbsp;&nbsp;&nbsp;&nbsp;"Kako si?"
<BR>&nbsp;&nbsp;&nbsp;&nbsp;&nbsp;"U redu", reče on.
<BR>&nbsp;&nbsp;&nbsp;&nbsp;&nbsp;"Osećaš se malo bolje?"
<BR>&nbsp;&nbsp;&nbsp;&nbsp;&nbsp;"Osećam se dobro", reče on.
<BR>&nbsp;&nbsp;&nbsp;&nbsp;&nbsp;Posmatrao je svoju kafu i paru i nije gledao nju niti ma koga od njih; gledao je preda se i dole u kafu. Dopadala mu se toplina tog mirisa.
<BR>&nbsp;&nbsp;&nbsp;&nbsp;&nbsp;"Mogao bi da vidiš samo ako neko prođe pravo ispred tebe, samo onda. Ili u kome god pravcu gledao, ni u jednom drugom. Ako ti list ili nešto padne preko oka, to je kraj, zauvek. Samo list. Ništa više; ne bi mogao da se okreneš."
<BR>&nbsp;&nbsp;&nbsp;&nbsp;&nbsp;"U redu", reče on, držeći kafu, šolju, obema rukama.
<BR>&nbsp;&nbsp;&nbsp;&nbsp;&nbsp;"Zamisli da osećaš, a da nisi živ. Da vidiš i čak znaš, ali da nisi živ. Samo gledaš napolje. Prepoznaješ, ali nisi živ. Čovek može da umre, pa ipak da nastavi život. Ponekad je ono što te posmatra iz ljudskih očiju možda umrlo davno u detinjstvu. Ono što je mrtvo unutra i dalje gleda napolje. Nije to samo telo koje te gleda, a da nema ništa unutra; unutra još postoji nešto, ali ono je umrlo i samo nastavlja da gleda i gleda; ne može da prestane da gleda."
<BR>&nbsp;&nbsp;&nbsp;&nbsp;&nbsp;Druga osoba reče: "Upravo to i znači umreti, ne biti u stanju da prestaneš da gledaš u ono što je ispred tebe. Neka prokleta stvar postavljena tamo, a ti ne možeš ništa da uradiš po tom pitanju, kao da odabereš ili da nešto promeniš. Možeš samo da prihvatiš ono što je stavljeno tu, takvo kakvo jeste."
<BR>&nbsp;&nbsp;&nbsp;&nbsp;&nbsp;"Kako bi se dopalo da zuriš u pivsku limenku čitavu večnost? To možda ne bi bilo tako loše. Ničeg ne bi imao da se plašiš."
<BR>
<BR>&nbsp;&nbsp;&nbsp;&nbsp;&nbsp;Pre večere, koja im je poslužena u trpezariji, imali su čas Ideja. Članovi osoblja bi na tabli ispisali nekoliko ideja, pa bi se o njima raspravljalo.
<BR>&nbsp;&nbsp;&nbsp;&nbsp;&nbsp;On je sedeo s rukama skrštenim na krilu, gledajući u pod i slušajući kako se greje velika džezva za kafu; uradila je vuup-vuup, a taj zvuk ga je uplašio.
<BR>&nbsp;&nbsp;&nbsp;&nbsp;&nbsp;"Žive i nežive stvari razmenjuju osobine."
<BR>&nbsp;&nbsp;&nbsp;&nbsp;&nbsp;Sedeći ovde i onde po stolicama na rasklapanje, svi su o tome raspravljali. Ideja im je izgledala bliska. To su očito bili delovi pravca razmišljanja u Novoj Stazi, možda čak naučeni napamet, a zatim često ponovo promišljani. Vuup-vuup.
<BR>&nbsp;&nbsp;&nbsp;&nbsp;&nbsp;"Poriv neživih stvari jači je od poriva živih stvari."
<BR>&nbsp;&nbsp;&nbsp;&nbsp;&nbsp;Razgovarali su o tome. Vuup-vuup. Buka iz džezve postajala je sve snažnija i sve ga je više plašila, ali on se nije micao niti je gledao; sedeo je tamo gde je, slušajući. Bilo je teško čuti šta govore, zbog džezve.
<BR>&nbsp;&nbsp;&nbsp;&nbsp;&nbsp;"Mi ugrađujemo previše neživog poriva u sebe. A razmenjujemo... Hoće li neko da pogleda tu prokletu džezvu i da vidi zašto to radi?"
<BR>&nbsp;&nbsp;&nbsp;&nbsp;&nbsp;Nastala je pauza dok je neko osmotrio džezvu. On je samo sedeo, gledajući preda se, čekajući.
<BR>&nbsp;&nbsp;&nbsp;&nbsp;&nbsp;"Ponovo ću to da napišem. 'Mi razmenjujemo suviše pasivnog života za stvarnost izvan nas.'"
<BR>&nbsp;&nbsp;&nbsp;&nbsp;&nbsp;Raspravljali su o tome. Džezva je utihnula, a oni skupno priđoše da uzmu kafu.
<BR>&nbsp;&nbsp;&nbsp;&nbsp;&nbsp;"Hoćeš li malo kafe?" Glas iza njega, koji ga dodiruje. "Nede? Bruse? Kako se on zove - Brus?"
<BR>&nbsp;&nbsp;&nbsp;&nbsp;&nbsp;"U redu." On ustade i pođe s njima do džezve. Sačekao je svoj red. Oni su ga gledali kako stavlja pavlaku i šećer u šolju. Gledali su ga kako se vraća do svoje stolice, one iste; on se postarao da je ponovo nađe, da opet sedne na nju i nastavi da sluša. Uz toplu kafu, njenu paru, osećao se dobro.
<BR>&nbsp;&nbsp;&nbsp;&nbsp;&nbsp;"Aktivnost ne mora nužno značiti život. Kvazari su aktivni. A kaluđer koji meditira nije neživ."
<BR>&nbsp;&nbsp;&nbsp;&nbsp;&nbsp;Sedeo je posmatrajući praznu šolju; bila je to šolja od porcelana. Okrenuvši je, otkrio je nešto naštampano na dnu, i napuklu gleđ. Šolja je izgledala prastara, ali je bila napravljena u Detroitu.
<BR>&nbsp;&nbsp;&nbsp;&nbsp;&nbsp;"Kretanje koje je kružno jeste najumrtvljeniji oblik svemira."
<BR>&nbsp;&nbsp;&nbsp;&nbsp;&nbsp;Jedan drugi glas reče: "Vreme."
<BR>&nbsp;&nbsp;&nbsp;&nbsp;&nbsp;Znao je odgovor na to. Vreme je kružno.
<BR>&nbsp;&nbsp;&nbsp;&nbsp;&nbsp;"Da, sad moramo da prekinemo, no da li neko ima brzu završnu opasku?"
<BR>&nbsp;&nbsp;&nbsp;&nbsp;&nbsp;"Pa, slediti liniju manjeg otpora, to je pravilo opstanka. Slediti, ne voditi."
<BR>&nbsp;&nbsp;&nbsp;&nbsp;&nbsp;Drugi glas, stariji, reče: "Da, sledbenici uvek nadžive vođu. Kao kod Hrista. Ne i obrnuto."
<BR>&nbsp;&nbsp;&nbsp;&nbsp;&nbsp;"Bolje da jedemo, zato što Rik prestaje da služi tačno u pet i pedeset."
<BR>&nbsp;&nbsp;&nbsp;&nbsp;&nbsp;"Razgovaraćemo o tome na Igri, ne sada."
<BR>&nbsp;&nbsp;&nbsp;&nbsp;&nbsp;Stolice zaškripaše, zastrugaše. I on je ustao, odneo staru šolju do poslužavnika sa ostalima i pridružio im se u redu za izlazak. Osećao je miris hladne odeće oko sebe, prijatan miris, ali hladan.
<BR>&nbsp;&nbsp;&nbsp;&nbsp;&nbsp;Čini se da oni govore kako je pasivan život dobar, mislio je. Ali ne postoji pasivan život. To je protivurečnost.
<BR>&nbsp;&nbsp;&nbsp;&nbsp;&nbsp;Pitao se šta je život, šta on znači; možda nije razumeo.
<BR>
<BR>&nbsp;&nbsp;&nbsp;&nbsp;&nbsp;Stigao je ogroman svežanj poklonjene pomodne odeće. Nekolicina ljudi stajala je s punim naručjem, a neki su već obukli košulje, probajući ih i nailazeći na odobravanje.
<BR>&nbsp;&nbsp;&nbsp;&nbsp;&nbsp;"Hej, Majk. Opasno izgledaš, momak."
<BR>&nbsp;&nbsp;&nbsp;&nbsp;&nbsp;Nasred salona stajao je onizak, dežmekast čovek, kovrdžave kose i zbrčkanog lica; okretao je kaiš, mršteći se. "Kako radi ova stvar? Ne vidim kako se namešta da stoji. Zašto ne može da se olabavi?" Imao je širok kaiš bez kopče, sa metalnim alkama, i nije znao kako da pritegne alke. Pogledajući unaokolo, trepćući, on reče: "Mislim da su mi dali onaj s kojim niko nije mogao da iziđe na kraj."
<BR>&nbsp;&nbsp;&nbsp;&nbsp;&nbsp;Brus mu se približi otpozadi, obujmi ga i priteže pojas provučen natrag kroz alke.
<BR>&nbsp;&nbsp;&nbsp;&nbsp;&nbsp;"Hvala", reče Majk. Prebirao je među svečanim košuljama, napućivši usne. On reče Brusu: "Kad se budem ženio, nosiću jednu od ovih."
<BR>&nbsp;&nbsp;&nbsp;&nbsp;&nbsp;"Lepo", reče on.
<BR>&nbsp;&nbsp;&nbsp;&nbsp;&nbsp;Majk odšeta do dveju žena na suprotnom kraju salona; one se osmehnuše. Držeći tamnocrvenu, cvetnu košulju spram sebe, Majk reče: "Izlazim u grad."
<BR>&nbsp;&nbsp;&nbsp;&nbsp;&nbsp;"U redu, ulazite na večeru!" oštro povika upravnik kuće, moćnim glasom. Namignuo je Brusu. "Kako si, drugar?"
<BR>&nbsp;&nbsp;&nbsp;&nbsp;&nbsp;"Dobro", reče Brus.
<BR>&nbsp;&nbsp;&nbsp;&nbsp;&nbsp;"Čini se kao da si nazebao."
<BR>&nbsp;&nbsp;&nbsp;&nbsp;&nbsp;"Jesam", složi se on, "to je od skidanja. Mogu li da dobijem Dristan ili..."
<BR>&nbsp;&nbsp;&nbsp;&nbsp;&nbsp;"Nikakve hemikalije", reče upravnik kuće. "Ništa. Požuri da jedeš. Kako apetit?"
<BR>&nbsp;&nbsp;&nbsp;&nbsp;&nbsp;"Bolje", reče on, idući za njim. Oni mu se osmehnuše, za stolovima.
<BR>
<BR>&nbsp;&nbsp;&nbsp;&nbsp;&nbsp;Posle večere, on je sedeo nasred širokog stepeništa koje vodi na drugi sprat. Niko mu se nije obraćao; rasprava je bila u toku. On je sedeo tu dok se nije završila. Svi iziđoše, ispunivši hodnik.
<BR>&nbsp;&nbsp;&nbsp;&nbsp;&nbsp;Osećao je da ga oni vide, a možda su mu se neki i obratili. On je sedeo na stepenicama, pogrbljen, obgrlivši se rukama, gledajući i gledajući. Tamni zastor pred njegovim očima.
<BR>&nbsp;&nbsp;&nbsp;&nbsp;&nbsp;Uskoro više nije bilo glasova.
<BR>&nbsp;&nbsp;&nbsp;&nbsp;&nbsp;"Bruse?"
<BR>&nbsp;&nbsp;&nbsp;&nbsp;&nbsp;On se ne pomače.
<BR>&nbsp;&nbsp;&nbsp;&nbsp;&nbsp;"Bruse?" Jedna ruka ga dodirnu.
<BR>&nbsp;&nbsp;&nbsp;&nbsp;&nbsp;On ne reče ništa.
<BR>&nbsp;&nbsp;&nbsp;&nbsp;&nbsp;"Bruse, hajdemo u salon. Trebalo bi da si u svojoj sobi u krevetu, ali, vidiš, ja hoću da razgovaram s tobom." Majk ga povede, mahnuvši mu da pođe za njim. On pođe sa Majkom niza stepenice i u salon, koji je bio prazan. Kad su se obreli u salonu, Majk zatvori vrata.
<BR>&nbsp;&nbsp;&nbsp;&nbsp;&nbsp;Sedajući u duboku stolicu, Majk mu rukom dade znak da sedne naspram njega. Majk je izgledao umoran; imao je podočnjake ispod sitnih očiju i trljao je čelo.
<BR>&nbsp;&nbsp;&nbsp;&nbsp;&nbsp;"Na nogama sam još od pola šest jutros", reče Majk.
<BR>&nbsp;&nbsp;&nbsp;&nbsp;&nbsp;Kucanje; vrata stadoše da se otvaraju.
<BR>&nbsp;&nbsp;&nbsp;&nbsp;&nbsp;Vrlo glasno, Majk povika: "Neću da mi niko ulazi ovamo; razgovaramo. Čuješ?"
<BR>&nbsp;&nbsp;&nbsp;&nbsp;&nbsp;Mrmljanje. Vrata se zatvoriše.
<BR>&nbsp;&nbsp;&nbsp;&nbsp;&nbsp;"Znaš, bolje da menjaš košulje dva puta dnevno", reče Majk. "Žešće se znojiš."
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Iz koga si ti dela države?"
<BR>&nbsp;&nbsp;&nbsp;&nbsp;&nbsp;On ne reče ništa.
<BR>&nbsp;&nbsp;&nbsp;&nbsp;&nbsp;"Od sada ćeš dolaziti kod mene kad se budeš osećao tako gadno. Ja sam prošao kroz isto, pre oko godinu i po dana. Nekad su me vozikali naokolo automobilima. Razni članovi osoblja. Upoznao si Edija? Visoki, mršavi vodopija koji svima spušta? On me je osam dana vozikao unaokolo. Nikad me nije ostavio samog." Majk iznenada povika: "Hoćeš li da se skloniš odatle? Mi ovde razgovaramo. Idi gledaj televiziju." Glas mu utihnu, i on odmeri Brusa. "Ponekad moraš to da uradiš. Da čoveka nikad ne ostavljaš samog."
<BR>&nbsp;&nbsp;&nbsp;&nbsp;&nbsp;"Shvatam", reče Brus.
<BR>&nbsp;&nbsp;&nbsp;&nbsp;&nbsp;"Bruse, pazi da sebi ne oduzmeš život."
<BR>&nbsp;&nbsp;&nbsp;&nbsp;&nbsp;"Da, gospodine", reče Brus, zureći preda se.
<BR>&nbsp;&nbsp;&nbsp;&nbsp;&nbsp;"Ne zovi me gospodine!"
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Jesi li bio u vojsci, Bruse? Je li to u pitanju? Navukao si se u vojsci?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Bodeš se ili gutaš?"
<BR>&nbsp;&nbsp;&nbsp;&nbsp;&nbsp;On ne dade ni glasa od sebe.
<BR>&nbsp;&nbsp;&nbsp;&nbsp;&nbsp;"Gospodine", reče Majk. "Ja sam, lično, odradio deset godina u zatvoru. Jednom sam video kako su osmorica momaka u našem redu ćelija prerezali sebi grkljane, u istom danu. Spavali smo sa nogama na klonji, toliko su nam ćelije bile male. To ti je zatvor, spavaš sa nogama na klonji. Ti nikad nisi bio zatvoru, je l' da?"
<BR>&nbsp;&nbsp;&nbsp;&nbsp;&nbsp;"Nisam", reče on.
<BR>&nbsp;&nbsp;&nbsp;&nbsp;&nbsp;"Ali, s druge strane, video sam zatvorenike od po osamdeset godina koji su srećni što su živi i koji su želeli da ostanu u životu. Sećam se kad sam bio na drogi, i to sam se rokao; počeo sam da se bodem još kao tinejdžer. Nikad ništa drugo nisam radio. Rokao sam se, a onda sam otišao na deset godina robije. Toliko sam uzimao - heroin i S zajedno - da nikad ništa drugo nisam radio; nikad ništa drugo nisam video. Sad sam se skinuo, i izišao sam iz zatvora, i ovde sam. Znaš li šta najviše primećujem? Znaš li koju to veliku razliku primećujem? Sad mogu da hodam ulicom napolju i da nešto vidim. Mogu da čujem vodu kad idemo u šumu - kasnije ćeš videti ostale naše zgrade, farme i tako dalje. Mogu da hodam ulicom, običnom ulicom, i da vidim kučiće i mačke. Nikad ih ranije nisam primećivao. Video sam samo drogu." On pogleda na sat. "Tako", dodade on, "ja razumem kako se osećaš."
<BR>&nbsp;&nbsp;&nbsp;&nbsp;&nbsp;"Teško je", reče Brus, "skinuti se."
<BR>&nbsp;&nbsp;&nbsp;&nbsp;&nbsp;"Svi ovde su se skinuli. Naravno, neki se ponovo navuku. Kad bi otišao odavde, i ti bi se opet navukao. To znaš."
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Niko od onih koji su sad na ovom mestu nije imao lak život. Ne kažem da je tvoj život bio lak. Edi bi to rekao. Rekao bi ti da su tvoje muke mačiji kašalj. Ničije muke nisu mačiji kašalj. Vidim koliko ti je teško, ali i ja sam se jednom tako osećao. Sad se osećam mnogo bolje. Ko je tvoj cimer?"
<BR>&nbsp;&nbsp;&nbsp;&nbsp;&nbsp;"Džon."
<BR>&nbsp;&nbsp;&nbsp;&nbsp;&nbsp;"A, da. Džon. Onda mora da si dole u podrumu."
<BR>&nbsp;&nbsp;&nbsp;&nbsp;&nbsp;"Dopada mi se", reče on.
<BR>&nbsp;&nbsp;&nbsp;&nbsp;&nbsp;"Da, tamo je toplo. Verovatno ti je često hladno. Mnogima od nas jeste, a sećam se da je i meni bilo; drhtao sam sve vreme i srao u gaće. Pa, kažem ti, nećeš ponovo morati da prolaziš kroz to, ako ostaneš ovde u Novoj Stazi."
<BR>&nbsp;&nbsp;&nbsp;&nbsp;&nbsp;"Koliko dugo?" upita on.
<BR>&nbsp;&nbsp;&nbsp;&nbsp;&nbsp;"Do kraja života."
<BR>&nbsp;&nbsp;&nbsp;&nbsp;&nbsp;Brus diže glavu.
<BR>&nbsp;&nbsp;&nbsp;&nbsp;&nbsp;"Ja ne mogu da odem", reče Majk. "Ponovo bih se navukao na drogu kad bih otišao odavde. Napolju imam peviše drugara. Ponovo bih bio na uglu, dilujući i rokajući se, a onda natrag u zatvor na dvadeset godina. Znaš - hej - meni je trideset pet godina i ženim se prvi put. Jesi li upoznao Loru? Moju verenicu?"
<BR>&nbsp;&nbsp;&nbsp;&nbsp;&nbsp;On nije bio siguran.
<BR>&nbsp;&nbsp;&nbsp;&nbsp;&nbsp;"Lepa devojka, punačka. Lepo građena?"
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Ona se boji da iziđe na vrata. Neko mora da ide s njom. Idemo u zoološki vrt... sledeće nedelje vodimo sina izvršnog direktora u zoološki vrt u San Dijegu, a Lora je na smrt preplašena. Upašenija od mene."
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;"Jesi li čuo da sam to rekao?" upita Majk. "Da se plašim da idem u zoo-vrt?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Koliko mogu da se setim, ja nikad nisam bio u zoološkom vrtu", reče Majk. "Šta se radi u zoo-vrtu? Možda ti znaš."
<BR>&nbsp;&nbsp;&nbsp;&nbsp;&nbsp;"Gledaš u razne kaveze i otvorene ograđene prostore."
<BR>&nbsp;&nbsp;&nbsp;&nbsp;&nbsp;"Koje vrste životinja imaju?"
<BR>&nbsp;&nbsp;&nbsp;&nbsp;&nbsp;"Sve vrste."
<BR>&nbsp;&nbsp;&nbsp;&nbsp;&nbsp;"Divlje, pretpostavljam. Obično divlje. I one egzotične."
<BR>&nbsp;&nbsp;&nbsp;&nbsp;&nbsp;"U zoo-vrtu u San Dijegu imaju gotovo sve divlje životinje", reče Brus.
<BR>&nbsp;&nbsp;&nbsp;&nbsp;&nbsp;"Imaju i jednog od onih... šta beše? Koala medveda."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Video sam reklamu na te-veu", reče Majk. "Sa koala medvedom. Oni skaču. Liče na punjene igračke."
<BR>&nbsp;&nbsp;&nbsp;&nbsp;&nbsp;Brus reče: "Male mece, kakve imaju deca, napravljene su po uzoru na koala medveda, dvadesetih godina."
<BR>&nbsp;&nbsp;&nbsp;&nbsp;&nbsp;"Ma je li moguće. Pretpostavljam da bi morao da odeš do Australije da bi video koala medveda. Ili su sad istrebljeni?"
<BR>&nbsp;&nbsp;&nbsp;&nbsp;&nbsp;"Ima ih puno u Australiji", reče Brus, "ali izvoz je zabranjen. I živih i njihovih koža. Gotovo da su bili istrebljeni."
<BR>&nbsp;&nbsp;&nbsp;&nbsp;&nbsp;"Ja nikad nigde nisam bio", reče Majk, "osim kad sam prevozio robu iz Meksika za Vankuver, u Britansku Kolumbiju. Uvek sam išao istim putem, tako da nikad ništa nisam video. Samo sam strašno brzo vozio, da to što pre obavim. Ja vozim jedna kola zadužbine. Ako hoćeš, ako se budeš gadno osećao, provozaću te unaokolo. Ja ću da vozim, pa možemo da pričamo. Meni ne smeta. Edi i neki drugi koji više nisu ovde, uradili su to za mene. Meni ne smeta."
<BR>&nbsp;&nbsp;&nbsp;&nbsp;&nbsp;"Hvala ti."
<BR>&nbsp;&nbsp;&nbsp;&nbsp;&nbsp;"Sad bismo obojica morali u krpe. Jesu li te već ubacili na kuhinjske poslove ujutru? Da postavljaš stolove i poslužuješ?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Onda možeš da spavaš isto koliko i ja. Videćemo se na doručku. Sedi sa mnom za sto, pa ću te upoznati sa Lorom."
<BR>&nbsp;&nbsp;&nbsp;&nbsp;&nbsp;"Kad ćete se venčati?"
<BR>&nbsp;&nbsp;&nbsp;&nbsp;&nbsp;"Kroz mesec i po dana. Bilo bi nam drago da dođeš. Naravno, to će biti ovde u zgradi, pa će svi biti prisutni."
<BR>&nbsp;&nbsp;&nbsp;&nbsp;&nbsp;"Hvala ti", reče on.
<BR>
<BR>&nbsp;&nbsp;&nbsp;&nbsp;&nbsp;Sedeo je u Igri, a oni su vikali na njega. Lica, posvuda, koja viču; on je gledao preda se.
<BR>&nbsp;&nbsp;&nbsp;&nbsp;&nbsp;"Znate li šta je on? Cmakalo!" Jedan oštriji glas natera ga da digne pogled. Među jezivim, vrištećim zvucima, jedna Kineskinja, koja urla. "Ti si cmakalo, to si ti!"
<BR>&nbsp;&nbsp;&nbsp;&nbsp;&nbsp;"Možeš li da se jebeš sam? Možeš li da se jebeš sam?" pevušili su ostali prema njemu, skupljeni u krug na podu.
<BR>&nbsp;&nbsp;&nbsp;&nbsp;&nbsp;Izvršni direktor, u crvenim zvoncarama i ružičastim papučama, razvuče usta u osmeh. Svetlucave, sitne oči, kao u utvare. Ljuljajući se napred-nazad, vretenastih nogu skrštenih pod sobom, bez jastuka.
<BR>&nbsp;&nbsp;&nbsp;&nbsp;&nbsp;"Da vidimo kako se jebeš!"
<BR>&nbsp;&nbsp;&nbsp;&nbsp;&nbsp;Izgledalo je da izvršni direktor uživa kad njegove oči vide nešto što se lomi; oči su mu svetlucale i ispunile se razdraganošću. Kao nastrani ljubitelj dramske pozornice, iz nekog starog dvora, zaogrnut živopisnim ogrtačem, on je virio naokolo i uživao. A onda bi se s vremena na vreme začuo njegov glas, škripav i jednoličan, nalik na metalan zvuk. Kao kad struže mehanički zglob.
<BR>&nbsp;&nbsp;&nbsp;&nbsp;&nbsp;"Cmakalo!" urlala je Kineskinja na njega; pored nje je druga devojka mahala rukama i naduvavala obraze, plop-plop. "Evo ti!" urlala je Kineskinja, okrenuvši se i poturivši mu svoju zadnjicu, pokazujući na nju i dernjajući se: "Poljubi me u dupe, onda, cmakalo! On hoće da cmače ljude, pa poljubi ovo, cmakalo!"
<BR>&nbsp;&nbsp;&nbsp;&nbsp;&nbsp;"Da vidimo kako se jebeš!" pevuckala je porodica. "Izdrkaj ga, cmakalo!"
<BR>&nbsp;&nbsp;&nbsp;&nbsp;&nbsp;On zatvori oči, ali njegove uši su i dalje čule.
<BR>&nbsp;&nbsp;&nbsp;&nbsp;&nbsp;"Ti, podvodaču jedan", polako mu reče izvršni direktor. Jednolično. "Ti, sjebotino. Ti, kurčino. Govno jedno. Ti, drkadžijo. Ti..." I tako dalje.
<BR>&nbsp;&nbsp;&nbsp;&nbsp;&nbsp;Uši su mu i dalje donosile zvuke, ali slivene. On podiže pogled u trenutku kad je razabrao Majkov glas, koji je čuo tokom kratke pauze. Majk je sedeo, posmatrajući ga ravnodušno, pomalo pocrveneo, vrata natečenog od pretesne kragne na svečanoj košulji.
<BR>&nbsp;&nbsp;&nbsp;&nbsp;&nbsp;"Bruse", reče Majk, "šta je bilo? Šta te je dovelo ovamo? Šta hoćeš da nam kažeš? Možeš li išta da nam kažeš o sebi?"
<BR>&nbsp;&nbsp;&nbsp;&nbsp;&nbsp;"Podvodaču!" dreknu Džordž, skačući gore-dole poput gumene lopte. "Šta si ti bio, podvodaču?"
<BR>&nbsp;&nbsp;&nbsp;&nbsp;&nbsp;Kineskinja skoči na noge, vrišteći: "Kaži nam, ti kurvarska, podvodačka pederčino, popuši ga malo, dupeuvlakaču jedan, drkadžijo!"
<BR>&nbsp;&nbsp;&nbsp;&nbsp;&nbsp;On reče: "Ja sam oko."
<BR>&nbsp;&nbsp;&nbsp;&nbsp;&nbsp;"Ti govnavi drkadžijo", reče izvršni direktor. "Slabiću jedan. Bljuvotino. Sisaj ga. Pizdo jedna."
<BR>&nbsp;&nbsp;&nbsp;&nbsp;&nbsp;Sad više ništa nije čuo. I zaboravio je značenje reči, a konačno i same reči.
<BR>&nbsp;&nbsp;&nbsp;&nbsp;&nbsp;Jedino je osećao kako ga Majk posmatra, posmatra i sluša, ništa ne čujući; nije znao, nije se sećao, osećao je malo, osećao se loše, želeo je da ode.
<BR>&nbsp;&nbsp;&nbsp;&nbsp;&nbsp;Vakuum u njemu je rastao. A njemu je zbog toga bilo pomalo drago.
<BR>
<BR>&nbsp;&nbsp;&nbsp;&nbsp;&nbsp;Bilo je kasno doba dana.
<BR>&nbsp;&nbsp;&nbsp;&nbsp;&nbsp;"Pogledaj ovamo", reče žena, "gde držimo čudake."
<BR>&nbsp;&nbsp;&nbsp;&nbsp;&nbsp;Osetio je strah kad ona otvori vrata. Vrata kliznuše u stranu, a galama dopre iz sobe, čija ga veličina iznenadi; ali video je mnogo male dece kako se igraju.
<BR>&nbsp;&nbsp;&nbsp;&nbsp;&nbsp;Te večeri je posmatrao dvojicu starijih ljudi kako hrane decu mlekom i kašicama, sedeći u odvojenoj, maloj prostoriji pored kuhinje. Rik, kuvar, najpre je dao dečju hranu dvojici starijih, dok su svi ostali čekali u trpezariji.
<BR>&nbsp;&nbsp;&nbsp;&nbsp;&nbsp;Osmehujući mu se, jedna Kineskinja, koja je nosila tanjire u trpezariju, reče: "Voliš decu?"
<BR>&nbsp;&nbsp;&nbsp;&nbsp;&nbsp;"Da", reče on.
<BR>&nbsp;&nbsp;&nbsp;&nbsp;&nbsp;"Možeš da sediš sa decom i da jedeš sa njima."
<BR>&nbsp;&nbsp;&nbsp;&nbsp;&nbsp;"Oh", reče on.
<BR>&nbsp;&nbsp;&nbsp;&nbsp;&nbsp;"Kasnije možeš i da ih hraniš, kroz mesec ili dva." Oklevala je. "Kad budemo sigurni da ih nećeš udariti. Kod nas postoji pravilo: deca nikad ne smeju dobiti batine, ma šta da urade."
<BR>&nbsp;&nbsp;&nbsp;&nbsp;&nbsp;"U redu", reče on. Osećao je kako ga toplina vraća u život, dok je posmatrao decu kako jedu; seo je kraj njih, a jedno od manje dece pope mu se na krilo. On poče kašičicom da hrani dete. I njemu i detetu je, pomisli on, podjednako toplo. Kineskinja mu se osmehnu, a zatim se udalji, noseći tanjire u trpezariju.
<BR>&nbsp;&nbsp;&nbsp;&nbsp;&nbsp;Dugo je sedeo među decom, držeći najpre prvo, a zatim i drugo. Dva starija muškarca svađala su se sa decom i kritikovala jedan drugog zbog načina na koji ih hrane. Komadići, ostaci i mrlje od jela prekrivali su sto i pod; iznenađen, on shvati da su deca nahranjena i da odlaze u veliku sobu za igranje da gledaju crtaće na televiziji. Nespretno, on se saže da počisti prosutu hranu.
<BR>&nbsp;&nbsp;&nbsp;&nbsp;&nbsp;"Ne, to nije tvoj posao!" oštro reče jedan od dvojice starijih. "Ja treba to da uradim."
<BR>&nbsp;&nbsp;&nbsp;&nbsp;&nbsp;"U redu", složi se on, ustajući, udarivši glavom o ivicu stola. Držao je prosutu hranu u ruci i zurio u nju, začuđeno.
<BR>&nbsp;&nbsp;&nbsp;&nbsp;&nbsp;"Idi pomozi im da počiste trpezariju!" reče mu drugi postariji muškarac. On je imao malu govornu manu.
<BR>&nbsp;&nbsp;&nbsp;&nbsp;&nbsp;Jedan od pomoćnika u kuhinji, neko sa sudopere, obrati mu se u prolazu: "Treba ti dozvola da bi sedeo sa decom."
<BR>&nbsp;&nbsp;&nbsp;&nbsp;&nbsp;On klimnu glavom, stojeći tu, zbunjen.
<BR>&nbsp;&nbsp;&nbsp;&nbsp;&nbsp;"To je za starce", reče osoba sa sudopere. "Čuvanje dece." On se nasmeja. "Za one koji ne mogu da rade ništa drugo." On se udalji.
<BR>&nbsp;&nbsp;&nbsp;&nbsp;&nbsp;Jedna devojčica je ostala. Posmatrala ga je, krupnih očiju, i rekla: "Kako se zoveš?"
<BR>&nbsp;&nbsp;&nbsp;&nbsp;&nbsp;On ništa ne odgovori.
<BR>&nbsp;&nbsp;&nbsp;&nbsp;&nbsp;"Pitam, kako se zoveš?"
<BR>&nbsp;&nbsp;&nbsp;&nbsp;&nbsp;Oprezno pruživši ruku, on dodirnu komad govedine na stolu. Sad se ohladio. Ali, svestan deteta pored sebe, on je i dalje osećao toplinu; ovlaš je dodirnu po glavi.
<BR>&nbsp;&nbsp;&nbsp;&nbsp;&nbsp;"Ja se zovem Telma", reče devojčica. "Jesi li ti zaboravio svoje ime?" Ona ga pomilova. "Ako zabravljaš svoje ime, možeš da ga napišeš na ruci. Hoćeš da ti pokažem kako?" Ona ga ponovo pogladi.
<BR>&nbsp;&nbsp;&nbsp;&nbsp;&nbsp;"Zar se neće skinuti?" upita je on. "Ako ga napišeš na ruci, čim nešto uradiš ili se okupaš ono će se sprati."
<BR>&nbsp;&nbsp;&nbsp;&nbsp;&nbsp;"Oh, shvatam." Ona klimnu glavom. "Pa, mogao bi da ga napišeš na zidu, iznad glave. U tvojoj sobi gde spavaš. Visoko gore gde se neće isprati. A onda kad hoćeš bolje da znaš kako se zoveš, možeš..."
<BR>&nbsp;&nbsp;&nbsp;&nbsp;&nbsp;"Telma", promrmlja on.
<BR>&nbsp;&nbsp;&nbsp;&nbsp;&nbsp;"Ne, to je moje ime. Ti moraš imati drugačije ime. A to je žensko ime."
<BR>&nbsp;&nbsp;&nbsp;&nbsp;&nbsp;"Da vidimo", reče on, zamišljeno.
<BR>&nbsp;&nbsp;&nbsp;&nbsp;&nbsp;"Ako te ponovo vidim, nadenuću ti ime", reče Telma. "Izmisliću jedno za tebe. Važi?"
<BR>&nbsp;&nbsp;&nbsp;&nbsp;&nbsp;"Zar ti ne živiš ovde?" upita on.
<BR>&nbsp;&nbsp;&nbsp;&nbsp;&nbsp;"Da, ali moja mama će možda otići. Razmišlja o tome da nas povede, mene i mog brata, i da ode."
<BR>&nbsp;&nbsp;&nbsp;&nbsp;&nbsp;On klimnu glavom. Nešto od one topline ga je napustilo.
<BR>&nbsp;&nbsp;&nbsp;&nbsp;&nbsp;Iznenada, bez nekog njemu očiglednog razloga, dete pobeže.
<BR>&nbsp;&nbsp;&nbsp;&nbsp;&nbsp;Treba da prokljuvim sopstveno ime, u svakom slučaju, zaključi on; to je moja odgovornost. Razgledao je svoju ruku i pitao se zašto to radi; nije bilo ničeg da se vidi. Brus, mislio je, to je moje ime. Ali mora da ima i boljih imena od toga, mislio je. Preostala toplina postepeno nestade, kao što je nestalo i dete.
<BR>&nbsp;&nbsp;&nbsp;&nbsp;&nbsp;Osećao se sam, čudan i ponovo izgubljen. I ne naročito srećan.
<BR>
<BR>&nbsp;&nbsp;&nbsp;&nbsp;&nbsp;Jednog dana, Majk Vestavej izmuvao je da ga pošalju da podigne tovar natrulog povrća koje je Novoj Stazi poklonila obližnja samoposluga. Međutim, pošto se uverio da ga niko od osoblja ne prati, telefonirao je, a zatim se našao sa Donom Hotorn kod Mekdonaldovog kioska sa brzom hranom.
<BR>&nbsp;&nbsp;&nbsp;&nbsp;&nbsp;Zajedno su sedeli napolju, sa koka-kolama i hamburgerima na drvenom stolu između njih.
<BR>&nbsp;&nbsp;&nbsp;&nbsp;&nbsp;"Jesmo li stvarno uspeli da ga savladamo?" upita Dona.
<BR>&nbsp;&nbsp;&nbsp;&nbsp;&nbsp;"Da", reče Vestavej. Ali pomisli: Momak je načisto uništen. Pitam se da li to išta znači. Pitam se da li smo išta postigli. Pa ipak je moralo da bude tako.
<BR>&nbsp;&nbsp;&nbsp;&nbsp;&nbsp;"Nisu paranoični kad je on u pitanju."
<BR>&nbsp;&nbsp;&nbsp;&nbsp;&nbsp;"Nisu", reče Majk Vestavej.
<BR>&nbsp;&nbsp;&nbsp;&nbsp;&nbsp;Dona reče: "Jesi li ti lično uveren da oni uzgajaju drogu?"
<BR>&nbsp;&nbsp;&nbsp;&nbsp;&nbsp;"Ja nisam. To nije moje uverenje. Njihovo je." Onih koji nas plaćaju, mislio je.
<BR>&nbsp;&nbsp;&nbsp;&nbsp;&nbsp;"Šta znači to ime?"
<BR>&nbsp;&nbsp;&nbsp;&nbsp;&nbsp;"Mors ontologica. Smrt duha. Identitet. Suštinska priroda."
<BR>&nbsp;&nbsp;&nbsp;&nbsp;&nbsp;"Hoće li biti u stanju da nešto učini?"
<BR>&nbsp;&nbsp;&nbsp;&nbsp;&nbsp;Vestavej je posmatrao kola i ljude u prolazu; potišteno je posmatrao, poigravajući se hranom.
<BR>&nbsp;&nbsp;&nbsp;&nbsp;&nbsp;"Ti stvarno ne znaš."
<BR>&nbsp;&nbsp;&nbsp;&nbsp;&nbsp;"Nikad ne možeš znati dok se ne dogodi. Uspomena. Nekoliko izgorelih moždanih ćelija se upali. Kao refleks. Reakcija, ne delanje. Možemo samo da se nadamo. Seti se šta kaže Pavle u Bibliji: vera, nada, i davanje novca drugima." Pomno je posmatrao lepu, tamnokosu, mladu devojku nasuprot njemu i mogao je da opazi, na njenom pametnom licu, zašto Bob Arktor... Ne, pomisli on; o njemu uvek moram da mislim kao o Brusu. U protivnom otkrivam da znam suviše: stvari koje ne bih smeo, ne bih mogao znati. Zašto Brus toliko misli na nju. Misli onda kad je u stanju da misli.
<BR>&nbsp;&nbsp;&nbsp;&nbsp;&nbsp;"On je bio vrlo dobro uvežban", reče Dona, glasom koji se njemu učinio neobično beznadežan. A u isti mah njenim licem pređe senka tuge, zatežući joj i kriveći crte. "Platiti takvu cenu", reče ona, napola za sebe, i otpi malo koka-kole.
<BR>&nbsp;&nbsp;&nbsp;&nbsp;&nbsp;On je mislio, Ali nema drugog načina. Da se tamo uđe. Ja ne mogu da uđem. To je dosad utvrđeno; pomisli koliko sam dugo pokušavao. Oni će unutra pustiti samo sagorelu ljušturu kao što je Brus. Bezopasan. Morao bi da bude... onakav kakav je. Ili se oni ne bi izložili riziku. To je njihova politika.
<BR>&nbsp;&nbsp;&nbsp;&nbsp;&nbsp;"Vlada traži đavolski mnogo", reče Dona.
<BR>&nbsp;&nbsp;&nbsp;&nbsp;&nbsp;"Život traži đavolski mnogo."
<BR>&nbsp;&nbsp;&nbsp;&nbsp;&nbsp;Podigavši pogled, ona se suoči s njim, mračno ljutita. "U ovom slučaju savezna vlada. Naročito. Od tebe, mene. Od..." Ona zastade. "Od onog što je bilo moj prijatelj."
<BR>&nbsp;&nbsp;&nbsp;&nbsp;&nbsp;"On je još tvoj prijatelj."
<BR>&nbsp;&nbsp;&nbsp;&nbsp;&nbsp;Dona besno reče: "Ono što je od njega ostalo."
<BR>&nbsp;&nbsp;&nbsp;&nbsp;&nbsp;Ono što je od njega ostalo, mislio je Majk Vestavej, još traga za tobom. Na svoj način. I on je osećao tugu. Ali dan je bio lep, ljudi i kola su ga razgaljivali, vazduh je prijatno mirisao. A uspeh je bio u izgledu; to ga je najviše veselilo. Došli su dovde. Mogu dospeti i do kraja.
<BR>&nbsp;&nbsp;&nbsp;&nbsp;&nbsp;Dona reče: "Mislim, stvarno, nema ničeg strašnijeg nego kad žrtvuješ nekoga ili nešto, neko živo biće, a da ono o tome ništa ne zna. Kad bi znalo. Kad bi razumelo i javilo se dobrovoljno. Ali..." Ona odmahnu rukom. "On ne zna; nikad nije ni znao. Nije se javio dobrovoljno..."
<BR>&nbsp;&nbsp;&nbsp;&nbsp;&nbsp;"Naravno da jeste. To je bio njegov posao."
<BR>&nbsp;&nbsp;&nbsp;&nbsp;&nbsp;"Nije imao pojma, a ni sad nema pojma, jer sad nema nikakvih ideja. Ti to znaš isto tako dobro kao i ja. I više nikad u svom životu, dokle god bude živeo, neće imati nikakvih ideja. Samo reflekse. A to se nije dogodilo slučajno; to je trebalo da se dogodi. Zato imamo ovu... zlu karmu na sebi. Osećam je na leđima. Kao leš. Ja nosim leš - leš Boba Arktora. Čak i dok je on tehnički živ." Glas joj se podigao; Majk Vestavej načini pokret rukom, a ona se, s vidnim naporom, smiri. Ljudi za drugim drvenim stolovima, uživajući u svojim burgerima i šejkovima, bacali su ljubopitljive poglede.
<BR>&nbsp;&nbsp;&nbsp;&nbsp;&nbsp;Posle pauze, Vestavej reče: "Pa, probaj da na to gledaš ovako. Oni ne mogu da ispituju nešto, nekog, ko nema mozak."
<BR>&nbsp;&nbsp;&nbsp;&nbsp;&nbsp;"Moram da se vratim na posao", reče Dona. Pogledala je na ručni sat. "Reći ću im da sve izgleda u redu, prema onome što si mi rekao. Po tvom mišljenju."
<BR>&nbsp;&nbsp;&nbsp;&nbsp;&nbsp;"Čekaj zimu", reče Vestavej.
<BR>&nbsp;&nbsp;&nbsp;&nbsp;&nbsp;"Zimu?"
<BR>&nbsp;&nbsp;&nbsp;&nbsp;&nbsp;"Dotle će potrajati. Ne pitaj zašto, ali tako stoje stvari; uspeće u zimu ili uopšte neće uspeti. Ukebaćemo ih tada ili nikada." Baš na Sunčevu ravnodnevicu, pomisli.
<BR>&nbsp;&nbsp;&nbsp;&nbsp;&nbsp;"Prikladno vreme. Kad je sve mrtvo i pod snegom."
<BR>&nbsp;&nbsp;&nbsp;&nbsp;&nbsp;On se nasmeja. "U Kaliforniji?"
<BR>&nbsp;&nbsp;&nbsp;&nbsp;&nbsp;"Zima duha. Mors ontologica. Kad je duh mrtav."
<BR>&nbsp;&nbsp;&nbsp;&nbsp;&nbsp;"Samo zaspao", reče Vestavej. Ustao je. "I ja moram da kidam. Treba da podignem tovar biljaka."
<BR>&nbsp;&nbsp;&nbsp;&nbsp;&nbsp;Dona ga je posmatrala sa tužnom, nemom, bolnom zbunjenošću.
<BR>&nbsp;&nbsp;&nbsp;&nbsp;&nbsp;"Za kuhinju", blago reče Vestavej. "Šargarepa i salata. Te stvari. Poklon Mekojeve piljarnice, za nas jadnike u Novoj Stazi. Žao mi je što sam to rekao. Nije trebalo da bude šala. Nije trebalo da bude ništa." On je potapša po ramenu, preko kožne jakne. A dok je to činio, pade mu na pamet da joj je verovatno Bob Arktor, tokom lepših, srećnijih dana, kupio ovu jaknu na poklon.
<BR>&nbsp;&nbsp;&nbsp;&nbsp;&nbsp;"Dugo smo zajedno radili na ovome", reče Dona umerenim, sigurnim glasom. "Ne želim da se još dugo bavim time. Hoću da se završi. Ponekad noću, kad ne mogu da spavam, mislim, sranje, mi smo hladniji od njih. Od protivnika."
<BR>&nbsp;&nbsp;&nbsp;&nbsp;&nbsp;"Ja ne vidim hladnu osobu kad gledam tebe", reče Vestavej. "Iako pretpostavljam da te, zapravo, ne poznajem baš dobro. Ono što vidim, i to jasno vidim, jeste jedno od najtoplijih ljudskih bića koje sam ikad poznavao."
<BR>&nbsp;&nbsp;&nbsp;&nbsp;&nbsp;"Ja sam topla spolja, ono što ljudi vide. Tople oči, toplo lice, topao jebeni lažni osmeh, ali iznutra sam hladna sve vreme, i prepuna laži. Nisam ono što izgledam; ja sam grozna." Devojčin glas ostao je siguran, a dok je govorila, osmehivala se. Zenice su joj bile široke, blage i bez pritvornosti. "Ali, uostalom, nema drugog načina. Ima li? To sam prokljuvila još odavno i naterala sebe da budem ovakva. Ali to, zapravo, i nije tako loše. Na ovaj način dobijaš ono što želiš. A svi su, donekle, ovakvi. Ono što je kod mene zaista loše - to je što sam lažljivica. Lagala sam svog prijatelja, lagala sam Boba Arktora sve vreme. Jednom sam mu čak rekla da ne veruje ništa što mu kažem, a on je, naravno, poverovao da se samo šalim; nije slušao. Ali ako sam mu rekla, onda je njegova odgovornost da ne sluša, da mi više ne veruje, pošto sam to rekla. Upozorila sam ga. Ali on je zaboravio čim sam ja to izgovorila i nastavio. Nastavio da se vuče."
<BR>&nbsp;&nbsp;&nbsp;&nbsp;&nbsp;"Učinila si ono što si morala. Učinila si i više nego što si morala."
<BR>&nbsp;&nbsp;&nbsp;&nbsp;&nbsp;Devojka krenu da se udalji od stola. "U redu, onda ja, zapravo, i nemam šta da prijavim, za sada. Osim tvog poverenja. Samo da je on primiren i da ga oni prihvataju. Ništa nisu izvukli iz njega u onim..." Ona se strese. "Onim odvratnim igrama."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Videćemo se kasnije." Ona načas zastade. "Federalci neće hteti da čekaju do zime."
<BR>&nbsp;&nbsp;&nbsp;&nbsp;&nbsp;"Ali to će biti u zimu", reče Vestavej. "O zimskoj ravnodnevici."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Samo čekaj", reče on. "I moli se."
<BR>&nbsp;&nbsp;&nbsp;&nbsp;&nbsp;"To je sranje", reče Dona. "Molitva, mislim. Nekad davno sam se molila, mnogo, ali više ne. Ne bismo morali da radimo ovo što radimo, da molitva pali. To je još jedna obmana."
<BR>&nbsp;&nbsp;&nbsp;&nbsp;&nbsp;"Većina stvari su takve." On pođe nekoliko koraka za devojkom, dok je odlazila, privučen njom, svestan da mu se dopada. "Ja ne mislim da si ti uništila svog prijatelja. Meni se čini da si ti podjednako uništena, podjednako žrtva. Samo se to na tebi ne vidi. Uostalom, nije bilo izbora."
<BR>&nbsp;&nbsp;&nbsp;&nbsp;&nbsp;"Ja ću otići u pakao", reče Dona. Iznenada se osmehnula, širokim, dečačkim osmehom. "Moje katoličko vaspitanje."
<BR>&nbsp;&nbsp;&nbsp;&nbsp;&nbsp;"U paklu ti prodaju jeftine kesice, a kad dođeš kući, u njima su pilule za lilule."
<BR>&nbsp;&nbsp;&nbsp;&nbsp;&nbsp;"Pilule napravljene od ćurećih govana", reče Dona, a zatim se odjednom izgubi. Nestade u užurbanoj gomili ljudi; on trepnu. Da li se ovako osećao Bob Arktor? - upita se on. Mora biti. Ona je bila tu, pouzdana i kao zauvek; zatim - ništa. Nestala kao vatra ili vazduh, zemaljski element koji se vraća u zemlju. Da se pomeša sa svim raznoraznim ljudima koji nikad ne prestaju da postoje. Izlivena među njih. Devojka koja isparava, mislio je. Preobražava se. Koja dolazi i odlazi kako joj se prohte. I niko, ništa, ne može da je zadrži.
<BR>&nbsp;&nbsp;&nbsp;&nbsp;&nbsp;Pokušavam da mrežom ulovim vetar, mislio je. A to je činio i Arktor. Uzalud je, pomisli on, pokušavati da čvrsto rukama uhvatiš jednog od saveznih agenata za narkotike. Oni su tajanstveni. Senke koje se razlivaju kad to zahteva njihov posao. Kao da uopšte nisu ni bili tu. Arktor je, pomisli on, bio zaljubljen u prikazu vlasti, nekakav hologram, kroz koji običan čovek može da prođe i da iziđe na drugoj strani, sam. A da nikad nije čvrsto uhvatio - samu devojku.
<BR>&nbsp;&nbsp;&nbsp;&nbsp;&nbsp;Bog ima takav način rada, razmišljao je on, da pretvara zlo u dobro. Ako On deluje ovde, onda to upravo radi, mada naše oči to ne mogu da opaze; proces leži skriven ispod površine stvarnosti i pojavljuje se tek kasnije. Možda našim naslednicima, koji čekaju. Jadnim ljudima koji neće znati za strašan rat kroz koji smo prošli, ni za gubitke koje smo pretrpeli, ukoliko to ne zapaze u kakvoj fusnoti neke drugorazredne istorijske knjige. Neku ovlašnu napomenu. Bez spiska palih žrtava.
<BR>&nbsp;&nbsp;&nbsp;&nbsp;&nbsp;Trebalo bi negde da postoji spomenik, mislio je, na kome će stajati imena onih koji su umrli u ovome. I, još gore, onih koji nisu umrli. Koji su morali da nastave sa životom, preko smrti. Kao Bob Arktor. Najtužniji od svih.
<BR>&nbsp;&nbsp;&nbsp;&nbsp;&nbsp;Pada mi na pamet da je Dona plaćenik, mislio je. Ne na stalnoj plati. A takvi su ponajviše nalik utvarama. Nestaju zauvek. Nova imena, nova mesta. Pitaš se, gde je ona sad? A odgovor je...
<BR>&nbsp;&nbsp;&nbsp;&nbsp;&nbsp;Nigde. Zato što uopšte i nije bila tamo.
<BR>&nbsp;&nbsp;&nbsp;&nbsp;&nbsp;Vrativši se za drveni sto, Majk Vestavej dokrajči svoj burger i popi koka-kolu. Pošto su bili bolji od onog što se služi u Novoj Stazi. Čak i ako je burger napravljen od mlevenih kravljih dupeta.
<BR>&nbsp;&nbsp;&nbsp;&nbsp;&nbsp;Ponovo pozvati Donu, pokušati da je pronađeš ili poseduješ... Tražim ono što je tražio i Bob Arktor, tako da mu je možda bolje sad, ovako kako je. U njegovom životu već je postojala tragedija. Što voli vazdušatog duha. To je bila istinska tuga. Sušta beznadežnost. Nigde na štampanoj stranici, nigde u analima čovečanstva, neće se pojaviti njeno ime: ni boravišna adresa, ni ime. Ima takvih devojaka, mislio je, a takve najviše i voliš, one sa kojima nema nikakve nade, zato što ti izmiču baš u času kad obaviješ ruke oko njih.
<BR>&nbsp;&nbsp;&nbsp;&nbsp;&nbsp;Te tako smo ga možda spasli od nečeg goreg, zaključi Vestavej. A, čineći to, iskoristili smo ono što je ostalo od njega. Upotrebili ga dobro i korisno.
<BR>&nbsp;&nbsp;&nbsp;&nbsp;&nbsp;Ako nam se posreći.
<BR>&nbsp;&nbsp;&nbsp;&nbsp;&nbsp;"Znaš li neku priču?" upita ga Telma jednog dana.
<BR>&nbsp;&nbsp;&nbsp;&nbsp;&nbsp;"Znam priču o vuku", reče Brus.
<BR>&nbsp;&nbsp;&nbsp;&nbsp;&nbsp;"O vuku i baki?"
<BR>&nbsp;&nbsp;&nbsp;&nbsp;&nbsp;"Ne", reče on. "O crno-belom vuku. Živeo je na drvetu, a tu i tamo je skakao na seljakovu stoku. Konačno, jednom, seljak okupi sve svoje sinove i prijatelje svojih sinova i oni su stajali okolo čekajući da crno-beli vuk skoči sa drveta. Najzad je vuk skočio na nekakvu šugavu, smeđu životinju, a onda su ga svi oni zajedno ubili, u njegovom crno-belom krznu."
<BR>&nbsp;&nbsp;&nbsp;&nbsp;&nbsp;"Oh", reče Telma. "To je baš tužno."
<BR>&nbsp;&nbsp;&nbsp;&nbsp;&nbsp;"Ali su sačuvali kožu", nastavi on. "Odrali su velikog crno-belog vuka koji je pao s drveta i sačuvali njegovu predivnu kožu, tako da bi oni koji slede, koji će doći kasnije, mogli da vide kakav je on bio i da mu se dive, njegovoj snazi i veličini. A buduća pokolenja pričala su o njemu i prenosila mnoštvo priča o njegovoj hrabrosti i veličanstvenosti, i plakale zbog njegove smrti."
<BR>&nbsp;&nbsp;&nbsp;&nbsp;&nbsp;"Zašto su ga ubili?"
<BR>&nbsp;&nbsp;&nbsp;&nbsp;&nbsp;"Morali su", reče on. "Mora se tako sa takvim vukovima."
<BR>&nbsp;&nbsp;&nbsp;&nbsp;&nbsp;"Znaš li još neke priče? Neke bolje?"
<BR>&nbsp;&nbsp;&nbsp;&nbsp;&nbsp;"Ne", reče on, "to je jedina priča koju znam." Sedeo je, sećajući se kako je vuk uživao u svojoj velikoj skakačkoj veštini, u neprestanom skakanju naniže u svom finom telu, ali to telo je sad nestalo, ubijeno je. A slabe životinje su ionako viđene da budu ubijene i pojedene. Životinje bez snage, koje nikad nisu skakale, koje se nisu dičile svojim telima. Ali, u svakom slučaju, s dobre strane, te životinje klancaju dalje. A crno-beli vuk se nikad nije žalio; nije rekao ništa čak ni kad su ga ubili. Kandže su mu još bile duboko zarivene u plen. Ni zbog čega. Osim što je to bio njegov stil i dopadalo mu se da to čini. To je bio njegov jedini način. Njegov jedini stil po kome je mogao da živi. Sve što je znao. A oni su ga ukebali.
<BR>&nbsp;&nbsp;&nbsp;&nbsp;&nbsp;"Eto ga vuk!" povika Telma, nespretno skačući unaokolo. "Graaau, graaau!" Posezala je za stvarima i promašivala, i on sa zaprepašćenjem opazi da s njom nešto nije u redu. Prvi put je video, potresen i pitajući se kako se to moglo dogoditi, da ona ima manu.
<BR>&nbsp;&nbsp;&nbsp;&nbsp;&nbsp;On reče: "Ti nisi vuk."
<BR>&nbsp;&nbsp;&nbsp;&nbsp;&nbsp;Ali čak i tako, dok je ona posezala i skakutala, posrtala je; čak i tako, shvati on, nedostatak je trajao. Pitao se kako je moguće da...
<BR>
<BR>&nbsp;&nbsp;&nbsp;&nbsp;&nbsp;Ich unglucksel'ger Atlas! Eine Welt,
<BR>&nbsp;&nbsp;&nbsp;&nbsp;&nbsp;Die ganze Welt der Schmerzen muss ich tragen,
<BR>&nbsp;&nbsp;&nbsp;&nbsp;&nbsp;Ich trage Unertragliches, und brechen
<BR>&nbsp;&nbsp;&nbsp;&nbsp;&nbsp;Will mir das Herz im Leibe.
<BR>
<BR>&nbsp;&nbsp;&nbsp;&nbsp;&nbsp;(Ja, nesrećni Atlas! Jedan svet,
<BR>&nbsp;&nbsp;&nbsp;&nbsp;&nbsp;čitav svet bola moram da nosim,
<BR>&nbsp;&nbsp;&nbsp;&nbsp;&nbsp;Nosim nepodnošljivo i slomiće se
<BR>&nbsp;&nbsp;&nbsp;&nbsp;&nbsp;srce moje u grudima.)
<BR>
<BR>&nbsp;&nbsp;&nbsp;&nbsp;&nbsp;...postoji tolika tuga. On se udalji.
<BR>&nbsp;&nbsp;&nbsp;&nbsp;&nbsp;Iza njega, ona se i dalje igrala. Saplela se i pala. Kakvo li je to osećanje? - pitao se on.
<BR>
<BR>&nbsp;&nbsp;&nbsp;&nbsp;&nbsp;Lutao je duž hodnika, u potrazi za usisivačem. Obavestili su ga da mora pažljivo da usisa veliku sobu za igranje, gde deca provode najveći deo dana.
<BR>&nbsp;&nbsp;&nbsp;&nbsp;&nbsp;"Niz hodnik, pa desno." Jedna osoba mu pokaza. Erl.
<BR>&nbsp;&nbsp;&nbsp;&nbsp;&nbsp;"Hvala, Erle", reče on.
<BR>&nbsp;&nbsp;&nbsp;&nbsp;&nbsp;Kad je stigao do zatvorenih vrata, on krenu da pokuca, a zatim, umesto toga, otvori vrata.
<BR>&nbsp;&nbsp;&nbsp;&nbsp;&nbsp;U sobi je stajala starica, držeći tri gumene lopte, kojima je žonglirala. Okrenula se prema njemu, dok joj je ravna kosa padala na ramena, osmehujući mu se ustima bez zuba. Nosila je bele sokne i tenis-patike. Upale oči, to je video; upale oči, nacerena, bezuba usta.
<BR>&nbsp;&nbsp;&nbsp;&nbsp;&nbsp;"Umeš li ti ovo?" zakrklja ona i baci sve tri lopte uvis. One padoše, udarivši je, odbijajući se od poda. Ona se pognu, pljujući i smejući se.
<BR>&nbsp;&nbsp;&nbsp;&nbsp;&nbsp;"Ne umem ja to", reče on, stojeći tu zapanjen.
<BR>&nbsp;&nbsp;&nbsp;&nbsp;&nbsp;"Ja umem." Mršavo, sitno stvorenje, kome su ruke pucketale dok se kretalo, podiže lopte, uzrikavi očima, pokuša da to izvede kako treba.
<BR>&nbsp;&nbsp;&nbsp;&nbsp;&nbsp;Na vratima se pojavi još jedna osoba pored Brusa i stade kraj njega, takođe posmatrajući.
<BR>&nbsp;&nbsp;&nbsp;&nbsp;&nbsp;"Koliko dugo već vežba?" upita Brus.
<BR>&nbsp;&nbsp;&nbsp;&nbsp;&nbsp;"Prilično dugo." Osoba doviknu: "Pokušaj ponovo. Blizu si!"
<BR>&nbsp;&nbsp;&nbsp;&nbsp;&nbsp;Starica je sva pucketala, saginjući se da ponovo pokupi lopte.
<BR>&nbsp;&nbsp;&nbsp;&nbsp;&nbsp;"Jedna je tamo", reče osoba pored Brusa. "Ispod noćnog stočića."
<BR>&nbsp;&nbsp;&nbsp;&nbsp;&nbsp;"Ohhh!" zakrklja ona.
<BR>&nbsp;&nbsp;&nbsp;&nbsp;&nbsp;Posmatrali su staricu kako pokušava i pokušava, ispuštajući lopte, ponovo ih podižući, pažljivo ciljajući, hvatajući ravnotežu, bacajući ih visoko u vazduh, a zatim se saginjući dok one padaju po njoj, katkad je udarivši i u glavu.
<BR>&nbsp;&nbsp;&nbsp;&nbsp;&nbsp;Osoba pored Brusa šmrknu i reče: "Dona, bolje da ideš da se opereš. Nisi čista."
<BR>&nbsp;&nbsp;&nbsp;&nbsp;&nbsp;Brus, ošinut, reče: "To nije Dona. Je li to Dona?" On podiže glavu da pogleda staricu i oseti velik strah; nekakve suze su se nazirale u staričinim očima kad mu je uzvratila pogled, ali ona se smejala, smejala bacajući tri lopte na njega, nastojeći da ga pogodi. On se saže.
<BR>&nbsp;&nbsp;&nbsp;&nbsp;&nbsp;"Ne, Dona, nemoj to da radiš", reče joj osoba pored Brusa. "Nemoj da gađaš ljude. Samo nastavi sa pokušajima da uradiš ono što si videla na televiziji, znaš, da ih ponovo sama uhvatiš i ponovo ih baciš uvis. Ali sad idi da se opereš; zaudaraš."
<BR>&nbsp;&nbsp;&nbsp;&nbsp;&nbsp;"U redu", složi se starica i žurno ode, pogrbljena i sitna. Ostavila je tri gumene lopte da se i dalje kotrljaju po podu.
<BR>&nbsp;&nbsp;&nbsp;&nbsp;&nbsp;Osoba pokraj Brusa zatvori vrata, i njih dvojica se uputiše duž hodnika. "Koliko dugo je Dona ovde?" upita Brus.
<BR>&nbsp;&nbsp;&nbsp;&nbsp;&nbsp;"Veoma dugo. Još od pre nego što sam ja došao, što je bilo pre šest meseci. Počela je da žonglira pre oko nedelju dana."
<BR>&nbsp;&nbsp;&nbsp;&nbsp;&nbsp;"Onda to nije Dona", reče on. "Ako je tako dugo ovde. Jer ja sam stigao tek pre nedelju dana." A, mislio je, Dona me je dovezla ovamo u svom Em-džiju. Sećam se toga, jer smo morali da stanemo da ona ponovo napuni hladnjak. A onda je dobro izgledala. Tužnih očiju, tamnokosa, tiha i pribrana u svojoj kožnoj jaknici, čizmama, sa tašnicom sa koje visi zečja šapa. Kao što uvek izgleda.
<BR>&nbsp;&nbsp;&nbsp;&nbsp;&nbsp;On nastavi dalje, tražeći usisivač. Osećao se mnogo bolje. Ali nije razumeo zašto.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
