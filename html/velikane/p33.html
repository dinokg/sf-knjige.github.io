<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Nije bilo mnogo vremena za odmor pre Svedočenja. Kilin je neko vreme ležao, razmišljajući, a onda su došli ljudi i sa oklevanjem zakucali na vrata njegove kolibe.
<BR>&nbsp;&nbsp;&nbsp;&nbsp;&nbsp;Bili su to Bišopovi. Kilin je redom razgovarao sa njima, ne želeći da bude previše određen, ali rekao im je otprilike šta je saznao. Govorio je mirno i ubeđeno, osećajući sigurnost kakvu nikada ranije nije imao.
<BR>&nbsp;&nbsp;&nbsp;&nbsp;&nbsp;Ali, nije to prava uverenost, rekao je sebi. Kada bi se za trenutak zapitao šta da kaže, upitao bi sebe šta bi Fani učinila. Često nije bio siguran, ali je nekako prebrodio najteže.
<BR>&nbsp;&nbsp;&nbsp;&nbsp;&nbsp;Na licima ostalih Bišopovih video je iznenađenje, koje se pretvorilo u zanimanje, a potom u slaganje. Neki su se slagali nevoljno, ali osetio je da će ga podržati. Dok se širila vest o Bogomoljci, o Sekiri i o onome što je on radio, svi u Porodicama su se uozbiljili. Došli su i neki Rukovi.
<BR>&nbsp;&nbsp;&nbsp;&nbsp;&nbsp;Pošto su jeli malo pečenog korenja, Šibo, Tobi i Kilin ponovo su pošli u šetnju po Metorpolisu, samo da bi dečak vežbao noge. Ostavili su čovemašku da nepomično sedi, puneći solarne ploče. Kilin se bojao da će, ukoliko bude normalno radila, Bogomoljka moći da je preuzme iz daljine. Podatke o Argu bilo je najbolje tajiti još neko vreme.
<BR>&nbsp;&nbsp;&nbsp;&nbsp;&nbsp;Kilin je odbijao ljude koji bi naišli u želji da još s njim porazgovaraju. Lepljiva magla beše zaklonila njive južno od Metropolisa. Koračali su kroz visoki, mirisni kukuruz. Tobi još nikada nije video toliko visoke gajene biljke, i nije mogao da se seti čak ni dugih leja paradajza u kojima se nekada igrao u blizini Citadele. Jedač beše izašao i razbio maglu, dajući vazduhu oštrinu. Kilin se potom vrati u kolibu, gde je mirno spavao sve do Svedočenja.
<BR>
<BR>&nbsp;&nbsp;&nbsp;&nbsp;&nbsp;Kingovi su govorili protiv njega.
<BR>&nbsp;&nbsp;&nbsp;&nbsp;&nbsp;Razradili su svoje razloge, dobro upotrebivši svedočenje Kingovih koji su učestvovali u pohodu. Jednostavno su izneli slučaj, očito misleći da će činjenice biti dovoljne.
<BR>&nbsp;&nbsp;&nbsp;&nbsp;&nbsp;Predsedavao je Fornaks, kao Kapetan koji je najduže bio na vlasti. Kingovi su prema njemu bili puni poštovanja. Oni će ionako izabrati novog Kapetana ubrzo posle Svedočenja, ali dotle je Fornaks barem teoretski imao vlast nad Porodicom bez Kapetana. A biće dobro imati ga i kasnije za saveznika.
<BR>&nbsp;&nbsp;&nbsp;&nbsp;&nbsp;Kada je izneta optužba, čime su Kingovi završili, govorili su Cermo i Šibo - za suprotnu stranu. Prema tradiciji, Kilin je sedeo u sredini prepune arene, udubljene u padini brda. Govornici su se smenjivali u središtu. Osim spoljašnje straže, u ovom prostoru od golog kamena nalazilo se celokupno preostalo čovečanstvo.
<BR>&nbsp;&nbsp;&nbsp;&nbsp;&nbsp;Šibo je rekla tek nekoliko reči, ali veoma značajnih. Nju su poštovali. Iako je iznela istu sliku o Sekirinoj smrti kao i Cermo, njene su reči imale veću težinu. Na Svedočenju je važno samo konačno glasanje okupljenih Porodica, i stoga je svaka osoba koju Šibina jednostavna rečitost ubedi predstavljala čist dobitak.
<BR>&nbsp;&nbsp;&nbsp;&nbsp;&nbsp;Posle nje govorio je Ledrof, kao Kapetan optužene Porodice. Uglavnom se izvlačio, ponavljajući kako je Kilin pouzdan, i kako nije tip osobe koja bi ikada napala Kapetana, osim ako je to na neki način neizbežno.
<BR>&nbsp;&nbsp;&nbsp;&nbsp;&nbsp;Kilin pomisli da mu to neće nimalo koristiti, ali tek je Fornaks predstavljao iznenađenje.
<BR>&nbsp;&nbsp;&nbsp;&nbsp;&nbsp;Kao predsedavajući Kapetan, Fornaks je trebalo da bude neutralan. Međutim, čim je počeo da govori, Kilin shvati da mu je svaka rečenica lukavo dvosmislena.
<BR>&nbsp;&nbsp;&nbsp;&nbsp;&nbsp;Fornaksovo izborano lice bilo je puno skepse, čak i dok je izgovarao pristrasne, podrugljive fraze. Ozbiljno je primao sve što bi rekli Kingovi. Ono što su iznali Bišopovi pomenuo je samo kao nebitan detalj.
<BR>&nbsp;&nbsp;&nbsp;&nbsp;&nbsp;Izveo je to lukavo, birajući reči tako da umekša činjenice i dovede ih na svoju vodenicu. Njegovo lice, okrenuto ka redovima lica, bilo je puno tuge zbog onoga što je morao da kaže.
<BR>&nbsp;&nbsp;&nbsp;&nbsp;&nbsp;Kilin nije mogao da utvrdi je li taj izraz iskren. Znao je da Fornaks, kao stariji Kapetan, može očekivati veliku vlast u Metropolisu. Iako su Kingovi i dalje upravljali Metropolisom, njihov novi Kapetan svakako će biti manje moćan od Fornaksa, pošto će biti nov. Što Fornaks bude delovao mudrije, to će veći biti njegov uticaj na sve tri Porodice.
<BR>&nbsp;&nbsp;&nbsp;&nbsp;&nbsp;Fornaks sede i potom dođe red na Kilina da, po tradiciji, kaže poslednju reč.
<BR>&nbsp;&nbsp;&nbsp;&nbsp;&nbsp;Kilin se osećao usamljenim. Ipak, ni malo se nije dvoumio šta da uradi. Nije imao odgovarajuću odbranu od Fornaksove rečitosti. Okupljene Porodice su ga posmatrale, iščekujući.
<BR>&nbsp;&nbsp;&nbsp;&nbsp;&nbsp;"Govoriću jednostavno i jasno. Znate šta se desilo. Pitanje je zapravo zbog čega se to desilo. To ne možete znati, ako ne osetite i sami. Stoga se pozivam na jedini način kojim možete videti, osetiti i znati kako je sve bilo. To niko ne može osetiti preko reči. Samo ovako."
<BR>&nbsp;&nbsp;&nbsp;&nbsp;&nbsp;On zakorači unazad, kao da pušta nekog drugog na ravnu ploču od sivo prošaranog granita. To je bilo mesto za govornika; Sekira je često govorio sa tog već prilično pohabanog mesta.
<BR>&nbsp;&nbsp;&nbsp;&nbsp;&nbsp;Znam da me slušaš. Kilin u svom umu pažljivo uobličavao svaku reč. Sigurno si to sačuvala. Donesi ga. To je najbolji način.
<BR>&nbsp;&nbsp;&nbsp;&nbsp;&nbsp;Nešto je zasvetlucalo na govorničkom mestu. U vazduhu se osetilo strujanje.
<BR>&nbsp;&nbsp;&nbsp;&nbsp;&nbsp;I iznenada se Kilin ponovo našao tamo.
<BR>&nbsp;&nbsp;&nbsp;&nbsp;&nbsp;U fabrici maški. Ogromna senovitra površina prošarana vlažno- sivim ispupčenjima.
<BR>&nbsp;&nbsp;&nbsp;&nbsp;&nbsp;Događaji su se odvijali užasnom, teškom ljupkošću. Ono nalik na Fani teturalo se sve bliže prilici u kojoj je Kilin tek postepeno prepoznao sebe.
<BR>&nbsp;&nbsp;&nbsp;&nbsp;&nbsp;Pojavio se Sekira. Otkopčao je oklop, a potom i pantalone, pustivši da mu spadnu. Potom je ispružio ruke i privukao to ljuspasto stvorenje.
<BR>&nbsp;&nbsp;&nbsp;&nbsp;&nbsp;Ona ga je obgrlila groznom rukom sa pupoljcima umesto prstiju.
<BR>&nbsp;&nbsp;&nbsp;&nbsp;&nbsp;Brzim, mekim trzajem, on se probio između podignutih butina.
<BR>&nbsp;&nbsp;&nbsp;&nbsp;&nbsp;Zajedno su se kretali, Od njih je dopirao mek, mljackav zvuk.
<BR>&nbsp;&nbsp;&nbsp;&nbsp;&nbsp;Krhki svet čula se zatresao. Kilinovi pucnji zvučali su kao nagli, teški udari koji se odbijaju od ledenih zidova, udarajući po slikama tela koja padaju kroz ledeni vazduh.
<BR>&nbsp;&nbsp;&nbsp;&nbsp;&nbsp;Kilin je ponovo nađe na svom mestu.
<BR>&nbsp;&nbsp;&nbsp;&nbsp;&nbsp;Polako je izdahnuo vazduh, posmatrajući prostor pun ošamućenih lica. Nije ni pokušao da dosegne Bogomoljku svojim čulima, barem ne otkako je grupa ostavila za sobom poslednje bregove.
<BR>&nbsp;&nbsp;&nbsp;&nbsp;&nbsp;Ipak, osetio je šta treba da radi. Video je predstojeće dugo putovanje i znao ga je čitavog, iako mu je svaki načinjeni korak izgledao nov.
<BR>&nbsp;&nbsp;&nbsp;&nbsp;&nbsp;Ništa nije rekao uzdrmanom Fornaksu. Prošlo je nekoliko dugih trenutaka, dok su se svi pribirali. Malo se govorilo. Reči su klizile sa Kilina kao kapi tople kiše. Odgovarao je na pitanja sa svega nekoliko reči, ali to je izgledalo dovoljno. Glasovi su zamirali.
<BR>&nbsp;&nbsp;&nbsp;&nbsp;&nbsp;Fornaks je postavio pitanje. Kilin je seo.
<BR>&nbsp;&nbsp;&nbsp;&nbsp;&nbsp;On nije glasao i nije podizao pogled da vidi starinsko podizanje ruku. Mogli su isto tako glasati i preko zajedničkih čula, ali ona su još odzvanjala i komešala se od prisustva koje je prošlo kroz njih kao ledeni vetar.
<BR>&nbsp;&nbsp;&nbsp;&nbsp;&nbsp;Fornaks je brojao i krivio lice. Dok je izgovarao drevne zvanične fraze, lice mu se pretvorilo u masku. "Okupljene Porodice su faktorom tri oslobodile onoga kojem se sudilo. Potvrđujem navedenu presudu. Pozdravljam povratak do sada izopštenog u zajedničku brojnost. Pozdravljam nekada isključenog koji se sada ponovo vratio u Porodicu Porodica. Radujte se!"
<BR>&nbsp;&nbsp;&nbsp;&nbsp;&nbsp;Ritualni Fornaksov zagrljaj bio je krut i neljubazan, govoreći Kilinu više o Kapetanu nego hiljadu reči. Kada se odvojio od njega, još uvek u tišini, začuo se Bogomoljkin glas.
<BR>&nbsp;&nbsp;&nbsp;&nbsp;&nbsp;Dobar kraj. Sada, kad si me pozvao zbog svojih potreba, pusti me da govorim.
<BR>&nbsp;&nbsp;&nbsp;&nbsp;&nbsp;Bogomoljkin glas predstavljao je sigurnu, čvrstu nit u zajedničkim čulima.
<BR>&nbsp;&nbsp;&nbsp;&nbsp;&nbsp;Nudim vam svima zaštitu od nevolja koje ste toliko dugo trpeli. Izražavam svoju tugu zbog vaših patnji. (Nerazumljivo.) Zadržaću vas ovde i sprečiću dalje napade. Shvatite to kao prilog srži onoga što ste.
<BR>&nbsp;&nbsp;&nbsp;&nbsp;&nbsp;Kilin klimnu glavom. Znao je da će se ovo desiti. Još jedan korak.
<BR>&nbsp;&nbsp;&nbsp;&nbsp;&nbsp;Porodice su se meškoljile. Obasjavali su ih istovremeno strah i nada, boreći se na njihovim licima.
<BR>&nbsp;&nbsp;&nbsp;&nbsp;&nbsp;Vaš način života mora biti očuvan i proslavljen putem umetnosti. Vi ste važni. Vaši brzi i kratki životi su sami po sebi vaša najveća dela. Dajte mi to i ja ću očuvati ono najbolje u vama, sada i zauvek.
<BR>&nbsp;&nbsp;&nbsp;&nbsp;&nbsp;Kroz skup prostruja grozničav pokret.
<BR>&nbsp;&nbsp;&nbsp;&nbsp;&nbsp;Bogomoljka zastade.
<BR>&nbsp;&nbsp;&nbsp;&nbsp;&nbsp;Kilin je ustade i obrati se svima snažnim glasom.
<BR>&nbsp;&nbsp;&nbsp;&nbsp;&nbsp;"Neki bi rado živeli na takvom mestu. Postoji staro ime za njega. Zoološki vrt. Ali, neki to ne bi voleli."
<BR>&nbsp;&nbsp;&nbsp;&nbsp;&nbsp;Bogomoljka odvrati:
<BR>&nbsp;&nbsp;&nbsp;&nbsp;&nbsp;Bez mojih veština, Maroderi će vas se dočepati. Ja sam samo jedan element u složenosti koju ne možete pojmiti. Ne mogu da zaustavim Marodere, jer oni potiču od duže logike. Sile se ujedinjuju protiv vas.
<BR>&nbsp;&nbsp;&nbsp;&nbsp;&nbsp;"Nije sve protiv nas", suvo primeti Kilin. "Megnetni um, on te je naterao da govoriš istinu."
<BR>&nbsp;&nbsp;&nbsp;&nbsp;&nbsp;Bogomoljkin glas se vrati, hladan i samouveren. Kilin je po opčinjenim pogledima Porodica video da ga i oni čuju.
<BR>&nbsp;&nbsp;&nbsp;&nbsp;&nbsp;Tačno, ne mogu da sakrijem da sam bila primorana. Organske inteligencije dopiru do drugih mesta u oblasti Jedača (kako ga vi zovete), i preduzimaju se mere da se ne desi ujedinjenje. Vi ste jedan od tih elemenata. Iako ste sada gotovo istrebljeni, predstavljate veoma štetan potencijal. Stoga se vektori presecaju i obećavaju vam budućnost punu Marodera i smrti. (Nerazumljivo.) Samo ako se poverite mojoj pomoći, moći ćete da opstanete.
<BR>&nbsp;&nbsp;&nbsp;&nbsp;&nbsp;Te misli su dopirale do njih čvrste i masivne, kao reči urezane u granit.
<BR>&nbsp;&nbsp;&nbsp;&nbsp;&nbsp;Grubo uklesano udubljenje iznenada je izgledalo veoma malo, kao činija u koju se uliva Bogomoljkin glas, oblivajući ljudsko pleme i izlažući mu u koliko je jadnom položaju.
<BR>&nbsp;&nbsp;&nbsp;&nbsp;&nbsp;Ljudi su se meškoljili, a preko lica su im preletali izrazi čuđenja i straha, kao da ih osvetljavaju letnje munje. Svi su preko čula znali koliko je ta inteligencija ogromna, složena, beskonačno smirena. Od nje su dopirali drhtaji krupne namere, utisak čvrstine i potpune, netremične iskrenosti.
<BR>&nbsp;&nbsp;&nbsp;&nbsp;&nbsp;Kilin je čekao da Porodice steknu što potpuniji utisak. Setio se starih reči svog oca, još iz vremena Citadele: Za tuđince je najvažnije to što su tuđi.
<BR>&nbsp;&nbsp;&nbsp;&nbsp;&nbsp;Bogomoljka je možda iskrena, a možda i nije. To osećanje je samo ljudski pojam. Morao je to da pamti. Nije mogao ni zamisliti da razume mašinu. Niti da ona potpuno razume njih.
<BR>&nbsp;&nbsp;&nbsp;&nbsp;&nbsp;Sada tražim da se složite i prihvatite moju zaštitu pred tim snažnim vetrovima koji će nastaviti da vas udaraju. Pristanite, i ja ću ući u partnerstvo sa vašim Porodicama. Moći ću da spasem i druge ljude koji su još izgubljeni po ravnicama ove planete - mada vam moram reći da je takvih vrlo malo. Pristanite, sada, i možemo početi.
<BR>&nbsp;&nbsp;&nbsp;&nbsp;&nbsp;Kilin opet sačeka da se ustali utisak tih moćnih reči, a onda podiže ruku stegnutu u pesnicu.
<BR>&nbsp;&nbsp;&nbsp;&nbsp;&nbsp;Porodice su ga primetile kako stoji tamo, još uvek na govorničkom mestu. Nemo je stajao i čvrsto gledao pred sebe, čekajući da se napetost i pažnja koje je osećao rašire iz njegovih čula u opšte osećanje. Pojedinačni glasovi polako su zamirali. Arena se utišala. Čuo je Snegobarove tihe vetrove kako huje bregovima. Čovečanstvo ga je posmatralo. Sada je mogao da im prenese svoju viziju. Morao je da je učini stvarnom za njih.
<BR>&nbsp;&nbsp;&nbsp;&nbsp;&nbsp;"Poći Bogomoljkinim putem znači konačno učiniti da nam više ne ostane prava sudbina, ni nama ni našoj deci, kao ni mnogim generacijama koje dolaze posle nas. Možete prihvatiti Bogomoljkinu zaštitu, da. Možete se sakriti od Marodera. Gajićete svoje useve. Rađaćete sinove i kćeri i gledaćete ih kako rastu, da. To će biti ljudski i dobro. Ali na taj način ćete uvek biti sputani i vezani i to će na kraju biti smrt svega što jesmo."
<BR>&nbsp;&nbsp;&nbsp;&nbsp;&nbsp;Kilin prelete pogledom preko nizova pažljivih očiju, hvatajući za trenutak svaki pogled.
<BR>&nbsp;&nbsp;&nbsp;&nbsp;&nbsp;"Ali, postoji još jedan put. Mnogo veći. Za one koji veruju - kao što ste pokazali da možete, danas, glasajući na Svedočenju - u trajnu vrednost jednostavnog ljudskog dostojanstva."
<BR>&nbsp;&nbsp;&nbsp;&nbsp;&nbsp;Po iznenada probuđenim i uzbuđenim pogledima koji su dočekali njegove reči video je da Porodice, po prvi put otkako je postao odrastao, imaju opojno osećanje otvorenih mogućnosti.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
