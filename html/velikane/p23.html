<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Kilin nije uspevao da se privikne na vožnju na Veštaku. Ranije se vozio samo na tegljačima, koji su bili spori i laki.
<BR>&nbsp;&nbsp;&nbsp;&nbsp;&nbsp;Ovaj Veštak valjao se uz stalnu škripu, teško se naginjući kada bi prelazio neku jarugu. Od ljuljanja ga je gotovo spopala muka. On i Šibo čvrsto su držali Tobija leđima uz udubljenje, gde ga treskanja neće uznemiriti. Dečakove noge štrčale su kao drvene, krute i beskorisne. Ljudska družina oko njih pokrivala je samo mali deo cilindričnog tela Bunje. Držali su se za bezbroj cevi, ispupčenja i ventila na keramičkoj koži Veštaka.
<BR>&nbsp;&nbsp;&nbsp;&nbsp;&nbsp;Išli su divljim predelima, jer se Veštak pažljivo klonio puteva maški. Ovo je bio najizgrađeniji predeo kojeg je Kilin ikada video, mreža puteva od svetllih ploča i savršeno kockastih, spolja slepih zgrada. Saobraćaj se odvijao blistavim, uskim prugama. Na strmim padinama tutnjale su livnice. Bunja se vešto i promišljeno provlačila kroz sve veću aktivnost. Neprekidno je kružila antenama. Kad god bi se na vidiku pojavila neka maška, Kilin je čuo štektanje. Bunja je slala nekakav signal tipa NE OBRAĆAJ PAŽNJU svakom umu maški, postajući tako nevidljiva.
<BR>&nbsp;&nbsp;&nbsp;&nbsp;&nbsp;Kilin nije uspevao da se opusti. Pogled mu je skakao ka svakoj narednoj maški koja bi se pojavila.
<BR>&nbsp;&nbsp;&nbsp;&nbsp;&nbsp;"Smiri se", šapnu mu Sekira. "Zna on kako da nas provede."
<BR>&nbsp;&nbsp;&nbsp;&nbsp;&nbsp;Kilin je razgledao masivnu mašku, kakvu nikada ranije ne beše video, dok je jurila kraj obližnje pruge. Tako je naglo ubrzavala da se sve pretvorilo u mrlju boje dok se približavala dalekom kraju izmučene doline.
<BR>&nbsp;&nbsp;&nbsp;&nbsp;&nbsp;"Koliko puta ste radili ovo?" upita on.
<BR>&nbsp;&nbsp;&nbsp;&nbsp;&nbsp;"Trideset, četrdeset, mora biti."
<BR>&nbsp;&nbsp;&nbsp;&nbsp;&nbsp;"I sve ovako?"
<BR>&nbsp;&nbsp;&nbsp;&nbsp;&nbsp;"Uglavnom. Iako je svaki put drugačije."
<BR>&nbsp;&nbsp;&nbsp;&nbsp;&nbsp;"Po čemu?"
<BR>&nbsp;&nbsp;&nbsp;&nbsp;&nbsp;"Druga fabrika. I drugi štosovi za upadanje."
<BR>&nbsp;&nbsp;&nbsp;&nbsp;&nbsp;"Nikada se niste vratili da napadnete isto mesto?"
<BR>&nbsp;&nbsp;&nbsp;&nbsp;&nbsp;"Nebre. Suviše opasno."
<BR>&nbsp;&nbsp;&nbsp;&nbsp;&nbsp;"Misliš da Bunja ostavlja nekakvu oznaku? Pa je zato očekuju ako se ponovo vrati?"
<BR>&nbsp;&nbsp;&nbsp;&nbsp;&nbsp;"Mož' biti. Ipak, mislim da samo neće da rizikuje. Pogotovo što može drugde da dobije ono što mu treba."
<BR>&nbsp;&nbsp;&nbsp;&nbsp;&nbsp;"A šta mu treba?"
<BR>&nbsp;&nbsp;&nbsp;&nbsp;&nbsp;"Delovi, izgleda."
<BR>&nbsp;&nbsp;&nbsp;&nbsp;&nbsp;"Rezervni delovi?"
<BR>&nbsp;&nbsp;&nbsp;&nbsp;&nbsp;"Mož' biti. Pokušava da ostane živ."
<BR>&nbsp;&nbsp;&nbsp;&nbsp;&nbsp;"Upadate li u nevolje? Da li vas jure maške?"
<BR>&nbsp;&nbsp;&nbsp;&nbsp;&nbsp;Sekirin odgovor sada je bio malo sporiji. "Nisam sasvim siguran. Ponekad se stvari dešavaju strašno brzo, u stilu maški."
<BR>&nbsp;&nbsp;&nbsp;&nbsp;&nbsp;Kilin ne beše čuo izraz 'u stilu maški' još od vremena Citadele. Na maršu niko nije poredio način života ljudi i stravično brzih Marodera.
<BR>&nbsp;&nbsp;&nbsp;&nbsp;&nbsp;"Jeste li imali ranjenih?"
<BR>&nbsp;&nbsp;&nbsp;&nbsp;&nbsp;Sekira dugo nije odgovarao. Držao se za za mrki ventil kraj Kilinovog sedišta na ravnom kućištu. Veštak je žurio niz veliku strminu. Mrki otpad maški beše prepunio plitke jaruge. Zgužvani plavozeleni materijal za pakovanje njihao se na blagom, ledenom vetru. Ovde je bilo hladnije i suvlje. Klima za maške.
<BR>&nbsp;&nbsp;&nbsp;&nbsp;&nbsp;"Izgubili dvoje" konačno reče Sekira.
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Porodična stvar", oprezno odgovori Sekira.
<BR>&nbsp;&nbsp;&nbsp;&nbsp;&nbsp;"Moji ljudi rizikuju, pa se to tiče i Porodice Bišop."
<BR>&nbsp;&nbsp;&nbsp;&nbsp;&nbsp;Sekiri se to nije dopalo. Ipak, nije mogao da odbije. Usta su mu se zgrčila, kao da se seća nečega što mu ne prija. "Ponekad postoje maške čuvari. Dva puta su nas zatekle, u sred posla. Bežali smo. Svaki put su pogodile po nekog."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;Sekira se iznervira. "Pucali su u njih, naravno."
<BR>&nbsp;&nbsp;&nbsp;&nbsp;&nbsp;"Čime?"
<BR>&nbsp;&nbsp;&nbsp;&nbsp;&nbsp;"Nisam 'vatao beleške, znaš? Samo sam pokušavao da sačuvam glavu na ramenima."
<BR>&nbsp;&nbsp;&nbsp;&nbsp;&nbsp;"Jesu li pucali na vas čvrstom materijom?"
<BR>&nbsp;&nbsp;&nbsp;&nbsp;&nbsp;Sekira se ledeno nasmeši. "Izvini što nisam sačuvao komadić za tebe, pa ne mogu da ga izvučem iz džepa i pokažem ti."
<BR>&nbsp;&nbsp;&nbsp;&nbsp;&nbsp;"Ne... Mislim, jesu li koristili puške kao što su naše? Ili e-zrake? Sekače?"
<BR>&nbsp;&nbsp;&nbsp;&nbsp;&nbsp;Sekira se sada sasvim razbesne. Nije bilo kao maločas, kada je pokušavao da nešto prikrije od Kilina. Sada nije video čemu služe pitanja. "Ne znam."
<BR>&nbsp;&nbsp;&nbsp;&nbsp;&nbsp;"Jeste li spasli tela?"
<BR>&nbsp;&nbsp;&nbsp;&nbsp;&nbsp;"Prokletstvo, bežali smo."
<BR>&nbsp;&nbsp;&nbsp;&nbsp;&nbsp;"Znam. Zapravo, pitam se jeste li to zaista naleteli na stražare maški ili na nešto gore."
<BR>&nbsp;&nbsp;&nbsp;&nbsp;&nbsp;"Šta... Marodere?"
<BR>&nbsp;&nbsp;&nbsp;&nbsp;&nbsp;"Mož' biti. Jesi li video šta vas je gonilo?"
<BR>&nbsp;&nbsp;&nbsp;&nbsp;&nbsp;"Nebre." Sekiru je ponos sprečavao da mnogo priča o nekadašnjim porazima. Ali, sada je uvideo zašto se Kilin raspituje i glas mu više nije bio napeto sumnjičav. "Pucali su na nas sa gornjih galerija."
<BR>&nbsp;&nbsp;&nbsp;&nbsp;&nbsp;Kilin zaklima glavom. Baš kao što je nešto pucalo na Bišopove u poslednjem Valovu u kome su se odmarali. Znači, ono što je ubilo Kingove nije bila obična maška stražar. To nešto je lovilo ljude. A bilo je dovoljno sitno da se popne na uske galerije. Što je značilo da postoji nova vrsta maški-lovaca.
<BR>&nbsp;&nbsp;&nbsp;&nbsp;&nbsp;"Video si tvoje kako padaju?"
<BR>&nbsp;&nbsp;&nbsp;&nbsp;&nbsp;"Nebre. Samo kako leže. Naprosto, više se nisu oglašavali u opštoj mreži."
<BR>&nbsp;&nbsp;&nbsp;&nbsp;&nbsp;"Možda si u pravu", zaključi Kilin pomirljivo, ali pazeći da Sekira ne primeti da ga teši. "Bili su samo mrtvi."
<BR>&nbsp;&nbsp;&nbsp;&nbsp;&nbsp;"Misliš, nisu bili..."
<BR>&nbsp;&nbsp;&nbsp;&nbsp;&nbsp;"Potpuno mrtvi."
<BR>&nbsp;&nbsp;&nbsp;&nbsp;&nbsp;"I nije neka razlika, zar ne?" upita Sekira. Njegov znatno dublji glas prikrivao je tugu. "U svakom slučaju, nismo dobili od njih Aspekte. Nestali su."
<BR>&nbsp;&nbsp;&nbsp;&nbsp;&nbsp;Kilin nije mogao da se uzdrži. "Misliš da je Maroder koji ti rastrže um isto što i obična smrt?"
<BR>&nbsp;&nbsp;&nbsp;&nbsp;&nbsp;Sekira nije odmah odgovorio. Obojica su ćutali, zagledani u okolno polje puno masnih, delimično rasklopljenih mašina. Nizovi kostura protezali su se sve do dalekih bregova - siva, oštećena armija za trenutak zaustvaljena u pobedničkom pohodu. Svakom telu nedostajali su kućište, žice, ili, najčešće, senzori. Njihovi samouvereni oblici i uglovi prepadali su Kilina mnogo češće nego što je mogao da se seti. Sada su izgledali napušteno i usamljeno. Zamislio je Veštaka kako obilazi ovakva polja u potrazi za delovima, prekopavajući po zarđalilm, nepokretnim mrtvacima.
<BR>&nbsp;&nbsp;&nbsp;&nbsp;&nbsp;Sekira se konačno odluči da odgovori. "Svejedno, ne znam. Ima stvari koje Kapetan ne treba da zna."
<BR>&nbsp;&nbsp;&nbsp;&nbsp;&nbsp;Kilina ovo postide, jer je bilo rečeno jednostavno i bez onog večitog ponosa sa kojim je Sekira uglavnom gledao svet oko sebe. Ovde nije bilo šta da se odgovori.
<BR>&nbsp;&nbsp;&nbsp;&nbsp;&nbsp;On se pokrenu, držeći se zdravom rukom za neke gasne vodove. Kretanje je bilo teže nego što je mislio. Desna ruka mu se već beše umorila. Zatekao je Šibo kako pridržava Tobija u blizini mesta gde se čitava družina odmarala, na prostranom, sivom višeslojnom poklopcu. Veštak je sada jurio glatko i brzo, a iz tela mu je dopiralo samo tiho brujanje. Od podrhtavanja su se na Tobijevom licu pojavile meke linije sna.
<BR>&nbsp;&nbsp;&nbsp;&nbsp;&nbsp;Kilin čučnu i zausti da nešto kaže, ali tog časa Veštak naglo zakoči. Svi poleteše unapred, hvatajući se gde je ko stigao. Tobi se probudi i nagonski se uhvati za oca, pa se obojica otkotrljaše napred, preko višeslojnog polimernog poklopca. Pali su samo oko metar, ali Kilin pri padu oseti prodoran bol. Srećom, bio se našao ispod dečaka, tako da je Tobi samo ostao bez vazduha. Ležali su zajedno, dahćući.
<BR>&nbsp;&nbsp;&nbsp;&nbsp;&nbsp;"Razbij se!" uzviknu Sekira. "Unutra! Brzo!"
<BR>&nbsp;&nbsp;&nbsp;&nbsp;&nbsp;Bili su stali u blizini neke fabrike, i Kilin i Šibo polako spustiše Tobija. Većina družine već je trčala prema obližnjim vratima koja su se njihala dok su im prilazili. Kilin pokuša da na brzinu osmotri okolinu, ali je Sekira vikao na njih da požure. Vrata su počela da se zatvaraju kao spora vilica, čak i pre nego što su prošli kroz njih.
<BR>&nbsp;&nbsp;&nbsp;&nbsp;&nbsp;"Bunja ne voli ovo", primeti Sekira. "Brzo zatvara vrata. Kaže da su ulasci i izlasci najgori."
<BR>&nbsp;&nbsp;&nbsp;&nbsp;&nbsp;"Za njega, sigurno", suvo odvrati Šibo.
<BR>&nbsp;&nbsp;&nbsp;&nbsp;&nbsp;Kilin prebaci Tobija u zaklon kod hrpe naslaganih poliplastičnih rezervoara. Nije mu se dopadalo što Sekira za Bunju stalno govori 'on' - što je značilo da prihvata maške kao slične čoveku, da zamišlja kako može da se sa njima ponaša kao sa ljudima. Najvažnija činjenica o tuđincima jeste da su nam tuđi. To i jeste bio jedan od razloga što je Citadela Bišop imala mnogo manje dodira sa Bunjama nego Kingovi. Kilin odluči da bude obazriv, kako ne bi počeo da o Veštaku misli kao Sekira. Zato je iza svega što je Sekira govorio tražio činjenice. Činjenice su mnogo korisnije nego stavovi.
<BR>&nbsp;&nbsp;&nbsp;&nbsp;&nbsp;Grupa se beše udaljila od sada zatvorene kapije. Koraci su šuškali uskim prolazima u pretrpanomn prostoru. Kilin se saže da spusti Tobija na pod, kada oseti moćno jjjjaaaatttttt kako mu eksplodira u glavi. Samo su prigušeni krici narušavali brujeću tišinu koja je usledila posle bezvučnog, oštrog prepada. "Šta je..."
<BR>&nbsp;&nbsp;&nbsp;&nbsp;&nbsp;Sekirin glas delovao je kao suvo struganje. "Veštak. Mora da je pucao na mašku."
<BR>&nbsp;&nbsp;&nbsp;&nbsp;&nbsp;"Elektromago", primeti Šibo.
<BR>&nbsp;&nbsp;&nbsp;&nbsp;&nbsp;Kilin nesigurno ustade i ugleda Veštaka kako stoji na umirenoj kapiji. Sve antene i senzorske njuške beše usmerio put fabrike. Njihali su se i pucketali od brzih talasa energije.
<BR>&nbsp;&nbsp;&nbsp;&nbsp;&nbsp;Cermo Sporać se javi iznutra. "Ovde je jedna maška. Spaljena!"
<BR>&nbsp;&nbsp;&nbsp;&nbsp;&nbsp;Sekira se diže iza jednog velikog paketa i pođe da pogleda. "Veštak može da otkrije ove male maške stražare. Suviše je brz za njih."
<BR>&nbsp;&nbsp;&nbsp;&nbsp;&nbsp;Šibo je delovala zabrinuto. "Nisam čak ni videla tragača."
<BR>&nbsp;&nbsp;&nbsp;&nbsp;&nbsp;Kilin odmahnu glavom. U ušima mu je još zvonilo. "Ni ja."
<BR>&nbsp;&nbsp;&nbsp;&nbsp;&nbsp;Tobi, međutim, nije izgledao zabrinut. On pokaza Veštaka. "Šta će on raditi dok smo mi unutra?"
<BR>&nbsp;&nbsp;&nbsp;&nbsp;&nbsp;Sekira do sada nije obraćao pažnju na dečaka, i Kilin se gotovo iznenadi što mu je sada odgovorio sa opuštenom ljubaznošću. "Ide u zaklon. Zamrzne površinu. Pretvara se da je mrtav, da služi za rezervne delove."
<BR>&nbsp;&nbsp;&nbsp;&nbsp;&nbsp;"Kao ono polje koje smo videli? Sa raznim mrtvim maškama?"
<BR>&nbsp;&nbsp;&nbsp;&nbsp;&nbsp;"Valjda. Samo što će se ovaj zavući u neku šupu - video sam već kako to radi. Valjda zato pušta da mu oklop bude onako ofucan."
<BR>&nbsp;&nbsp;&nbsp;&nbsp;&nbsp;"Da prevari ostale maške?" upita Tobi.
<BR>&nbsp;&nbsp;&nbsp;&nbsp;&nbsp;"Tako mislim."
<BR>&nbsp;&nbsp;&nbsp;&nbsp;&nbsp;"Hej, hajde da vidimo čega ima ovde."
<BR>&nbsp;&nbsp;&nbsp;&nbsp;&nbsp;"Samo tiho, dečko. Odmaraj se."
<BR>&nbsp;&nbsp;&nbsp;&nbsp;&nbsp;Kilin je posmatrao Veštaka kako se udaljava. Uvek ga je čudila žilavost mladih, njihova sposobnost da prihvataju potpuno nove i užasno opasne stvari i da prosto žive s njima. Pitao se kada je sam izgubio tu sigurnost bez razmišljanja. Nešto ju je izglodalo, tako malim ogrebotinama da ni ne primetiš gubitak dok ne postane prekasno.
<BR>&nbsp;&nbsp;&nbsp;&nbsp;&nbsp;Sprženi stražar izgledao je neobično. Šibo priđe Cermu Sporaću koji mu je upravo skidao bočnu ploču. Ispala je uz tresak. Unutra su stajali izloženi zglobovi i debeli, kožasti komadi. Prekrivao ih je sloj ulja.
<BR>&nbsp;&nbsp;&nbsp;&nbsp;&nbsp;"Ovo je kiborg", primeti Cermo. "I to podmazan."
<BR>&nbsp;&nbsp;&nbsp;&nbsp;&nbsp;Šibo udari nogom po jednom zglobu i ovaj popusti. Savio se, a onda ponovo, lako i glatko, vratio u početni položaj. "Organski delovi."
<BR>&nbsp;&nbsp;&nbsp;&nbsp;&nbsp;Sekira se nije iznenadio. "Dosta sam ih viđao po fabrikama. Samo su retki napolju."
<BR>&nbsp;&nbsp;&nbsp;&nbsp;&nbsp;"Haj'mo", reče Kilin.
<BR>&nbsp;&nbsp;&nbsp;&nbsp;&nbsp;Sekira kao da se zabavljao. "Strašno žuriš, a? Sačekaj dok ona dvojica napred ne pronađu prolaz."
<BR>&nbsp;&nbsp;&nbsp;&nbsp;&nbsp;Veštak beše preneo čelnom čoveku ravnu mapu mesta u fabrici na koje treba da stignu. Bila je šifrovana na detalje, tako da im se ukazao znak pred očima kad god bi krenuli dobrim pravcem. Ravna mapa bila je nezavisna od jezika. Veštak je koristio podređene servere da istražuju i prave mape; ulazak u skladišnu zonu bio je suviše opasan za jednog Pobunjenika.
<BR>&nbsp;&nbsp;&nbsp;&nbsp;&nbsp;Grupa je pošla za dvojicom čelnih kroz visoku, zasvođenu odaju okupanu zelenonarandžastim svetlom. Nisu videlli ni jednu mašku, čak ni na visokim i uskim galerijama koje su oivičavale ogromne, zakrivljene zidove.
<BR>&nbsp;&nbsp;&nbsp;&nbsp;&nbsp;"Nema još mnogo", primeti Šibo.
<BR>&nbsp;&nbsp;&nbsp;&nbsp;&nbsp;"Stara fabrika", objasni Sekira. "Bunja nas uglavnom šalje u takve. Maške ih koriste za skladišta."
<BR>&nbsp;&nbsp;&nbsp;&nbsp;&nbsp;"Ipak su imali stražara", primeti Kilin.
<BR>&nbsp;&nbsp;&nbsp;&nbsp;&nbsp;"Samo ti idi dalje", obrecnu se Sekira.
<BR>&nbsp;&nbsp;&nbsp;&nbsp;&nbsp;Šunjali su se kroz mračne hodnike. Mastiljave senke protezale su se između starih, zapuštenih proizvodnih linija. Rezervoari, napola puni sumporastih tečnosti, polako su kapali po ispucalom podu. Dvojica Kingovih, koji su bili na čelu, ćutke su ih vodili ka vlažnom podzemlju.
<BR>&nbsp;&nbsp;&nbsp;&nbsp;&nbsp;Na ulazu je zjapila kapija, oivičena alarmnom opremom, i Kilin prepoznade neke standardne delove maški koje je opljačkao. Grupa zaustavi, i svi pažljivo i polako prođoše kroz kapiju. Sekira pri tom objasni Kilinu i Šibo da su detektori podešeni na maške. Ne osećaju samo metal, nego i elektronske mreže kojima raspolažu sve maške. Ljudi imaju relativno malo elektronike na sebi, i stoga ih ovi automatski stražari retko registruju. Baš zato su i bili od koristi Veštaku.
<BR>&nbsp;&nbsp;&nbsp;&nbsp;&nbsp;U tunelima iza kapije počeo je pravi posao. Duge police pune raznih delova oivičavale su sve tunele. Čelni ljudi su pronalazili predmete potrebne Veštaku. Grupa se bila razbila u ekipe, kako bi izneli teže delove. Kilin se udružio sa Šibo, pošto prethodno behu ostavili Tobija blizu kapije, odakle je mogao da ih gleda kako rade - a i oni su mogli da ga često obilaze.
<BR>&nbsp;&nbsp;&nbsp;&nbsp;&nbsp;Kilin je osećao prisustvo fabrike maški kao hladni pritisak koji se uvlačio u njega. Strepnja u njemu beše minula, ali se i pojačavala sa svakim udaljenim pokretom ili neočekivanim zvukom. U sumračnim tunelima višestruko je odjekivao svaki šum koji bi napravili, stvarajući čudne, zavijajuće zvuke. Što je bilo još gore, u tunelima je radilo i nekoliko malih robo-maški. Kada je naišao na prvu, Kilin umalo da je ubio.
<BR>&nbsp;&nbsp;&nbsp;&nbsp;&nbsp;Šibo mu, međutim, ukloni pušku. "Ne vidi nas!" prošapta ona. Bila je u pravu. Roboti nisu imali mehanizam za vizuelno pretraživanje, niti prepoznavanje oblika, a i bili su suviše glupi da podignu uzbunu. Prosto su prenosili i slagali stvari, po naredbama neke daleke maške. Ipak, njihovo zveckanje i paučinasti pokreti u senovitim tunelima i dalje su činili Kilina nervoznim.
<BR>&nbsp;&nbsp;&nbsp;&nbsp;&nbsp;Veštak je želeo veoma različite delove. Sitne, obložene politronske ploče. Zelenkaste, kuglaste fotonske ćelije, ne veće od dlana. Gumom oivičene kondenzatore, koje je moralo da nosi po troje.
<BR>&nbsp;&nbsp;&nbsp;&nbsp;&nbsp;Kilin i Šibo teglili su rezervne delove za Veštaka na leđima, a ponekad i između sebe, prenoseći ih malo dalje i zaustavljajući se da odmore leđa i ruke.
<BR>&nbsp;&nbsp;&nbsp;&nbsp;&nbsp;Vreme koje su proveli u poslu predstavljalo je za oboje težak rad, prošaran crvenim nitima straha. Stalni ritam tegljenja, bez ikakve mehaničke pomoći, najzad ih je gotovo otupio. Nije bilo metalnih kolica za ispomoć, a Sekira ionako beše zabranio da ih koriste. Niko nije tačno znao šta pokreće alarm na kapiji, pa je zato sve više od minimalnog predstavljalo rizik. Trebalo im je nekoliko sati da načine hrpu rezervnih delova, koje su postepeno složili kraj glavne kapije. Veštak će se ponovo pojaviti tek kada posao bude okončan. Tako se najmanje izlagao.
<BR>&nbsp;&nbsp;&nbsp;&nbsp;&nbsp;Na sreću, Tobi je ponovo zaspao. Kilin ga je obilazio kad god bi prolazio između tunela i glavne kapije. Konačno su on i Šibo napravili kratku pauzu u dubinama tunela, kako bi pojeli malo suvog koncentrata. Kilina je bolelo grlo od udisanja kiselih isparenja fabrike.
<BR>&nbsp;&nbsp;&nbsp;&nbsp;&nbsp;"Često radite ovo?" Promuklim glasom, obraćao se Sekiri koji je upravo prolazio.
<BR>&nbsp;&nbsp;&nbsp;&nbsp;&nbsp;"Kad god Bunja želi." Sekira začkilji na njega. "Slušaj, radimo šta god možemo. Bez pomoći Bunje, odrali bismo tabane bežeći pred maškama."
<BR>&nbsp;&nbsp;&nbsp;&nbsp;&nbsp;Kilin ćutke klimnu glavom, štedeći dah, i u tom času primeti jednu mašku koja im se približavala. Nije bila ni robot, ni server. Uspeo je samo da razabere oklop veličine čoveka, sa nizom alatki načičkanih na prednjem kraju nalik na čuperak pipaka. Išla je ka njima niz udaljeni prolaz između polica, nesvesna ili ne očekujući ništa neobično. "Sekiro!" upozoravajuće šapnu Šibo.
<BR>&nbsp;&nbsp;&nbsp;&nbsp;&nbsp;Svi namah izvukoše oružje. Sekira žmirnu, kao da nikada nije video ništa slično. "Rasturimo se", šapnu on.
<BR>&nbsp;&nbsp;&nbsp;&nbsp;&nbsp;Maška je napokon priđe i Kilin oseti u čulima nagli niz zvukova nalik na brzo, prigušeno kašljanje. Glas, ali ne ljudski. Ponovno oglašavanje. Kratki uzvici, brzi ali ne i žurni, prirodni ali jezivi. Ne reči, samo brzo ispuštanje vazduha kroz stegnuto, napeto grlo...
<BR>&nbsp;&nbsp;&nbsp;&nbsp;&nbsp;Sekira je bio zbunjen. "Šta, do đavola...?"
<BR>&nbsp;&nbsp;&nbsp;&nbsp;&nbsp;Javi se Kilinov Aspekt Artur:
<BR>&nbsp;&nbsp;&nbsp;&nbsp;&nbsp;Lajanje! To je zvuk lajanja zemaljskog psa. Nisam čuo tu šifru doziva još od...
<BR>&nbsp;&nbsp;&nbsp;&nbsp;&nbsp;Pred Kilinovim očima iskoči slika dlakave, četvoronožne životinje kako kevće i jurca zelenim poljem, progoneći plavu loptu koja je skakutala nizbrdo. U zvuku koji mu beše zapljusnuo uši bilo je nečeg nalik na pozdrav, prizvuka koji mu je uvek nedostajao.
<BR>&nbsp;&nbsp;&nbsp;&nbsp;&nbsp;"Ta maška", reče on, "zove nas."
<BR>&nbsp;&nbsp;&nbsp;&nbsp;&nbsp;Beše je privukao njihov razgovor. Šibo je već bila spremna, prateći brzu priliku koja je žurila kroz lavirint polica, nišaneći malo ispred nje kako bi mogla da puca istog časa kad zatreba. Kilin joj stavi ruku na rame. "Ne. Mislim da je u redu. Ima tu nečeg..."
<BR>&nbsp;&nbsp;&nbsp;&nbsp;&nbsp;Lajanje se povisi, pa iznenada prestade.
<BR>&nbsp;&nbsp;&nbsp;&nbsp;&nbsp;Jasno se začu topao, mek ženski glas. "Ljudska rasa! Osećam vaš miris. Tako davno ga nije bilo!"
<BR>&nbsp;&nbsp;&nbsp;&nbsp;&nbsp;"Ne miči se", dobaci Sekira.
<BR>&nbsp;&nbsp;&nbsp;&nbsp;&nbsp;"Čuti ljudski glas znači pokoriti se", nastavi maška odnekud između polica. "Upotrebila sam ispravan doziv, zar ne?"
<BR>&nbsp;&nbsp;&nbsp;&nbsp;&nbsp;"Jesi", odgovori Kilin, čkiljeći kroz polumrak i udaljena svetla. Maška je imala čeličnu kožu punu rupa, šavova i ogrebotina. Iznošena jakna bila joj je prošarana istopljenim prugama, krivuljama, odavno otkinutim zakrpama, rupama i grubim ožiljcima. Na Arturov nagovor, Kilin dodade:
<BR>&nbsp;&nbsp;&nbsp;&nbsp;&nbsp;"Dobra kuca."
<BR>&nbsp;&nbsp;&nbsp;&nbsp;&nbsp;"Vuf! Vuf!...Ja... pa, znate, nisam zaista pas."
<BR>&nbsp;&nbsp;&nbsp;&nbsp;&nbsp;"Pretpostavili smo", mirno primeti Šibo.
<BR>&nbsp;&nbsp;&nbsp;&nbsp;&nbsp;Ženski glas maške je dopirao iz drevnog akustičnog zvučnika pričvršćenog tačno između dva optička senzora. Svetlucala su, zagledana pravo u Kilina koji je prilazio. Šibo i Sekira behu ostali sa strane, i dalje na oprezu. Šibo je za trenutak delovala odsutno; mora da se savetovala sa svojim Aspektima. Kilin ugleda Cerma Sporaća kako se pojavljuje iza maške, kezeći se od oduševljenja što će je razneti. On podiže ruku da ga upozori.
<BR>&nbsp;&nbsp;&nbsp;&nbsp;&nbsp;"Lajanje je samo sredstvo za privlačenje pažnje." Maška je sada imala potpuno telesan i zvučan glas, i Kilin se upita da li su psi umeli da govore.
<BR>&nbsp;&nbsp;&nbsp;&nbsp;&nbsp;Naravno da nisu! Pas je bio životinja koja je odavno počela da ljude posmatra kao, pa, neku vrstu bogova. Čuvali su druge životinje, služili kao stražari... Ah! Sad mi je jasno! Ovo je originalna mašina, delo ljudskih ruku. Ili, barem, sadrži elemente nekog mehanizma kojeg su svakako načinili ljudi.
<BR>&nbsp;&nbsp;&nbsp;&nbsp;&nbsp;Ljudi... pravili maške? Kilin se zbuni. Ta zamisao bila mu je čudna, kao i izjava da su ljudi načinili onu zgradu, Tadž Mahal, na koju behu naišli.
<BR>&nbsp;&nbsp;&nbsp;&nbsp;&nbsp;"I to si i uradila", primeti Šibo.
<BR>&nbsp;&nbsp;&nbsp;&nbsp;&nbsp;"Rečeno mi je da koristim taj metod radi uspostavljanja kontakta. Da se razlikujem od neprijateljskih maški." Mašina je oduševljeno strugala svojim antenama po grubom cementnom podu. Njen grleni alt odzvanjao je od osećanja. Pošto više nije mogla da se uzdrži, prišla je na dohvat ruke Kilinu. "Koliko je vremena prošlo!" uzviknu ona.
<BR>&nbsp;&nbsp;&nbsp;&nbsp;&nbsp;Kilin se trže. "Koliko... koliko dugo?"
<BR>&nbsp;&nbsp;&nbsp;&nbsp;&nbsp;"Ne znam. Moje unutrašnje odbrojavanje vremena odavno je preuređeno, u skladu sa nad-umom ovih fabrika. Nadam se da shvatate da nikad ne bih radila za ova stvorenja - da sam samo mogla da im pobegnem. Bila sam potpuno odana ljudskim načelima."
<BR>&nbsp;&nbsp;&nbsp;&nbsp;&nbsp;Sekira im priđe i mašina ga je primeti. "Oh, još jedan čovek! Tako ih je mnogo još živih. Vuf!" U glasu joj se oseti prizvuk čuđenja.
<BR>&nbsp;&nbsp;&nbsp;&nbsp;&nbsp;Ova mašina upadljivo i liči na psa. Slušaj samo tu odanost. Mora da sadrži sećanja psa prenesena u vreme procvata početne ekspedicije. Kakvo drevno blago...
<BR>&nbsp;&nbsp;&nbsp;&nbsp;&nbsp;"Šta želiš?" upita je Sekira.
<BR>&nbsp;&nbsp;&nbsp;&nbsp;&nbsp;"Ja... samo sam htela da vam služim, gospodine." Svaka reč odzvanjala je od tuge.
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Ja... morate shvatiti, bila sam dobar sluga. Sve ovo vreme. Držala sam svoja uputstva pohranjena, tamo gde nad-um nije mogao da ih nađe."
<BR>&nbsp;&nbsp;&nbsp;&nbsp;&nbsp;Sekira se namršti. "Ti radiš ovde?"
<BR>&nbsp;&nbsp;&nbsp;&nbsp;&nbsp;"Da, gospodine! Cene me zbog sposobnosti da vučem, popravljam i nalazim izgubljene predmete iz opšteg inventara." Čežnjivo je skakutala okolo, kao da želi da lizne Sekirinu ruku. "Osim toga, ja..."
<BR>&nbsp;&nbsp;&nbsp;&nbsp;&nbsp;"Umukni", dobaci joj Sekira s očitim zadovoljstvom. "Šta možeš da uradiš za nas?"
<BR>&nbsp;&nbsp;&nbsp;&nbsp;&nbsp;"Pa, gospodine, mogu da obavljam sve zadatke na koje sam obično raspoređivana. Ali, ima... ima... ima..."
<BR>&nbsp;&nbsp;&nbsp;&nbsp;&nbsp;Uhvaćena je u komandnu petlju. Mora da postoje podaci koje sme da iznese samo ako joj damo pravu šifru, asocijativnu ili brojčanu.
<BR>&nbsp;&nbsp;&nbsp;&nbsp;&nbsp;"Umukni", oštro dobaci Sekira.
<BR>&nbsp;&nbsp;&nbsp;&nbsp;&nbsp;Maška naglo prestade da muca. "Strašno mi je žao zbog toga. Vuf! Izgleda da imam..."
<BR>&nbsp;&nbsp;&nbsp;&nbsp;&nbsp;"Slušaj", obrati joj se Kilin, "ti poznaješ ovu fabriku, je li? Ima li u blizini maški koje su opasne po nas?"
<BR>&nbsp;&nbsp;&nbsp;&nbsp;&nbsp;"Ja... Ne u ovom delu moga radilišta."
<BR>&nbsp;&nbsp;&nbsp;&nbsp;&nbsp;"A koliko su blizu?"
<BR>&nbsp;&nbsp;&nbsp;&nbsp;&nbsp;"Pet prantanufa."
<BR>&nbsp;&nbsp;&nbsp;&nbsp;&nbsp;"Čega?"
<BR>&nbsp;&nbsp;&nbsp;&nbsp;&nbsp;"Mera koju koriste maške. Ja... ne sećam se kako se to kaže na ovom jeziku." Maškin ženski glas kao da postade uznemiren, žalostiv, gotovo plačljiv. "Ja... izvinite... ja..."
<BR>&nbsp;&nbsp;&nbsp;&nbsp;&nbsp;"Nije važno. Znaju li da smo tu?"
<BR>&nbsp;&nbsp;&nbsp;&nbsp;&nbsp;Maška je oklevala, kao da osluškuje. "Ne, gospodine."
<BR>&nbsp;&nbsp;&nbsp;&nbsp;&nbsp;"Kako si nas ti našla?"
<BR>&nbsp;&nbsp;&nbsp;&nbsp;&nbsp;"Imam senzore osetljive na ljudska isparenja. Božanstveni mirisi. Odavno ih je pokopao glib kojeg je nad-um maške nagomilao u meni. Ipak, upozorili su me na vaše prisustvo."
<BR>&nbsp;&nbsp;&nbsp;&nbsp;&nbsp;Kilin se stade pitati kako je ova, ljudskim rukama načinjena mašina, uspela da tako dugo opstane među tuđinskim maškama. Artur se smesta, sarkastično oglasi:
<BR>&nbsp;&nbsp;&nbsp;&nbsp;&nbsp;Upravo zbog svoje poslušnosti bez razmišljanja. Na žalost, ukoliko je trebalo da prežive pripitomljavanje, ljudi su upravo to zahtevali od životinja. Nismo ni mi moralno nadmoćni, ukoliko imamo moć...
<BR>&nbsp;&nbsp;&nbsp;&nbsp;&nbsp;Odmah se, međutim, obznani i strogi glas Aspekta Nialdija:
<BR>&nbsp;&nbsp;&nbsp;&nbsp;&nbsp;To je i bila odgovarajuća uloga za životinja. Partneri i sluge ljudske rase! Ne možeš porediti...
<BR>&nbsp;&nbsp;&nbsp;&nbsp;&nbsp;Kilin preseče narastajuće brbljanje glasova Aspekata u sebi.
<BR>&nbsp;&nbsp;&nbsp;&nbsp;&nbsp;Maška beše zastala, usmerivši optiku prema ostalim članovima pohoda koji su se, čuvši razgovor, stali približavati. "Mnogo ljudi. Ipak ste preživeli!"
<BR>&nbsp;&nbsp;&nbsp;&nbsp;&nbsp;"Radila si u Citadeli?" upita je Šibo.
<BR>&nbsp;&nbsp;&nbsp;&nbsp;&nbsp;"Da, da, gospođo." Maška spusti svoj prednji deo, u krutoj parodiji naklona. "Najpre sam funkcionisala na Svećnjaku."
<BR>&nbsp;&nbsp;&nbsp;&nbsp;&nbsp;Kilin zapanjeno žmirnu. Artur mu je brbljao u umu, tanušan uzbuđen glas kojeg on otera kao muvu. "Reci mi, čega se sećaš pre nego što si stigla ovamo?"
<BR>&nbsp;&nbsp;&nbsp;&nbsp;&nbsp;"Radila sam za ljude koji su sagradili prve Arkologije. Potom, kasnije, i Citadele. Konstruisala sam i opsluživala za tri Citadele Pon."
<BR>&nbsp;&nbsp;&nbsp;&nbsp;&nbsp;"Kada si odbegla kod maški?" grubo i sumnjičavo je upita Sekira.
<BR>&nbsp;&nbsp;&nbsp;&nbsp;&nbsp;"Nisam odbegla!" Mašina je zvučala uvređeno, kao žena čija čast je ugrožena usputnom rečenicom. "Poznato mi je da su neke ljudske mašine to uradile... Ali, ja nisam od tih! Oteli su me."
<BR>&nbsp;&nbsp;&nbsp;&nbsp;&nbsp;"Preuključili?" upita Šibo.
<BR>&nbsp;&nbsp;&nbsp;&nbsp;&nbsp;"Premostili su mi kola. I upisali mu nova naređenja pravo u supstrat."
<BR>&nbsp;&nbsp;&nbsp;&nbsp;&nbsp;"Zauzeli su Citadelu?" upita je Kilin, pažljivo gledajući mašinu. Nikada nije čuo za mašine koje kontrolišu ljudi. Porodica Bišop ih u vreme Propasti svakako nije imala.
<BR>&nbsp;&nbsp;&nbsp;&nbsp;&nbsp;"Oh, ne. Ne. U ta vremena maške su bile mala grupa. Izbegavale su Citadele čovečanstva, svečanosti žetve, sve. Zarobile su me kad sam... kad sam... kad sam... kad sam..."
<BR>&nbsp;&nbsp;&nbsp;&nbsp;&nbsp;Maškin zvučnik zaškripa; opet se beše uhvatila u komandnu petlju. Neka duboka zabrana sprečavala ju je da kaže ono što je želela.
<BR>&nbsp;&nbsp;&nbsp;&nbsp;&nbsp;"Stani!" naredi joj Kilin. Počinjao je da veruje mašini. Artur se ponovo umeša:
<BR>&nbsp;&nbsp;&nbsp;&nbsp;&nbsp;U moje vreme, zvali smo ih 'čovemaškama'. Ekspedicija je imala čitav sistem inteligentnih mašina; na kraju krajeva, i održavali su ih kako valja. Kako bi, inače, prva generacija opstala? Roboti načinjeni ljudskom rukom spojili su spermu i jajašca donesene sa Zemlje. Negovali su mlade, uzgajili prvu hranu...
<BR>&nbsp;&nbsp;&nbsp;&nbsp;&nbsp;I jesu! Dvostruko je zlo, znači, ovaj izopačeni i izdajnički čin čovemaške, sklapanje saveza sa onima koji su oteli Svećnjake i sada nas progone i u mišjim rupama. Ovo je neprijatelj čitave ljudske rase, ova stvar koja nas vređa svojim lajanjem i mekim ljudskim glasom. Ubij je! To je jedino...
<BR>&nbsp;&nbsp;&nbsp;&nbsp;&nbsp;Civilizacije maški zarobile su ovu čovemašku. Ne možeš joj to pripisati u zlo: naprosto, nije imala izbora! Maške su prekrojile neke njene funkcije, ali, kako izgleda, nikada joj nisu isključile temeljne ljudske prioritete.
<BR>&nbsp;&nbsp;&nbsp;&nbsp;&nbsp;"Kako to da je nisu naprosto rastrgli, iščupali joj sirovine?" upita Kilin.
<BR>&nbsp;&nbsp;&nbsp;&nbsp;&nbsp;Poznaje nas. Zadržali su ovog ukletog izdajnika zato da bi nas opet mogli prevariti! Zato ti naređujem da ga uništiš Odmah! Još...
<BR>&nbsp;&nbsp;&nbsp;&nbsp;&nbsp;Verovatno zadovoljava neku neku višu funkciju u hijerarhiji maški. Ili je njen opstanak iz davnih vremena bio čista sreća. Ne savetujem nikakve iznenadne akcije, za razliku od onog što predlaže površni i nerazumni Nialdi.
<BR>&nbsp;&nbsp;&nbsp;&nbsp;&nbsp;Rizikuješ sve ako dozvoliš izdajici da...
<BR>&nbsp;&nbsp;&nbsp;&nbsp;&nbsp;Kilin isključi Aspekta Nialdija. Sada nije imao vremena za to. Nialdi i Artur nastaviše da se koškaju i vređaju. Ostavio ih je da zvuče kao sitni, mišji glasići duboko u umu, da ispucaju napetost, ali nije obraćao pažnju na njih.
<BR>&nbsp;&nbsp;&nbsp;&nbsp;&nbsp;Mašina se nakašlja, tri puta ljutito lanu, i vrati se u normalu. "Ja... izvinite. Ne mogu da otkrijem taj podatak bez komande ključne reči."
<BR>&nbsp;&nbsp;&nbsp;&nbsp;&nbsp;"Kako su te maške uhvatile?" upita je Sekira.
<BR>&nbsp;&nbsp;&nbsp;&nbsp;&nbsp;"Nisam ništa mogla da učinim. Uklopila sam se u civilizaciju maški i time izgubila mesto kraj nogu voljenog čovečanstva." Te reči bile su mračno žalostive - sačinjene malo od davnih sećanja, a malo od molbe za razumevanjem.
<BR>&nbsp;&nbsp;&nbsp;&nbsp;&nbsp;Grupica ljudi se zbunjeno zgledala. "Misliš da govori istinu?" upita Cermo Sporać Sekiru.
<BR>&nbsp;&nbsp;&nbsp;&nbsp;&nbsp;"Mož' biti."
<BR>&nbsp;&nbsp;&nbsp;&nbsp;&nbsp;"Grdno čudo, ako mene pitaš", mirno primeti Cermo, odmahujući glavom.
<BR>&nbsp;&nbsp;&nbsp;&nbsp;&nbsp;"Maške nikada nisu pokušavale ovako", umeša se Šibo. "Ne liči mi na njihov trik. Verujem joj."
<BR>&nbsp;&nbsp;&nbsp;&nbsp;&nbsp;"Dabre", složi se Kilin. "Maške samo pokušavaju da nas ubiju, ne da nas zbune."
<BR>&nbsp;&nbsp;&nbsp;&nbsp;&nbsp;Oglasili su se i Kingovi i Rukovi, oprezno se slažući. Akustični senzori drevne čovemaške revnosno su se okretali ka svakom ko bi progovorio - male polimerne posude koje su podrhtavale na duguljastom telu.
<BR>&nbsp;&nbsp;&nbsp;&nbsp;&nbsp;Sekira je svojim žutim, gornjim zubima grickao donju usnu; ovog puta, čitavo trouglasto lice odavalo mu je nesigurnost. On nesvesno podiže ruku i protrlja okruglasti vrh brade, blago ga stežući, kao da želi da učvrsti čitavo lice. "Okej. Šta sad? Ovde smo završili. Hajdemo."
<BR>&nbsp;&nbsp;&nbsp;&nbsp;&nbsp;Mašina nervozno lanu - visok uznemiren zvuk. Potom se tiho oglasio ženski glas. "Oh, ne! Ne možete me ostaviti ovde, gospodine. Ja sam vaša. Pripadam ljudima."
<BR>&nbsp;&nbsp;&nbsp;&nbsp;&nbsp;Sekiri kao da je bilo neprijatno. "Slušaj ti, ja..."
<BR>&nbsp;&nbsp;&nbsp;&nbsp;&nbsp;"Ali, morate." U ženskom glasu pojavi se prizvuk zavodljive mekoće. "Sve ovo dugo vreme sam vam bila odana. A moram i da prenesem svoju poruku Citadeli Pon."
<BR>&nbsp;&nbsp;&nbsp;&nbsp;&nbsp;"Citadela Pon je uništena", primeti Kilin. "Mi smo poslednje Porodice iz Citadela."
<BR>&nbsp;&nbsp;&nbsp;&nbsp;&nbsp;"Ne... Nestali? Ali, onda ja... onda ja... onda ja..."
<BR>&nbsp;&nbsp;&nbsp;&nbsp;&nbsp;"Umukni!" nervozno joj dobaci Sekira. "Hajde, idemo." I on se okrenu i pođe.
<BR>&nbsp;&nbsp;&nbsp;&nbsp;&nbsp;"Ne, ja moram za vama. Vi ste moji..."
<BR>&nbsp;&nbsp;&nbsp;&nbsp;&nbsp;"Dabre, hajde", nežno joj reče Šibo. "Ali, tiho."
<BR>&nbsp;&nbsp;&nbsp;&nbsp;&nbsp;Na Veštakovom spisku beše ostalo samo još nekoliko predmeta i grupa ih prenese do glavne kapije. Veštak je stigao dok su spuštali poslednje delove na gomilu. Kapija iznenada poče da se otvara.
<BR>&nbsp;&nbsp;&nbsp;&nbsp;&nbsp;"Hajdemo!" uzviknu Sekira.
<BR>&nbsp;&nbsp;&nbsp;&nbsp;&nbsp;Na njegov znak grupa je brzo počela da iznosi stvari i trpa ih u bočnu komoru koju Veštak beše otvorio. Kilin, Šibo i Cermo pridružiše se užurbanoj gužvi. Samo trenutak ranije su se šalili na račun neobične mašine. Sada, pak, dok su završavali posao, potpuno izloženi pod bledom svetlošću izlazćeg Deniksa, kao da beše nastupila napeta opreznost.
<BR>&nbsp;&nbsp;&nbsp;&nbsp;&nbsp;Kilin i Šibo iznesoše Tobija baš kada su poslednji delovi ulazili u komoru i bezbedno ga podigoše na ispust na polovini Veštakove visine. Svi se behu umorili, i bilo je teško izvući Tobija uz strminu. A onda, Kilinovu pažnju iznenada privuče Bad.
<BR>&nbsp;&nbsp;&nbsp;&nbsp;&nbsp;1. Veštak kaže popni se.
<BR>&nbsp;&nbsp;&nbsp;&nbsp;&nbsp;2. Idemo u drugu fabriku.
<BR>&nbsp;&nbsp;&nbsp;&nbsp;&nbsp;Kilin ovo mirno prenese Sekiri. "Otkud sad to?" upita ovaj.
<BR>&nbsp;&nbsp;&nbsp;&nbsp;&nbsp;"Veštak kaže da ima nešto za nas." Bila je to presna laž, budući da Bad beše rekao:
<BR>&nbsp;&nbsp;&nbsp;&nbsp;&nbsp;1. Veštak želi Tobijevu pomoć.
<BR>&nbsp;&nbsp;&nbsp;&nbsp;&nbsp;Nemoguće, pomislio je Kilin.
<BR>&nbsp;&nbsp;&nbsp;&nbsp;&nbsp;1. Videćeš, kaže Veštak.
<BR>&nbsp;&nbsp;&nbsp;&nbsp;&nbsp;"Može li Veštak da oslobodi ovu čovemašku?" upitao je Kilin. "Ona kaže da ne može da napusti ovu fabriku."
<BR>
<BR>&nbsp;&nbsp;&nbsp;&nbsp;&nbsp;Bad neko vreme nije odgovarao.
<BR>&nbsp;&nbsp;&nbsp;&nbsp;&nbsp;1. Veštak je oslobodio čovemašku.
<BR>&nbsp;&nbsp;&nbsp;&nbsp;&nbsp;2. Usluga tebi.
<BR>&nbsp;&nbsp;&nbsp;&nbsp;&nbsp;3. On kaže, sećaš se, da želi Tobijevu pomoć.
<BR>&nbsp;&nbsp;&nbsp;&nbsp;&nbsp;"Videćemo", oprezno reče Kilin.
<BR>&nbsp;&nbsp;&nbsp;&nbsp;&nbsp;Čovemaška poče da se penje na Veštaka, ali se Bad žurno oglasi:
<BR>&nbsp;&nbsp;&nbsp;&nbsp;&nbsp;1. Veštak neće da nosi čovemašku.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;1. Čovemaška je sada slobodna maška.
<BR>&nbsp;&nbsp;&nbsp;&nbsp;&nbsp;2. Može da aktivira detektore.
<BR>&nbsp;&nbsp;&nbsp;&nbsp;&nbsp;3. Nateraj je da ode.
<BR>&nbsp;&nbsp;&nbsp;&nbsp;&nbsp;"Hoću da ide sa nama."
<BR>&nbsp;&nbsp;&nbsp;&nbsp;&nbsp;1. Veštak će je onda ubiti.
<BR>&nbsp;&nbsp;&nbsp;&nbsp;&nbsp;"Hej, samo..."
<BR>&nbsp;&nbsp;&nbsp;&nbsp;&nbsp;Kilin odjednom začu kako Veštak emituje uskomešani talas buke, od koje se čovemaška zatetura.
<BR>&nbsp;&nbsp;&nbsp;&nbsp;&nbsp;1. Ovo je bilo upozorenje.
<BR>&nbsp;&nbsp;&nbsp;&nbsp;&nbsp;Čovemaška zavapi. "Ljudi! Ne ostavljajte me!"
<BR>&nbsp;&nbsp;&nbsp;&nbsp;&nbsp;Kilin joj odgovori stegnutog grla. "Nemamo izbora. Sada si slobodna. Srećno!"
<BR>&nbsp;&nbsp;&nbsp;&nbsp;&nbsp;Dok su se udaljavali od kockaste fabrike, kapija se uz škripu zatvori. Osvrnuvši se ka njoj, Kilin oseti ogromno olakšanje. Prošli su kroz tamne tunele i preživeli.
<BR>&nbsp;&nbsp;&nbsp;&nbsp;&nbsp;Bilo mu je žao što vidi čovemašku, ženu-psa, kako kaska za njima. Rado bi ispitao tu neobičnu kombinaciju o njenom ranijem životu. Živa jedinka bila je daleko zanimljivija od isušenih malih predavanja kojima su ga zasipalil Aspekti. Istina, pokušavao je da nauči što više od svojih Aspekata, ali njima je nedostajala moćna, ponizna istinoljubivost čovemaške.
<BR>&nbsp;&nbsp;&nbsp;&nbsp;&nbsp;On odmahnu glavom. Otac mu jednom beše rekao da su najmudriji ljudi oni koji, kada vide da više nemaju izbora, zaboravljaju problem. Nikada nije savladao tu umetnost. On isključi svoj kom, kako ne bi morao da sluša sve slabije žalostivo kevtanje čovemaške i njeno bolno zavijanje.
<BR>&nbsp;&nbsp;&nbsp;&nbsp;&nbsp;Veštak se sve brže udaljavao. Njegove antene njihale su se i zujale od energije i strepnje.
<BR>&nbsp;&nbsp;&nbsp;&nbsp;&nbsp;Kilin se ispruži da se odmori. Tobi jeknu nedaleko od njega: dečakovo nervno tkanje počinjalo je da se kida i razjeda. Kilin podmetnu svoju povređenu ruku pod sinovljevu glavu, kako bi mu načinio kakav takav jastuk, a potom sklopi oči. Obuzimao ga je san, ali se on borio da ostane budan. Morao je da razmišlja. Da se spremi za pravi razlog zbog kojeg beše došao ovamo.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
