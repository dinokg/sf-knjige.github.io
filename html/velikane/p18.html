<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Sumrak je došao prošaran narandžastim oblacima.
<BR>&nbsp;&nbsp;&nbsp;&nbsp;&nbsp;Kilin se osećao kao da hoda po jednako paperjastoj mekoći, jer jedva da je osećao donji deo nogu. Marširao je neko vreme, ne misleći, znajući samo da mora da napreduje dalje kroz neutralan, sve mutniji vazduh. Osećao je kako se stapa sa izmaglicom uma koja se sklapala oko njega, maglom kroz koju je mogao da vidi kako promiču detalji duge, iskošene doline. Scene su poskakivale i njihale se, pa je znao da korača kroz to hladno, rastapajuće sivilo.
<BR>&nbsp;&nbsp;&nbsp;&nbsp;&nbsp;Neki su rekli da ga treba nositi. Nešto u Kilinu želelo je da pristane, da se ispruži na nosila. Ipak, suviše je dobro poznavao osetljivu ravnotežu Porodice. Tobija su morali da nose, pošto beše potpuno izgubio osećaj u nogama. Čak i na umerenom maršu, nosači se umaraju. Najbolje je ne udvostručavati razloge za žalbe, dodavanjem Kilinove težine teretima Porodice. Jer, pravilo Porodice bilo je jasno: trajno onesposobljeni nisu nošeni u maršu. Bili su - tužno, uz odgovarajuću ceremoniju - prepuštani sudbini koja ih je ionako čekala.
<BR>&nbsp;&nbsp;&nbsp;&nbsp;&nbsp;Ovog puta bilo je drugačije. Kilin je to znao, ali nije mogao odmah da se priseti kako i zašto. Samo je tupo hodao kroz sedefastu maglu sopstvenog nejasnog i tihog sveta.
<BR>&nbsp;&nbsp;&nbsp;&nbsp;&nbsp;Tačno pred njim, Tobi se njihao na ramenskoj nosiljci između dvojice muškaraca. Dečak je spavao. Čak i ovako, Kilin je mogao da vidi kako se Tobijeve oči pokreću i trzaju iza bledih kapaka.
<BR>&nbsp;&nbsp;&nbsp;&nbsp;&nbsp;Kilin se pitao da li dečko išta oseća ispod bedara. Bilo je teško navesti ga na razgovor dok su zajedno ležali na zaobljenoj padini. Trava je bila dovoljno udobna, ali Šibo i Cermo behu im doneli podmetače za spavanje - luksuz u kojem ni jedan od njih nije uživao već godinama. Ležali su i Tobi je jedva progovarao, dok se Porodica muvala i poslovala oko njih.
<BR>&nbsp;&nbsp;&nbsp;&nbsp;&nbsp;Kilin se osećao kao da je i sam dečak. Bilo je kao nekada davno, kada je ležao u poljima oko Citadele, sanjiv i zamišljen, zagledan u nebo koje se širilo u neprekidnu kobaltnu lepotu. I ova padina otvarala se pod nebom, kao da su i on i njegov sin ponuđeni na oltaru. Kilin pokuša da se usmeri, ali lica i vremena lepršala su mu po umu kao ptice: njegov otac, nemarno naslonjen na komad maške posle uspešnog pohoda, smešeći se na način koji je Kilinu bio tajanstven sve dok mnogo godina kasnije nije shvatio da je to trijumf pomešan sa još svežim sećanjima na mnoge poraze. Njegova majka, kako prebira po delovima maški i izvlači, ljupko i nestrpljivo, srebrnastu tkaninu koju niko ranije ne beše primetio. Sve slike su lebdele kraj njega, kao da su iza debelog stakla. Pričao je o njima Tobiju, ne razmišljajući mnogo, znajući, kao otac, da i najsitniji delić prošlosti, ovako podeljen, čuva taj trenutak u karakteru i načinu razmišljanja njegovog sina.
<BR>&nbsp;&nbsp;&nbsp;&nbsp;&nbsp;"Blizu", oglasi se Šibo tik uz njega. Kilin klimnu glavom. "Dolaze Kingovi."
<BR>&nbsp;&nbsp;&nbsp;&nbsp;&nbsp;"Kingovi...?"
<BR>&nbsp;&nbsp;&nbsp;&nbsp;&nbsp;Ta reč mu podstače sećanje. Ono neobično pištanje koje su čuli na levom krilu bili su pozdravi Porodice King. Dok je desno krilo gonilo servera, levo je, po Ledrofovom naređenju, zaostajalo da načini odbrambenu formaciju. Zato je sastanak sa Kingovima bio odložen do serverove smrti. Čudesne vesti o Kingovima do Kilina su stigle dok je ležao ničice, sa čulima zaklonjenim kao u čauri.
<BR>&nbsp;&nbsp;&nbsp;&nbsp;&nbsp;A sada su Kingovi bili pred njima.
<BR>&nbsp;&nbsp;&nbsp;&nbsp;&nbsp;Ledrof je objavio punu uzbunu. Trkači su nadgledali sve prilaze. Ipak, ovog puta, pri susretu dveju Porodica, nije bilo ni traga od Bogomoljke.
<BR>&nbsp;&nbsp;&nbsp;&nbsp;&nbsp;Bišopovi su se spustili niz prašnjavi suvi kanjon i pojavili se u ravnici punoj jedrog, zelenog života.
<BR>&nbsp;&nbsp;&nbsp;&nbsp;&nbsp;Grupicu koja ih je čekala predvodio je muškarac. Bio je visok, mršavih, u crno odevenih nogu i mišićavih ruku, i po svakom njegovom pokretu videlo se da je on Kapetan Porodice King. Ime je dobio po licu: Sekira. Čelo mu je bilo široko i golo, ispod guste riđe kose, kratko podšišane kako bi se izbeglo mršenje pod kacigom. Iznad ušiju je imao traku od plave čvrste tkanine. Sa četvrtastog čela izranjao je koščat nos s oštrim jagodicama. Uska, ali snažna usta proveravala su njihov silazak. Ispod usana Sekirino lice se skupljalo u oštar trouglasti klin, bez brade.
<BR>&nbsp;&nbsp;&nbsp;&nbsp;&nbsp;Sve to je dolebdelo do Kilina kroz slojeve vazduha dok se Sekira približavao - Kapetan Kingovih koji je pri svakom koraku zračio sigurnošću. Unaokolo su se Porodice međusobno pozdravljale. Ledrof je vodio Sekiru i predstavljao ga, ali Kilin je to primetio tek kad mu se Sekira obratio: "Samo ruka, je li?"
<BR>&nbsp;&nbsp;&nbsp;&nbsp;&nbsp;Kilin odmahnu glavom, ne da bi odgovorio odrečno, nego da oseti nešto u sebi. Uz veliki napor uspeo je da malo pomeri levu ruku. "To je... sve", reče on kroz usne koje su mu odjednom delovale kao da behu odebljale i otekle.
<BR>&nbsp;&nbsp;&nbsp;&nbsp;&nbsp;"Tvoj sin, ono?"
<BR>&nbsp;&nbsp;&nbsp;&nbsp;&nbsp;Pošto je Kilin klimnuo glavom, Sekira se naže i zagleda Tobiju u oči, koje su se još uvek nemirno pokretale pod tankim kapcima. "Hmmm. Možda će se deo vratiti. Noge, je li?"
<BR>&nbsp;&nbsp;&nbsp;&nbsp;&nbsp;"Pojmatija, zasad. Diše lepo."
<BR>&nbsp;&nbsp;&nbsp;&nbsp;&nbsp;Sekira je vešto prelazio rukama preko Tobija, štipkajući ga i cimajući. "Kretao je ruke?"
<BR>&nbsp;&nbsp;&nbsp;&nbsp;&nbsp;"Malo. Rekao je da ne oseća noge. Onda je zaspao."
<BR>&nbsp;&nbsp;&nbsp;&nbsp;&nbsp;Sekira odmahnu rukom ni ne podigavši pogled i kolona nastavi marš. "Moglo bi se vratiti. Viđao sam ovakve slučajeve. Sreća što je Maroder dokačio samo deo čula. Nije završio posao."
<BR>&nbsp;&nbsp;&nbsp;&nbsp;&nbsp;Sekirino lice ispitivački je posmatralo Kilina, i nešto u tom pogledu odagna i poslednje ostatke vlažne magle koja ga je obujmljivala. Čitav svet beše se sručio na njega u talasu besa i očajanja, prepoznatljiv, jer su tu bili sve vreme, iza magle. "To je bio server!" jeknu Kilin.
<BR>&nbsp;&nbsp;&nbsp;&nbsp;&nbsp;Sekira se namršti. "Serveri ne umeju da se bore."
<BR>&nbsp;&nbsp;&nbsp;&nbsp;&nbsp;"Server Bogomoljke."
<BR>&nbsp;&nbsp;&nbsp;&nbsp;&nbsp;Sekira se ponovo namršti. "Bogomoljka? Šta je to?"
<BR>&nbsp;&nbsp;&nbsp;&nbsp;&nbsp;Pošto ju je Kilin opisao, isprekidanim glasom i teških usana, Sekira odgovori:
<BR>&nbsp;&nbsp;&nbsp;&nbsp;&nbsp;"Koliko ja znam, ovde nije bilo nikakve Bogomoljke."
<BR>&nbsp;&nbsp;&nbsp;&nbsp;&nbsp;"Sada je ima."
<BR>&nbsp;&nbsp;&nbsp;&nbsp;&nbsp;Oko njih se behu okupili ostaci Porodica Ruk, Bišop i King. Bočni stražari pokrivali su bregove. Stotine njih ostali su daleko rašireni, nadgledajući prilaze dok su polako silazili niz dolinu.
<BR>&nbsp;&nbsp;&nbsp;&nbsp;&nbsp;Na Kilinove reči čitava Porodica King je zažamori rečima neverice. Čuo je njihovo protivljenje kroz tanku, izobličujuću izmaglicu.
<BR>&nbsp;&nbsp;&nbsp;&nbsp;&nbsp;Šibo im pristupi. "Server je imao srednji um", reče ona.
<BR>&nbsp;&nbsp;&nbsp;&nbsp;&nbsp;Sekira se okrenu prema njoj. "Server sa velikim umom? Jesi li sigurna?"
<BR>&nbsp;&nbsp;&nbsp;&nbsp;&nbsp;Šibo nikada nije odgovarala na takva pitanja. Samo je zurila pravo u Sekiru, ostavljajući da njeno ćutanje potvrdi njene reči.
<BR>&nbsp;&nbsp;&nbsp;&nbsp;&nbsp;Novo mrmljanje Kingovih. Kada su zastali, Kilin nastavi:
<BR>&nbsp;&nbsp;&nbsp;&nbsp;&nbsp;"Serveri Bogomoljke, kako izgleda, ponovo je sastavljaju. Do sada su to dva puta uradili."
<BR>&nbsp;&nbsp;&nbsp;&nbsp;&nbsp;Sekira žmirnu i njegovo dostojanstveno držanje kao da se malo pokoleba. "Um bogomoljke je rasut?"
<BR>&nbsp;&nbsp;&nbsp;&nbsp;&nbsp;Kilinu je bio milo što je Sekira smesta shvatio značenje odgovora. Ledrof još uvek nije verovao u to. Kapetan koji je bio pametniji od ostatka Porodice predstavljao je pravo olakšanje. "Prvi put kad smo sredili Bogomoljku, imala je nad-um. Drugi put je potpuno usmrtila mnogo Rukovih i Bišopovih. Tada je imala srednje umove."
<BR>&nbsp;&nbsp;&nbsp;&nbsp;&nbsp;Sekira se i dalje mrštio. "U raznim delovima?"
<BR>&nbsp;&nbsp;&nbsp;&nbsp;&nbsp;"Dabre", reče Šibo.
<BR>&nbsp;&nbsp;&nbsp;&nbsp;&nbsp;"I šta ste uradili?"
<BR>&nbsp;&nbsp;&nbsp;&nbsp;&nbsp;"Sve zdrobili."
<BR>&nbsp;&nbsp;&nbsp;&nbsp;&nbsp;"To ju je valjda ubilo", zaključi Sekira.
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"Taj server je nove vrste", objasni Kilin. "Prešao nas je."
<BR>&nbsp;&nbsp;&nbsp;&nbsp;&nbsp;Sekira i ostali Kingovi se zgledaše. Očito im se ovo nije dopadalo. "Bogomoljka vas je pratila?"
<BR>&nbsp;&nbsp;&nbsp;&nbsp;&nbsp;"Valjda." Kilin odjednom primeti da se pomalo njiše od iznenadne iscrpljenosti.
<BR>&nbsp;&nbsp;&nbsp;&nbsp;&nbsp;Ledrof beše nešto rekao, ali ga Kilin nije čuo, a ni Sekira kao da nije obraćao pažnju na njega. "Osnivamo ovde novu Citadelu i ne želim da privučem Marodere. Pogotovo ne tu vašu Bogomoljku."
<BR>&nbsp;&nbsp;&nbsp;&nbsp;&nbsp;Kilin zatrepta.
<BR>&nbsp;&nbsp;&nbsp;&nbsp;&nbsp;"Citadelu?" upita Šibo.
<BR>&nbsp;&nbsp;&nbsp;&nbsp;&nbsp;Sekirin glas postade snažniji. "Citadelu King. Zovemo je Metropolis."
<BR>&nbsp;&nbsp;&nbsp;&nbsp;&nbsp;I sada su bili u njoj. Kilin se usredsredio na hodanje i staranje o Tobiju. Sav napor bio je uložio u ono malo razgovora. Pogledavši napolje, ugledao je kako se iz ravnice pred njim diže grozd koliba od smeđeg blata, prizemnih ili sa jednim spratom. Visoki ulazi. Otvoreni pravougaoni prozori bez stakla.
<BR>&nbsp;&nbsp;&nbsp;&nbsp;&nbsp;"Vidite useve?" Sekira i Kingovi ponosno su se smešili, kao prva Porodica koja je obnovila Citadelu. "Sejemo u nasumičnom rasporedu. Tako maške, dok gledaju odozgo, ne mogu da raspoznaju sistem."
<BR>&nbsp;&nbsp;&nbsp;&nbsp;&nbsp;Kilin klimnu glavom. U tihom sumraku, kolibe kao da su bile stopljene sa okolinom; kao da se sama zemlja popela uvis i načinila nepristojan gest ka zvezdama koje su se pomaljale. Daleko treperenje kao da je klizilo vazduhom. Kilin prepoznade glasove ptica, desetine vedrih pesmica kako se izvijaju sa jedrog drveća i iz visokog grmlja. "Pega. Ovo je središte?"
<BR>&nbsp;&nbsp;&nbsp;&nbsp;&nbsp;"Dabre", odgovori Sekira. "Gradimo povrh vlage leda, našeg pravog, bogatog i svetog Snegobara. Vraćamo ona vremena."
<BR>&nbsp;&nbsp;&nbsp;&nbsp;&nbsp;Ni blizu, pomisli Kilin, grudobranima i kulama Citadele Bišop. U ona vremena čovečanstvo je svoju samouverenost izražavalo večnim kamenom. Sada su koristili blato, koje je obećavalo da se rastopi ako ga zakači jača kiša.
<BR>&nbsp;&nbsp;&nbsp;&nbsp;&nbsp;Oglasi se Artur:
<BR>&nbsp;&nbsp;&nbsp;&nbsp;&nbsp;A ipak, ova okolina više priliči ljudima.
<BR>&nbsp;&nbsp;&nbsp;&nbsp;&nbsp;"Primitivno", promrmlja Kilin, tako da ga je samo Artur mogao čuti.
<BR>&nbsp;&nbsp;&nbsp;&nbsp;&nbsp;Obrati pažnju na drveće u obliku kišobrana. Mali travnjaci pred svakom grubom kolibom. Pogledaj ono... jezerce. I to poveliko. Kladim se da unutra imaju tepihe, što odgovara travnjacima. Ljudi su se razvili u složenoj okolini, gde je bilo drveća za penjanje radi zaštite, otvorene vode i prostranih ravnica za lutanje i sakupljanje. Ova nova Citadela King, i nesvesno, odgovara drevnoj savani. Sekira je načinio novu vrstu Citadele, koja duboko odgovara načinu na koji smo se razvili.
<BR>&nbsp;&nbsp;&nbsp;&nbsp;&nbsp;Kilin klimnu glavom, pitajući se kako su Kingovi postigli sve to. Sekira je pričao dalje, dočekujući Bišopove i Rukove jednostavnom, otvorenom učtivošću. Kasnije će, uveravao ih je, biti upriličena potpuna ceremonija, kao što i priliči ovako čudesnom događaju.
<BR>&nbsp;&nbsp;&nbsp;&nbsp;&nbsp;Ledrof zatraži povlasticu dakhala. To je od Porodice zahtevalo da pruži zaklon svakom pripadniku čovečanstva koji beži da spase život. Nikada se nije odnosilo i na čitave Porodice u bekstvu, ali je Sekira toplo klimnuo glavom i zvanično se složio. Ovo proširivanje ljudske tradicije dočekano je pljeskom. Sekira im potom predade činije sa namirisanom vodom.
<BR>&nbsp;&nbsp;&nbsp;&nbsp;&nbsp;Kilinu nije promakla sva težina Sekirinih reči - jasna, neporeciva snaga tog čoveka. Sekira, graditelj nove Citadele.
<BR>&nbsp;&nbsp;&nbsp;&nbsp;&nbsp;U Kilinovom umu odjednom propupe nada da ovaj čovek zna nešto što on ne zna, da ima čvrstu osnovu za neverovatnu nadu izraženu u ovom presnom blatu. Na kraju krajeva, Citadela znači da se više ne postavlja pitanje da ostavi Tobija.
<BR>&nbsp;&nbsp;&nbsp;&nbsp;&nbsp;Dok su marširali kroz gromke pozdrave i grozničave uzvike dobrodošlice, Kilin konačno odbaci sve sumnje i dopusti da ga povuče čudesan događaj. Jedva je mogao da korača od teškog, vrelog umora, ali ga je zbacio, želeći više od svega da veruje.
<BR>&nbsp;&nbsp;&nbsp;&nbsp;&nbsp;Dan kasnije, nije više verovao. Bistrina mu se beše vratila dok je ležao, opijen suncem, tokom čitavog jutra i popodneva. Pulsirajući bol na levoj strani je jenjavao, ali i dalje nije mogao da podigne ruku više nego za širinu nekoliko prstiju.
<BR>&nbsp;&nbsp;&nbsp;&nbsp;&nbsp;Sekira i još neki Kingovi behu rekli da je server sigurno izbrisao čitave delove njegovih i Tobijevih čula. Pošto je prekinuta, maška se povukla, odnoseći sa sobom kontrolne centre Kilinove leve ruke i sve Tobijeve kontrole nad nogama i nervne spletove.
<BR>&nbsp;&nbsp;&nbsp;&nbsp;&nbsp;Bile su nestale i druge stvari. Prekopavajući po večitim tanušnim glasovima duboko u umu, Kilin je ustanovio da mu nedostaje jedno Lice, Rejčel, i jedan Aspekt, Čah. Nikada ih nije mnogo koristio, ali njihovo odsustvo ipak je ostavljalo tihu, šuplju prazninu.
<BR>&nbsp;&nbsp;&nbsp;&nbsp;&nbsp;Ponovo se smrkavalo kada je Kilin pošao da luta krivudavim ulicama Metropolisa. Staze su hotimice krivudale između bilja, kako bi izbegle analize maški iz vazduha. Kolibe su bile rasute, kako ne bi predstavljale laku metu. Porodica King nosila je krpe oko glave i manje je obraćala pažnju na uobličavanje kose. Svi su bili nabijeni svrhovitošću, uvek zaposleni gajenjem i pravljenjem. Na vetrovitim ulicama bilo ih je na stotine.
<BR>&nbsp;&nbsp;&nbsp;&nbsp;&nbsp;Kao i Bišopovi i Rukovi, nosili su košulje i pantalone od čvrste tkanine otete od maški. Njihova odeća bila je daleko više ukrašena, jasno pokazujući koliko su vremena dokolice imali da izvezu oznake Kingovih, petlje i široke spirale. Svaki član Porodice imao je drugačiju šaru. Neki su ponosito nosili krpice koje su označavale njihova zaduženja unutar Porodice.
<BR>&nbsp;&nbsp;&nbsp;&nbsp;&nbsp;Kilin se nadao da će šetnja u njemu obnoviti nadu u Sekirin san. Dok je tumarao prašnjavim stazama, osećao je nešto slično nemom čuđenju što je jedna Porodica izbegla najgore zamke Marodera i što ume da podiže grube građevine debelih zidova.
<BR>&nbsp;&nbsp;&nbsp;&nbsp;&nbsp;Prženi pomfrit kolači ispunjavali su vazduh moćnim obećanjem. Zidovi su se povijali, grubo uobličeni i često pod pogrešnim uglom. Mada su bili novi, njemu su se učinili umornim. Nije bilo one preciznosti koju je Kilin automatski očekivao od maški. Za njega su zgrade bile delo maški, načinjenje od precizno naslaganih listova metala i keramike. Jedini suprotan primer za koji je znao predstavljala je Citadela u kojoj je odrastao, i koja je predstavljala veličanstvenu mešavinu iz raznih stoleća.
<BR>&nbsp;&nbsp;&nbsp;&nbsp;&nbsp;Citadela Bišop spajala je u sebi stenje i metal maški, uobličene i ispremeštane tako da stvore spratove i spratove nagomilane na prostrane lukove. Po danu, međutim, Citadela King predstavlala je uvredu za sećanje.
<BR>&nbsp;&nbsp;&nbsp;&nbsp;&nbsp;Pa ipak, govorio je sebi, ovo je makar početak. Nije imao prava da kritikuje.
<BR>&nbsp;&nbsp;&nbsp;&nbsp;&nbsp;Znao je da bi grozničava aktivnost i čvrsti zidovi trebalo da ga okuraže. Ipak, mogao je da misli samo na Tobija.
<BR>&nbsp;&nbsp;&nbsp;&nbsp;&nbsp;Dečko je sada mogao da govori samo vrlo tiho. Reagovao je na Kilinovu pažljivu masažu svuda sem po nogama, koje su bile nepokretne. Više od fizičkog bola, koji je polako jenjavao, Tobija je mučila strepnja koja je zahvatala svakog člana Porodice sa trajnom povredom.
<BR>&nbsp;&nbsp;&nbsp;&nbsp;&nbsp;Morali su ga ubediti - ne Kilinove reči, nego čvrsti zidovi oko njega - da je kod kuće, na stalnom mestu. Da Porodica Bišop neće morati da odmaršira. Da neće biti ostavljen.
<BR>&nbsp;&nbsp;&nbsp;&nbsp;&nbsp;Kilin je pričao sa njim. Dokazi su polako delovali. Kada je shvatio, Tobijevo lice se smesta smirilo. Brzo je zaspao.
<BR>&nbsp;&nbsp;&nbsp;&nbsp;&nbsp;Kilinove strahove nije bilo tako lako smiriti. Vratio se do mesta gde je Sekira pregovarao sa Ledrofom i Fornaksom. Provukao se kroz grubu ogradu koja je okružavala prostranu kolibu Kapetana Sekire. Horizontalne letve u ogradi predstavljale su običan metal maški, ali pritke su bile grubo izrađene od drveta, sigurno ljudskom rukom.
<BR>&nbsp;&nbsp;&nbsp;&nbsp;&nbsp;Pokušavao je da otvori kapiju i tek tada je počela da mu nedostaje leva ruka. Mogao je da je njiše u hodu, tu drvenu težinu koja mu barem nije smetala. Do sada je mogao da posmatra svoju povredu kao običnu bolest. Dok je prilazio kolibi, shvatio je da neće moći da nosi, da trči, kao ni da se bori kao ranije. Što je značilo da je bio venčan sa ovim Metropolisom na način koji mu ranije nije padao na pamet.
<BR>&nbsp;&nbsp;&nbsp;&nbsp;&nbsp;Sekira je upravo ispraćao Fornaksa. Kilin je znao da su pregovori trajali čitavog dana. Trampa umeća i veština. Čipovi sa Aspektima i Licima koji imaju retka znanja. Već su se pokazivali nagoni cenjkanja. Tri kolibe dalje, čula se povremena vika.
<BR>&nbsp;&nbsp;&nbsp;&nbsp;&nbsp;Postojao je ustaljeni način dodira između Porodica, čitav sistem rečenica. Bišopovi i Rukovi biće gosti u ovoj gruboj Citadeli. Ponuda hrane i zaklona ima svoj kićeni protokol. To traje dosta dugo, ali mnogo važnije stvari kao što su opstanak i odbrana zahtevaju još više vremena. Kada se protokol konačno obavi, trojica Kapetana će se okomiti jedan na drugog oštrim jezicima. I Fornaks i Ledrof mogli su samo da u čudu zijaju u ono što Kingovi behu postigli. Svaki uspravljeni štap i svaki zid od gline predstavljali su prekor drugim Porodicama. Dostojanstvo Bišopovih i Rukovih zahtevalo je da ne pokažu ni najmanji nagoveštaj zavisti, pa je stoga bilo dosta zamerki, a možda i otvorene svađe. Kilinu je bilo milo što je sve to propustio.
<BR>&nbsp;&nbsp;&nbsp;&nbsp;&nbsp;Zamolio je mladu ženu stražara da uđe. Za divno čudo, odmah ga je propustila.
<BR>&nbsp;&nbsp;&nbsp;&nbsp;&nbsp;Sekira ga ponudi da sedne i pruži mu šolju tamnog, jakog, mirisnog čaja. Kilin je smesta iskapi i zamoli za još. Sekira zadovoljno klimnu glavom, uze čajnik i napuni veću šolju sa police iza sebe.
<BR>&nbsp;&nbsp;&nbsp;&nbsp;&nbsp;"Imaš navike kao i ja", primeti Sekira sa uživanjem. "Voliš da je sve jako i da ga ima mnogo. Tačno?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Misliš još o toj Bogomoljki?"
<BR>&nbsp;&nbsp;&nbsp;&nbsp;&nbsp;"Malo."
<BR>&nbsp;&nbsp;&nbsp;&nbsp;&nbsp;"Zbog čega misliš da je taj server imao mozak?"
<BR>&nbsp;&nbsp;&nbsp;&nbsp;&nbsp;Kilin srknu malo čaja i začkilji. "Mora da mu ga je Bogomoljka dala."
<BR>&nbsp;&nbsp;&nbsp;&nbsp;&nbsp;"Zašto tako misliš?"
<BR>&nbsp;&nbsp;&nbsp;&nbsp;&nbsp;"Ubili smo sve srednje umove u njenom glavnom telu, onda kad nas je pobila tako mnogo. Nije nam palo na pamet da koristi i servere sa srednjim umovima." Sekira iznenađeno raširi oči.
<BR>&nbsp;&nbsp;&nbsp;&nbsp;&nbsp;"Tako?"
<BR>&nbsp;&nbsp;&nbsp;&nbsp;&nbsp;"Da. Onaj server kojeg smo napali, pa nas je sredio - to nije bilo slučajno."
<BR>&nbsp;&nbsp;&nbsp;&nbsp;&nbsp;Sekira mu ništa ne odgovori. Umesto toga - za razliku od Fornaksa i Ledrofa - samo je neko vreme sedeo i razmišljao, ne osećajući potrebu da održava razgovor pretvarajući se da je sve shvatio. Kilinu se to dopalo. Sekira je bio krupan i sedeo je u smeđoj platnenoj stolici nesigurnog i naopakog oblika, koja kao da mu se sama prilagođavala. Nagnuo se unapred, položivši krupne bele šake na kolena, i konačno zamišljeno progovorio. "Ona se menja. Prilagođava se."
<BR>&nbsp;&nbsp;&nbsp;&nbsp;&nbsp;Kilin potvrdno klimnu glavom. "Tako izgleda."
<BR>&nbsp;&nbsp;&nbsp;&nbsp;&nbsp;"Nije kao ostali Maroderi."
<BR>&nbsp;&nbsp;&nbsp;&nbsp;&nbsp;"Nebre, dvaput."
<BR>&nbsp;&nbsp;&nbsp;&nbsp;&nbsp;Bilo je pravo olakšanje ovako sve izgovoriti, sva nakupljena i neodređena nagađanja. Još od kako Fani beše potpuno umrla, Kilin je osećao kako se u njemnu sakuplja nejasna nelagodnost zbog Bogomoljke i onoga što ona predstavlja. To više nije bila legenda, nego vrlo stvarna, mada neviđena sila.
<BR>&nbsp;&nbsp;&nbsp;&nbsp;&nbsp;Sekira snažno pljesnu dlanovima, i čvrsti glineni zidovi odbiše oštar zvuk i sabiše ga. Kilin je toliko dugo bio na otvorenom da ga je zvuk iznenadio, onako jak i nagao. "Tek tako, a? Menja svoj sistem. Kada ste se sreli sa Porodicom Ruk, mnoge je potpuno ubila?"
<BR>&nbsp;&nbsp;&nbsp;&nbsp;&nbsp;Kilin se namršti. "Dabre?"
<BR>&nbsp;&nbsp;&nbsp;&nbsp;&nbsp;"Ali, sada su se srele tri Porodice, a ona ništa ne preduzima."
<BR>&nbsp;&nbsp;&nbsp;&nbsp;&nbsp;Znači, i Sekira je shvatio. "Onaj server znači da je i ona bila tu."
<BR>&nbsp;&nbsp;&nbsp;&nbsp;&nbsp;Sekira klimnu glavom. "Zna za Metropolis. Ako nije znala ranije, sada zna."
<BR>&nbsp;&nbsp;&nbsp;&nbsp;&nbsp;Kilinu se nije dopadalo ovakvo razmišljanje, ali pošto ga i sam beše ranije obavio nije mogao odbiti da prati zamisao do sve do konačnog zaključka. "Pa zašto onda nije odmah napala?"
<BR>&nbsp;&nbsp;&nbsp;&nbsp;&nbsp;Sekira se zamisli, isturivši široku donju usnu, nimalo ne brinući kako pri tom izgleda. "Možda nije znala da smo ovde. Možda želi da nas najpre prouči. Ili se možda boji da priđe branjenom položaju. Imamo puno klopki za maške svuda okolo."
<BR>&nbsp;&nbsp;&nbsp;&nbsp;&nbsp;"Proslednji put nije izgledala uplašeno", suvo primeti Kilin.
<BR>&nbsp;&nbsp;&nbsp;&nbsp;&nbsp;Sekira začkilji. "Pokušavaš nešto da kažeš?"
<BR>&nbsp;&nbsp;&nbsp;&nbsp;&nbsp;"Nebre. Samo ne mogu da je zamislim da okleva."
<BR>&nbsp;&nbsp;&nbsp;&nbsp;&nbsp;"Drugi Maroderi ne vole da zalaze ovamo, pa zašto bi ona volela? Mi smo baš usred Pege. Vlažno je. Tamo na jugu ima čak i močvara. Maroderi bi tamo, sa svojim gusenicama, upali u blato."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Zbog čega bi se, onda, držali podalje?"
<BR>&nbsp;&nbsp;&nbsp;&nbsp;&nbsp;Sekira je postajao nervozan i Kilin je pokušavao da shvati zbog čega. Znao je ponešto o glini i blatu, jer je gledao ujake kako popravljaju ponešto po Citadeli Bišop. Sudeći, međutim, po sloju na unutrašnjim zidovima, ova nova Citadela bila je stara tek nekoliko godina. Nagađao je da Sekira pokušava da dokaže Ledrofu i Fornaksu kako je on prirodni vođa svih okupljenih Porodica, pošto je, na kraju krajeva, Sekira napravio Citadelu. I držao Marodere podalje. Sekira je, zbog nečega, u svom umu izjednačavao čvrstinu ovih glinenih zidova i svoju drveno-metalnu ogradu sa odbijanjem Marodera.
<BR>&nbsp;&nbsp;&nbsp;&nbsp;&nbsp;Kilinu je na vrh jezika bio oštar odgovor. Ipak, uvideo je kuda razgovor vodi, kao i da nema nikakvog izbora. Mogao je da natera Sekiru da pobesni i onda da izađe, ili da kaže nešto novo.
<BR>&nbsp;&nbsp;&nbsp;&nbsp;&nbsp;Načinio je nekoliko primedbi o tome koliko ga je zadivio Metropolis i kako svi izgledaju dobro uhranjeni, a onda je nastavio nemarno, da bi zatekao Sekiru nespremnog. "Šta misliš, kuda sve ovo vodi?"
<BR>&nbsp;&nbsp;&nbsp;&nbsp;&nbsp;Sekira protrlja svoj dugi, šiljasti nos. "Kako to misliš?"
<BR>&nbsp;&nbsp;&nbsp;&nbsp;&nbsp;"Prošlo je - koliko? Šest godina? - otkako su maške napale sve naše Citadele."
<BR>&nbsp;&nbsp;&nbsp;&nbsp;&nbsp;"Tako izgleda."
<BR>&nbsp;&nbsp;&nbsp;&nbsp;&nbsp;"Dabre, a deluje kao strašno davno. A sve to vreme smo stalno bežali. Nismo mogli da se zaustavimo duže od pet, šest dana. Nije bilo vremena za razmišljanje."
<BR>&nbsp;&nbsp;&nbsp;&nbsp;&nbsp;Sekira sleže ramenima. "Pa?"
<BR>&nbsp;&nbsp;&nbsp;&nbsp;&nbsp;"Jesi li ikada pomislio zbog čega sve to?"
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Možda maške ni ne žele da mi razmišljamo. Da učimo od naših Aspekata. Zbog čega su, uostalom, uništile naše Citadele? Samo zato što smo im čačkali po fabrikama?"
<BR>&nbsp;&nbsp;&nbsp;&nbsp;&nbsp;"One nas mrze." Sekira je to rekao kao da se samo po sebi razume.
<BR>&nbsp;&nbsp;&nbsp;&nbsp;&nbsp;"Možda. Je li ih iko ikada pitao?"
<BR>&nbsp;&nbsp;&nbsp;&nbsp;&nbsp;Na Sekirinom licu pojavi se oprezan izraz. "Ko to može?"
<BR>&nbsp;&nbsp;&nbsp;&nbsp;&nbsp;Kilin se beše usredsredio na svoje misli, ali je ipak primetio malo oklevanje u Sekrinim zaklonjenim očima. Njegova oštra brada se okrenu i kroz otvorenu rupu koja je služila kao prozor uhvati zamiruću svetlost Deniksovog zalaska. Sekira je nešto krio.
<BR>&nbsp;&nbsp;&nbsp;&nbsp;&nbsp;"Kingovi su bili dobri u jeziku maški."
<BR>&nbsp;&nbsp;&nbsp;&nbsp;&nbsp;Sekira stisnu usne. "Dabre."
<BR>&nbsp;&nbsp;&nbsp;&nbsp;&nbsp;"Mislio sam da ste možda, posle Propasti, naišli na neke podatke."
<BR>&nbsp;&nbsp;&nbsp;&nbsp;&nbsp;"Proveli smo godine u bekstvu, kao i vi."
<BR>&nbsp;&nbsp;&nbsp;&nbsp;&nbsp;"Sigurno vam je išlo mnogo bolje nego nama", primeti Kilin, kako bi izbegao preoštar razgovor. Bolje da se povuče i priđe iz drugog ugla.
<BR>&nbsp;&nbsp;&nbsp;&nbsp;&nbsp;Sekira se malo opusti, ali ne reče ništa.
<BR>&nbsp;&nbsp;&nbsp;&nbsp;&nbsp;Kilin opušteno nastavi. "Imali smo jednog obučenog prevodioca. Bogomoljka ju je ubila."
<BR>&nbsp;&nbsp;&nbsp;&nbsp;&nbsp;"A-ha. I mi imamo jednog prevodioca. Ženu."
<BR>&nbsp;&nbsp;&nbsp;&nbsp;&nbsp;"Našla je nešto?"
<BR>&nbsp;&nbsp;&nbsp;&nbsp;&nbsp;"Ništa zbilja korisno."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Imate li vi, Bišopovi, Aspekte koji umeju da prevode?"
<BR>&nbsp;&nbsp;&nbsp;&nbsp;&nbsp;"Da čitaju znakove i slično?"
<BR>&nbsp;&nbsp;&nbsp;&nbsp;&nbsp;"Bilo šta. Uvek su nam potrebna umeća."
<BR>&nbsp;&nbsp;&nbsp;&nbsp;&nbsp;"Pa..." Kilin se obrati Arturu, i tek potom odgovori. "Ne, Aspekte ne. Ali, ja imam jedno Lice koje ume."
<BR>&nbsp;&nbsp;&nbsp;&nbsp;&nbsp;"Valja li?"
<BR>&nbsp;&nbsp;&nbsp;&nbsp;&nbsp;"Pomalo."
<BR>&nbsp;&nbsp;&nbsp;&nbsp;&nbsp;Sekira je delovao zainteresovano, uprkos zaklonjenom pogledu. "Fino."
<BR>&nbsp;&nbsp;&nbsp;&nbsp;&nbsp;"Ta žena, prevodilac..."
<BR>&nbsp;&nbsp;&nbsp;&nbsp;&nbsp;"Sada je bolesna."
<BR>&nbsp;&nbsp;&nbsp;&nbsp;&nbsp;Kilin se pitao šta Sekira još krije. Možda je to samo neka privatna stvar Porodice King. Možda je najbolje ne čačkati dalje.
<BR>&nbsp;&nbsp;&nbsp;&nbsp;&nbsp;Ipak, Kilin je bio pun ideja i nije mogao da zaćuti. "Pitanje je, dakle, zbog čega su maške napale Citadele?"
<BR>&nbsp;&nbsp;&nbsp;&nbsp;&nbsp;Sekira nabra usne, i od toga mu lice postade još izduženije u senovitom, zlatnom sumraku. "Iznervirale su se, možda."
<BR>&nbsp;&nbsp;&nbsp;&nbsp;&nbsp;"Zbog čega sada šalju Bogomoljku? Zbog čega prave posebnu vrstu Marodera?"
<BR>&nbsp;&nbsp;&nbsp;&nbsp;&nbsp;"Da nas dokrajče." Sekira je postajao nervozan, ali nije želeo da to pokaže.
<BR>&nbsp;&nbsp;&nbsp;&nbsp;&nbsp;"Zbog čega se toliko trude? Potpuno nova konstrukcija. Prvo je koristila fatamorgane, stvarno dobre. Izgledale su potpuno stvarno. Nikada nisam video da Maroder tako dobro radi."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Ubili smo ono što smo mislili da joj je nad-um. Sjajno. A onda smo ustanovili da je rasula svoju inteligenciju u srednje umove. Onda smo pobili i njih. Fino. A onda smo juče naleteli na servera koji je imao pun um - i oružje."
<BR>&nbsp;&nbsp;&nbsp;&nbsp;&nbsp;"Hej, polako", uzviknu Sekira, nagnuvši se napred.
<BR>&nbsp;&nbsp;&nbsp;&nbsp;&nbsp;Kilin shvati da je počeo da viče, stežući desnu pesnicu. Levica mu je mlitavo visila, beskorisna. "Pa, vidiš. Mnogo ulažu u tu Bogomoljku."
<BR>&nbsp;&nbsp;&nbsp;&nbsp;&nbsp;"Dabre." Sekira je lizao zube, zureći u daljinu. "Vi ste svašta prepatili. Više nego mi. Znaš, nećemo cicijašiti na prostoru, čak i ako privučete tu Bogomoljku."
<BR>&nbsp;&nbsp;&nbsp;&nbsp;&nbsp;"Milo nam je", odvrati Kilin. Neizgovorena istina je ostala - da Metorpolis možda nije u stanju a se odupre Bogomoljki. Sekira se toga bojao.
<BR>&nbsp;&nbsp;&nbsp;&nbsp;&nbsp;Ipak, Kingovi su bili puni samopouzdanja. Nekolicina ih je već svratila u Kilinovu kolibu, da ga razgale pričama kako su i sami odbijali napade Marodera. Ipak, Sekiri je bilo jasno da je Bogomoljka nešto drugo.
<BR>&nbsp;&nbsp;&nbsp;&nbsp;&nbsp;Dolazak novih Porodica možda nije samo divno ujedinjenje čovečanstva. Moglo je značiti i kraj Metropolisa.
<BR>&nbsp;&nbsp;&nbsp;&nbsp;&nbsp;Da li je Sekira pokušavao da prikrije to saznanje? Ne, bilo je tu još nečega. Sekira je brzo prešao preko onoga što je žena prevodilac saznala.
<BR>&nbsp;&nbsp;&nbsp;&nbsp;&nbsp;Nije imalo smisla predlagati da iziđu i potraže Bogomoljku. Sekira nikada ne bi lišio Metropolis glavne snage. Osim toga, shvatio je Kilin, ni on sam nije bio najbolja preporuka za susrete sa Bogomoljkom. Leva ruka mu je visila kraj tela kao mlitavi višak.
<BR>&nbsp;&nbsp;&nbsp;&nbsp;&nbsp;Rekao je još nekoliko stvari, kako bi izrazio njihovu zahvalnost, mada je bio siguran da Ledrof i Fornaks behu to već učinili. Nikad ne smeta udenuti još jedan sloj lepog ponašanja između Porodica.
<BR>&nbsp;&nbsp;&nbsp;&nbsp;&nbsp;Ipak, morao je da doda. "Pitanje je, zapravo, zbog čega maške pokušavaju da nas samelju u prašinu?"
<BR>&nbsp;&nbsp;&nbsp;&nbsp;&nbsp;Sekira, međutim, samo ponovi:
<BR>&nbsp;&nbsp;&nbsp;&nbsp;&nbsp;"Mrze nas. Sasvim prosto."
<BR>&nbsp;&nbsp;&nbsp;&nbsp;&nbsp;Kilin duboko udahnu i odlučno odgovori.
<BR>&nbsp;&nbsp;&nbsp;&nbsp;&nbsp;"Nebre."
<BR>&nbsp;&nbsp;&nbsp;&nbsp;&nbsp;"Nego kako?"
<BR>&nbsp;&nbsp;&nbsp;&nbsp;&nbsp;"Mislim da nas se boje. Na neki način zaziru od nas."
<BR>&nbsp;&nbsp;&nbsp;&nbsp;&nbsp;Sekira se čudno nasmeja. Potom ustade, dajući znak da je Kilinovo vreme isteklo, i da Kapetan Kingovih ima druga posla.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
