<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Nešto ih je pratilo.
<BR>&nbsp;&nbsp;&nbsp;&nbsp;&nbsp;Pod bledožutim nebom, Porodica se upravo iskobeljala preko grebena oštrog kao žilet. Kilinovi nazuvc zviždali su dok je ravnomernim tempom savladavao strminu.
<BR>&nbsp;&nbsp;&nbsp;&nbsp;&nbsp;Crveno tle bilo je sa dubokim naborima i ispucalo. Ivice tragova traktorskih guma su još bile oštre u ispucaloj glini. Ovde je bilo toliko malo kiša da su tragovi mogli biti stari i čitavo stoleće.
<BR>&nbsp;&nbsp;&nbsp;&nbsp;&nbsp;U podnožju padine širile su se crne fabričke zgrade. Kilin prelete preko blistavih abonosnih kupola, nagnavši servere da se sklone od njegove senke, odzvanjajući pri tom od glupog besa.
<BR>&nbsp;&nbsp;&nbsp;&nbsp;&nbsp;Kilin jedva da ih je primetio. Posmatrao je rečite simbole ispisane stroboskopom u svojoj desnoj mrežnjači.
<BR>&nbsp;&nbsp;&nbsp;&nbsp;&nbsp;Eno: brzi blesak zelenog, prilično daleko pozadi.
<BR>&nbsp;&nbsp;&nbsp;&nbsp;&nbsp;Pojavljivao se i nestajao, ali uvek na drugom mestu.
<BR>&nbsp;&nbsp;&nbsp;&nbsp;&nbsp;Eno, opet. Daleko pozadi.
<BR>&nbsp;&nbsp;&nbsp;&nbsp;&nbsp;Nije ih direktno pratilo. Nije se ponašalo kao Maroder. Bilo je mudro.
<BR>&nbsp;&nbsp;&nbsp;&nbsp;&nbsp;Kilin trepnu, da bi dobio drugu sliku. Porodica se videla kao neravnomerni sloj plavih tačkica na topo mapi. Bilo mu je milo što vidi da dobro održavaju oblik ravnostranog trougla. Cermo Sporać vukao se pozadi, kao i uvek.
<BR>&nbsp;&nbsp;&nbsp;&nbsp;&nbsp;Kilin je video i sebe, tirkiznu tačkicu koja je titrala na vrhu. Vršni čovek. Meta.
<BR>&nbsp;&nbsp;&nbsp;&nbsp;&nbsp;On iskrivi lice. Ovo mu je bilo prvi put da bude vrh, i baš sada se pojavila ta prokleta zagonetka. Pokušao je da se izvuče kada mu je Kapetan, Fani, naredila da zauzme vodeći položaj. Bilo je drugih sa više iskustva - Ledrof, Džoslin, Cermo. Mnogo radije bi ostao pozadi. Fani mu je stalno davala ovakve dodatne poslove, i mada ih je bez roptanja sve izvršavao, od ovoga se od samog početka ježio.
<BR>&nbsp;&nbsp;&nbsp;&nbsp;&nbsp;Fani je znala više od svih drugih; mogla je da prozre trikove Marodera. Ona bi trebalo da je ovde napred. Ali, stalno je isturala njega.
<BR>&nbsp;&nbsp;&nbsp;&nbsp;&nbsp;A sad, i ovo. On se spusti iz vazduha, čkiljeći.
<BR>&nbsp;&nbsp;&nbsp;&nbsp;&nbsp;Zaustavio se na izbušenoj plastičnoj ploči, od onih starih koje su maške koristile u neku davno zaboravljenu svrhu. Piljevina za pakovanje razlete se pod toplim vetrom, stvarajući prljavosivi sloj preko njegovih krečnjakom izjedenih čizama. Tle je bilo prekriveno mašinskim otpadom, toliko običnim da ga nije ni primećivao.
<BR>&nbsp;&nbsp;&nbsp;&nbsp;&nbsp;"Imam neku tačku pozadi", javi on Fani.
<BR>&nbsp;&nbsp;&nbsp;&nbsp;&nbsp;" Njuška?" upita ona.
<BR>&nbsp;&nbsp;&nbsp;&nbsp;&nbsp;"Aaa, nikako", brzo odvrati Kilin kako bi prikrio nervozu. "Misliš li da bih ti javljao da je to ona ista Njuška koja se već danima vuče za nama?"
<BR>&nbsp;&nbsp;&nbsp;&nbsp;&nbsp;"Pa, šta je onda?"
<BR>&nbsp;&nbsp;&nbsp;&nbsp;&nbsp;"Ne'm pojma. Izgleda veliko, pa onda malo."
<BR>&nbsp;&nbsp;&nbsp;&nbsp;&nbsp;Kilin nije znao kako radi njegov skener prostora u retini, i imao je samo uopštenu predstavu o radarskim snopovima. Ipak, znao je da stvari ne bi smele da izgledaju velike u jednom prolazu, a male u drugom. Navika je značila više od analize.
<BR>&nbsp;&nbsp;&nbsp;&nbsp;&nbsp;" Oprema ti zakazuje?"
<BR>&nbsp;&nbsp;&nbsp;&nbsp;&nbsp;"Pojma nemam. Dobro odbleskuje", odvrati Kilin, pomalo oklevajući. Da li ga Fani zavitlava? Nije znao šta mu se manje dopadalo - ono što ih ovako prati, ili mogućnost da ga oprema izneverava.
<BR>&nbsp;&nbsp;&nbsp;&nbsp;&nbsp;Fani uzdahnu. Žilava i brza, predstavjala je gotovo nevidljivu tačkicu daleko pozadi. Kilin ju je čuo kako škrguće zubima, pokušavajući da se odluči, kao što je to uvek radila.
<BR>&nbsp;&nbsp;&nbsp;&nbsp;&nbsp;"Štabre?" nestrpljivo je upita on. Od nje je zavisilo. Onaje bila Kapetan Porodice i imala je za sobom dug život pun priča i iskustava, i nataloženo znanje koje je u sukobima sa maškama Maroderima značilo više od svega drugog.
<BR>&nbsp;&nbsp;&nbsp;&nbsp;&nbsp;Bila je Kapetan tokom svih godina koje je Porodica Bišop provela u pokretu. Znala je veštine bekstva i potere, pretraživanja i krađe, zavaravanja i napada. I kroz sve te užasne godine zadržala je Porodicu na okupu.
<BR>&nbsp;&nbsp;&nbsp;&nbsp;&nbsp;" Približava se?"
<BR>&nbsp;&nbsp;&nbsp;&nbsp;&nbsp;"Izgleda. Brzo se kreće."
<BR>&nbsp;&nbsp;&nbsp;&nbsp;&nbsp;Fani ponovo zaškrguta zubima. Kilin je u svom umu mogao da vidi njene mudre oči kako se boraju u uglovima, dok je procenjivala položaj. Njeno toplo prisustvo ispunjavalo mu je čula, donoseći čvrstu, stalnu smirenost. Bila je Kapetan toliko dugo i toliko uspešno, da Kilin nije mogao ni da zamisli kako je Porodica mogla bez nje ranije, dok su živeli u Citadeli.
<BR>&nbsp;&nbsp;&nbsp;&nbsp;&nbsp;"Pa, da načinimo pesnicu" odluči se najzad ona.
<BR>&nbsp;&nbsp;&nbsp;&nbsp;&nbsp;Kilin oseti olakšanje. "Važibre."
<BR>&nbsp;&nbsp;&nbsp;&nbsp;&nbsp;"Objavi poziv."
<BR>&nbsp;&nbsp;&nbsp;&nbsp;&nbsp;On žmirnu. "Zar nećeš ti?"
<BR>&nbsp;&nbsp;&nbsp;&nbsp;&nbsp;"Ti si vrh. Pa, i ponašaj se tako."
<BR>&nbsp;&nbsp;&nbsp;&nbsp;&nbsp;"Ali, ti znaš više o..." Kilin je oklevao. Nije želeo da prizna svoje sumnje, naročito dok Ledrof i otali verovatno prisluškuju. Još manje mu se dopadala pomisao da predvodi napad.
<BR>&nbsp;&nbsp;&nbsp;&nbsp;&nbsp;"Slušaj, Ledrof je ovo radio ranije, a i Džoslin. Spustiću se nazad i..."
<BR>&nbsp;&nbsp;&nbsp;&nbsp;&nbsp;"Ne. Ti."
<BR>&nbsp;&nbsp;&nbsp;&nbsp;&nbsp;"Ali, ja ne..."
<BR>&nbsp;&nbsp;&nbsp;&nbsp;&nbsp;"Ćutbre!" Ovo je baš bilo iznenadno i oštro. "Javljaj!"
<BR>&nbsp;&nbsp;&nbsp;&nbsp;&nbsp;Kilin obliza usne i pokuša da se smiri, a onda upotrebi opšti komunikator. " Svibre nalevo! Pesnica!"
<BR>&nbsp;&nbsp;&nbsp;&nbsp;&nbsp;Većina Porodice beše do tada već prešla nazubljeni greben. To će im dati kakav takav zaklon od onoga što se približavalo otpozadi. Posmatrao ih je kako se rasipaju niz neravne, jarugama ispresecane brežuljke. Bili su spora bujica, a svaki pojedinačni odziv bio je nalik na piskavi zov insekta.
<BR>&nbsp;&nbsp;&nbsp;&nbsp;&nbsp;Kilin ni za trenutak nije pomislio da glasove nose radio talasi, jer čitav život beše proveo u okruženju senzora, omogućenom spajanjem akustičnih i elektromagnetnih signala. Načiniti razliku između njih zahtevalo bi više naučnog znanja nego što ga on ikada beše stekao, nego što će ikada steći. Umesto toga, čuo je nakupljanje sitnih glasića nalik na tihu zvonjavu, dugu i daleku u vrelom mirnom ćutanju prašnjavog kasnog popodneva. Iako je svaki pripadnik Porodice napredovao divnim dugačkim koracima, Kilinu se činilo da Porodica u celini lebdi razapeta na izvesnoj udaljenosti, toliko je postepeno napredovala, kao gusti i tamni prosuti sirup. Pristizali su teško i polako, izmoždeni i možda poslednji ostatak čovečanstva; revnosno, spretno, složno.
<BR>&nbsp;&nbsp;&nbsp;&nbsp;&nbsp;Kilin uhvati deo Ledrofove rečenice. "Zašto je Kapetan stavila njega... Da mi je znati zašto je on tamo gore..."
<BR>&nbsp;&nbsp;&nbsp;&nbsp;&nbsp;"Dosta priče!" ubaci se Kilin.
<BR>&nbsp;&nbsp;&nbsp;&nbsp;&nbsp;" Ne bi um'o da nađe ni svoje dupe, ni obema rukama..."
<BR>&nbsp;&nbsp;&nbsp;&nbsp;&nbsp;"Rekao sam tišina!" ljutito prosikta Kilin.
<BR>&nbsp;&nbsp;&nbsp;&nbsp;&nbsp;Kilin je i ranije, preko koma, bio u prilici da čuje Ledrofova poluglasna zakeranja. Do sada na to, međutim, nije obraćao pažnju. Nije bilo potrebe da srlja u sukob sa tim krupnim, samouverenim čovekom. Ali, sada više nije mogao da to trpi; Ledrof ih je dovodio u opasnost.
<BR>&nbsp;&nbsp;&nbsp;&nbsp;&nbsp;"Kan'da se trza na svaku siću", nastavljao je Ledrof, ali, ipak, naglo ućuta.
<BR>&nbsp;&nbsp;&nbsp;&nbsp;&nbsp;Kilin požele da se to Kapetqn Fani ubacila u opšti kom i ućutkala Ledrofa. Čak i obično opominjuće coktanje jezikom smesta bi ga ućutkalo.
<BR>&nbsp;&nbsp;&nbsp;&nbsp;&nbsp;Porodica se spuštala sve niže, koristeći veštinu stečenu tokom teških godina. Zaokrenuvši ulevo, rasuli su se među čvornovatim, zaobljenim zgradama fabričkog kompleksa.
<BR>&nbsp;&nbsp;&nbsp;&nbsp;&nbsp;Fabričke maške se naglo zaustaviše kada je Porodica prohujala, lako i brzo, kroz njihovo područje. Potom su se masivne, naizgled nespretne mašine zgrbile, uvlačeći udove u izubijana aluminijumska kućišta. Takve maške nisu imale nikakv drugi odbrambeni mehanizam, pa Porodica uopšte nije obraćala pažnju na te tuponose oblike nalik na kornjače.
<BR>&nbsp;&nbsp;&nbsp;&nbsp;&nbsp;Ipak, ljudi su morali da budu brzi. Znali su da će, ukoliko tu ostanu duže, i sporomisleći bageri poslati poziv. Doći će Kopljanici.. A možda i nešto gore.
<BR>&nbsp;&nbsp;&nbsp;&nbsp;&nbsp;Kilin se za trenutak zamisli nad mogućnošću da je ono što ih prati neki Kopljanik, privučen sitnim okupljanjem koje je Porodica obavila pre nekoliko dana. On još jednom proveri nejasne, treperave tragove iza sebe.
<BR>&nbsp;&nbsp;&nbsp;&nbsp;&nbsp;Ne, ni nalik na Kopljanika. Ovo je nešto znatno manje. Jedva da je tvorilo ikakvu sliku. Pa ipak...
<BR>&nbsp;&nbsp;&nbsp;&nbsp;&nbsp;"Hej!" uzviknu on. Dva puta je kažiprstom dotakao desnu slepoočnicu, čime je poslao topo mapu čitavoj Porodici. "Okupljamo se!"
<BR>&nbsp;&nbsp;&nbsp;&nbsp;&nbsp;Ljutito mrmljajući, počeli du da se rasturaju, kvareći pravilni trougao. Umesto toga načinili su tradicionalne koncentrične krugove, isprekidane zato što je u Porodici sada bilo tek nešto manje od tri stotine članova. A neki od njih su bili bolno spori - trapavi, ili stari, ili ranjeni u ranijim okršajima, bitkama i nesrećama.
<BR>&nbsp;&nbsp;&nbsp;&nbsp;&nbsp;Fani odmah uvide u čemu je stvar i javi se. "Potprašite pete!"
<BR>&nbsp;&nbsp;&nbsp;&nbsp;&nbsp;Stara izreka je pomogla. Svi su počeli brže da trče, osećajući za leđima neizgovoreni strah.
<BR>&nbsp;&nbsp;&nbsp;&nbsp;&nbsp;Kilin otposla najsvežiji topo do Fani... Prikazivao je mrlju plavobelih zraka iza njih.
<BR>&nbsp;&nbsp;&nbsp;&nbsp;&nbsp;"Gde je?" upita ona.
<BR>&nbsp;&nbsp;&nbsp;&nbsp;&nbsp;"Po...pojma nemam", priznade Kilin. "Ali, kao da ima nekakav štit."
<BR>&nbsp;&nbsp;&nbsp;&nbsp;&nbsp;"Namerno zavaravanje?"
<BR>&nbsp;&nbsp;&nbsp;&nbsp;&nbsp;"Mislim da ne, ali..."
<BR>&nbsp;&nbsp;&nbsp;&nbsp;&nbsp;"U ovakvim situacijama tvoj topo nije dobar za određivanje veličine. Proceni brzinu. Nikakva proizvodna maška ne kreće se brzo kao Maroder."
<BR>&nbsp;&nbsp;&nbsp;&nbsp;&nbsp;"Ovo se kreće malo brzo, pa malo sporo."
<BR>&nbsp;&nbsp;&nbsp;&nbsp;&nbsp;"Mora da je Maroder."
<BR>&nbsp;&nbsp;&nbsp;&nbsp;&nbsp;"Misliš da stanemo i sačekamo ga?"
<BR>&nbsp;&nbsp;&nbsp;&nbsp;&nbsp;Osetio je njen procenjivački pogled kao hladan klin u svojim čulima.
<BR>&nbsp;&nbsp;&nbsp;&nbsp;&nbsp;"Šta ti misliš?"
<BR>&nbsp;&nbsp;&nbsp;&nbsp;&nbsp;"Pa... možda nas samo posmatra."
<BR>&nbsp;&nbsp;&nbsp;&nbsp;&nbsp;" Mož' bit."
<BR>&nbsp;&nbsp;&nbsp;&nbsp;&nbsp;Ništa nije prepuštala slučaju. "Ipak, najbolje da nastavimo ovako, kao da ga nismo primetili."
<BR>&nbsp;&nbsp;&nbsp;&nbsp;&nbsp;Jeste, dok god možemo da vidimo gde je."
<BR>&nbsp;&nbsp;&nbsp;&nbsp;&nbsp;Kilin se za trenutak upita šta joj je to trebalo da znači, ali nije hteo da pita, jer je Ledrof svakako slušao. Odgovorio je krajnje oprezno. "Stalno skače okolo."
<BR>&nbsp;&nbsp;&nbsp;&nbsp;&nbsp;" Možda je neka nova maška."
<BR>&nbsp;&nbsp;&nbsp;&nbsp;&nbsp;Pa? pomisli on. Kako da odgovorimo? Ipak, pazio je da mu glas bude miran i samouveren dok je govorio. "Mislim da ne treba da odamo da smo ga videli. Ako samo proverava opremu, brzo će otići."
<BR>&nbsp;&nbsp;&nbsp;&nbsp;&nbsp;" I vratiće se kada budemo spavali", mirno odvrati ona.
<BR>&nbsp;&nbsp;&nbsp;&nbsp;&nbsp;"Pa šta? Stražar će ga videti... Ali, ako ga sada napadnemo, dok ga ne vidimo dobro, možda će pobeći. Onda će se vratiti sa boljom opremom, i tada ga nećemo videti i smoždiće nas."
<BR>&nbsp;&nbsp;&nbsp;&nbsp;&nbsp;Fani dugo nije odgovarala i Kilin se upita nije li ispao budala. Lično ga je obučavala veštinama, ali se on uvek osećao sitnim u poređenju sa njenim sigurnim, skoro nemarnim vladanjem znanjima Porodice. Umela je da bude strog Kapetan, vešt taktičar, odlučna i brza. A kada bi završili borbu ili bekstvo, pa se opet okupili oko noćnih vatri da pričaju priče, umela je da bude topla kao prava baka. Kilin bi sve učinio da je ne razočara. Ipak, morao je da zna šta da čini, a ona mu nije davala lake odgovore.
<BR>&nbsp;&nbsp;&nbsp;&nbsp;&nbsp;" Dabre. Tako je najbolje, pod uslovom da je ovo običan Maroder."
<BR>&nbsp;&nbsp;&nbsp;&nbsp;&nbsp;Kilin oseti nalet ponosa zbog njene pohvale. Ipak, prizvuk zabrinutosti u njenom glasu nagna ga da upita: "A šta ako nije?"
<BR>&nbsp;&nbsp;&nbsp;&nbsp;&nbsp;"Onda ćemo bežati. Što brže možemo."
<BR>&nbsp;&nbsp;&nbsp;&nbsp;&nbsp;Sada su bili u podbrežju, i Porodica je trčala preko izlokane ravnice.
<BR>&nbsp;&nbsp;&nbsp;&nbsp;&nbsp;Fani je dahtala kad se ponovo oglasila. "Vidiš li ga?"
<BR>&nbsp;&nbsp;&nbsp;&nbsp;&nbsp;"Nebre."
<BR>&nbsp;&nbsp;&nbsp;&nbsp;&nbsp;"Dosad je već trebalo da se pojavi na grebenu. Ne sviđa mi se to."
<BR>&nbsp;&nbsp;&nbsp;&nbsp;&nbsp;"Misliš da je zamka?" Kilin je razmišljao o raznim mogućnostima, dok je pretraživao svoj topo prikaz. Ponovo je poželeo da su na njegovom mestu Džoslin, ili čak i onaj prokleti Ledrof. Ako dođe do napada, voleo bi da je kraj svog sina. On pruži pogled unapred i ugleda Tobija u središtu pokretne formacije Porodice.
<BR>&nbsp;&nbsp;&nbsp;&nbsp;&nbsp;Fani beše zaostala, ispitujući greben.
<BR>&nbsp;&nbsp;&nbsp;&nbsp;&nbsp;Kilin opet potraži pogledom njihovog varljivog gonioca. Topo mu je poigravao u oku, stvarajući trake svetlosti.
<BR>&nbsp;&nbsp;&nbsp;&nbsp;&nbsp;Još zamagljenih tragova.
<BR>&nbsp;&nbsp;&nbsp;&nbsp;&nbsp;Zdesna se videlo mutno, bledoplavo svetlucanje.
<BR>&nbsp;&nbsp;&nbsp;&nbsp;&nbsp;Kilin prekasno shvati da bi bilo bolje da su se držali grebena. Ovako su se izložili, a i izgubili neprijatelja. On ljutito zagunđa i požuri napred.
<BR>&nbsp;&nbsp;&nbsp;&nbsp;&nbsp;Bili su već dosta odmakli kroz široku dolinu, kada je pogledao udesno i video najpre sloj talasavog zelenila, a potom i daleku kamenitu padinu. Bio je to svež kamen, očišćen nekom rudarskom mašinom, a površina mu je bila žućkasta, gola i izbrazdana.
<BR>&nbsp;&nbsp;&nbsp;&nbsp;&nbsp;Međutim, pre samo nekoliko trenutaka tog kamena nije bilo tamo. Kilin je bio siguran u to.
<BR>&nbsp;&nbsp;&nbsp;&nbsp;&nbsp;"Sledite me!" povika on, obraćajući se čitavoj Porodici, pa pohita ka niskom bregu. "Fani, ti se..."
<BR>&nbsp;&nbsp;&nbsp;&nbsp;&nbsp;Ali, prekinu ga oštro pucketanje.
<BR>&nbsp;&nbsp;&nbsp;&nbsp;&nbsp;Video je Fani kako pada. Iznenađeno je kriknula, i glas joj beše postao oštriji, pun nagle plime straha i bola.
<BR>&nbsp;&nbsp;&nbsp;&nbsp;&nbsp;On se okrenu i pripuca po dalekim talasastim bregovima, gde su stajali napola dovršeni blokovi romboidnog kamena.
<BR>&nbsp;&nbsp;&nbsp;&nbsp;&nbsp;Odjek mu donese zvuk škljocanja, brze smrti elektronike.
<BR>&nbsp;&nbsp;&nbsp;&nbsp;&nbsp;Pogodak. Verovatno ne dovoljno dobar da ubije to nešto, ali dobili su nekoliko sekundi.
<BR>&nbsp;&nbsp;&nbsp;&nbsp;&nbsp;"Brže, brže!" povika on.
<BR>&nbsp;&nbsp;&nbsp;&nbsp;&nbsp;Pošto su izgubili Fani, morao je da što pre skloni Porodicu odavde. Kilin zažmirka, i ugleda plave tačke Porodice kako se slivaju ka neravnom terenu koji će im pružiti kakav takav zaklon. Dobro je. Ali, gde je...?
<BR>&nbsp;&nbsp;&nbsp;&nbsp;&nbsp;"Tobi! Drži se onog potoka, vidiš ga?"
<BR>&nbsp;&nbsp;&nbsp;&nbsp;&nbsp;Na klik odatle, njegov sin je oklevao.
<BR>&nbsp;&nbsp;&nbsp;&nbsp;&nbsp;"Desno od tebe!"
<BR>&nbsp;&nbsp;&nbsp;&nbsp;&nbsp;...i u trenutku koji je izgledao kao večno balansiranje nad bezdanim ambisom, Kilin je bio siguran da je dečakova oprema uništena ili preopterećena, i da nije mogao da čuje upozorenje. Ili je bio zbunjen elektronskom bukom. ili se beše umorio od trčanja. I zato će ostati kao ukopan, sve dok na suvoj i pustoj poljani ne ostane ni jedna nepokretna meta koja bi uskočila u riblje oko sočiva nevidljive maške Marodera. Kao zamrznuta neodlučnost njegovog će sina pretvoriti u idealnu metu.
<BR>&nbsp;&nbsp;&nbsp;&nbsp;&nbsp;Ukočivši se za trenutak, Kilin se priseti vremena kada je sa ocem pošao u jednostavan sakupljački pohod, najobičniju potragu za potrebnim čip-delovima; izgledalo je to tako laku, da i majka beše pristala da ga pusti. A tamo se Maroder obrušio na njih kada su stigli do izdvojene razrušene stanice, gde su serveri poslovali u nemoj i tupoj poslušnosti. Kilin beše skrenuo malo u stranu, da bi iščupao servo iz prašnjavog skladišta, ali ga je Maroder (tačnije Zvečarka, stara ali potpuno naoružana) primetila i pojurila. Tri muškarca i jedna žena razneli su potom Zvečarku na sastavne delove, na jedva dva koraka od Kilina koji je panično bežao. Toliko se bio prepao, da se uneredio u odelo. Ipak, sada se više nije sećao stida kada je smrad počeo da se širi, niti zavitlavanja prijatelja. Sećao se samo pogleda svog oca: očiju užagrenih u dupljama, punih očajanja. Kilin je znao da se i njegovo lice sada zgrčilo u iščekivanju predviđenog užasa, dok je njegov sin nepokretno stajao, tokom jednog čvrstog otkucaja srca nepopravljivo izgubljenog vremena...
<BR>&nbsp;&nbsp;&nbsp;&nbsp;&nbsp;"Tobi!"
<BR>&nbsp;&nbsp;&nbsp;&nbsp;&nbsp;"Uh, dabre."
<BR>&nbsp;&nbsp;&nbsp;&nbsp;&nbsp;Daleka prilika sasuljala se niz obalu, u zmijoliki isušeni vodotok.
<BR>&nbsp;&nbsp;&nbsp;&nbsp;&nbsp;Kilin nije mogao da diše. Shvatio je da se i sam ukočio, predstavljajući savršenu metu.
<BR>&nbsp;&nbsp;&nbsp;&nbsp;&nbsp;"Drž' se i napred, dečko", doviknu on sinu, dok se okretao i sklanjao.
<BR>&nbsp;&nbsp;&nbsp;&nbsp;&nbsp;Istog časa osetio je kako nešto prolazi - ssssip! - kroz nepokretni vazduh.
<BR>&nbsp;&nbsp;&nbsp;&nbsp;&nbsp;Desnim okom uočio je brze, treperave, narandžaste iskre. To je značilo da nešto pretražuje, pokušavajući da prodre u njega. Ali, bilo je brzo, brže od ičega što je poznavao.
<BR>&nbsp;&nbsp;&nbsp;&nbsp;&nbsp;Bockavo ledeno crvenilo je prodiralo kroz njega sa bolnim škripanjem.
<BR>&nbsp;&nbsp;&nbsp;&nbsp;&nbsp;Kilin se baci na tle. "Fani! Kako je?"
<BR>&nbsp;&nbsp;&nbsp;&nbsp;&nbsp;" Ja... auhhh... ne mogu..."
<BR>&nbsp;&nbsp;&nbsp;&nbsp;&nbsp;"Ova stvar... šta je to?"
<BR>&nbsp;&nbsp;&nbsp;&nbsp;&nbsp;" Nisam... videla... godinama..."
<BR>&nbsp;&nbsp;&nbsp;&nbsp;&nbsp;"Šta da radimo?"
<BR>&nbsp;&nbsp;&nbsp;&nbsp;&nbsp;Ledrof pokuša da se ubaci u uski snop koma, ali ga Kilin opsova i blokira ga.
<BR>&nbsp;&nbsp;&nbsp;&nbsp;&nbsp;" Ne... veruj... onome... što... vidiš.."
<BR>&nbsp;&nbsp;&nbsp;&nbsp;&nbsp;"Šta..."
<BR>&nbsp;&nbsp;&nbsp;&nbsp;&nbsp;Starica se zagrcnu, i linija joj zaneme.
<BR>&nbsp;&nbsp;&nbsp;&nbsp;&nbsp;Fani je više od svih u Porodici poznavala retke, smrtonosne maške. Borila se sa njima vrlo dugo, još i pre nego što se Kilin rodio. Ali Kilin je po njenom mlitavom glasu znao da joj je ova stvar doakala; možda joj raznela i neke nerve.
<BR>&nbsp;&nbsp;&nbsp;&nbsp;&nbsp;Znači, nema pomoći od fine, mudre, stare žene.
<BR>&nbsp;&nbsp;&nbsp;&nbsp;&nbsp;Kilin se osvrnu ka izuvijanim, obrađenim oblicima kamena na dalekoj padini. Predstavljali su zakrivljene ravni, površine uobličene u neke svrhe koje ljudi nisu mogli da razumeju. Uopšte nije razmišljao o njima, pošto odavno beše naučio da ne zagleda ono što ni jedan čovek ne može da odgonetne. Umesto toga, tragao je za svežim rezovima, nepogrešivim tragovima autosekača - kojih, međutim, nije bilo.
<BR>&nbsp;&nbsp;&nbsp;&nbsp;&nbsp;"Džosline!"
<BR>&nbsp;&nbsp;&nbsp;&nbsp;&nbsp;Izlomljene kamene površine su se stanjile, pa zatreperile, i Kilina obuze vrtoglavo osećanje da vidi kroz goli kamen u iznenadastvoreni grad pun kosina i čvrstih granitnih zidova. Brujao je od crvene energije, i rastao pred njegovim očima.
<BR>&nbsp;&nbsp;&nbsp;&nbsp;&nbsp;"Proklet bio ako znam šta je ovo", promrmlja on.
<BR>&nbsp;&nbsp;&nbsp;&nbsp;&nbsp;Grad je svetlucao, dalek i prozračan. Prosti kamen beše ustupio mesto staklastoj eleganciji.
<BR>&nbsp;&nbsp;&nbsp;&nbsp;&nbsp;A onda se kamen ponovo vratio.
<BR>&nbsp;&nbsp;&nbsp;&nbsp;&nbsp;Oglasi se i Džoslin, glasom punim neverice. "Čitava padina?" upita ona.
<BR>&nbsp;&nbsp;&nbsp;&nbsp;&nbsp;Kilin je odgovorio gunđanjem. "Za toliku fatamorganu je potrebna ogromna maška."
<BR>&nbsp;&nbsp;&nbsp;&nbsp;&nbsp;"Ili neka nova" dobaci Džoslin.
<BR>&nbsp;&nbsp;&nbsp;&nbsp;&nbsp;Pojavila mu se zdesna, pognuta i trčeći uz pomoć kompresora. Iza njih je Porodica trčala punom brzinom, a dahtanje i stenjanje koje je Kilin čuo bilo je usklađeno sa njihovom udaljenošću. Predstavljali su stalni hor u pozadini, kao da ga svi posmatraju, kao da čitava Porodica beži u zaklon, ali je ipak i dalje tu, kao svedok ovog poslednjeg sićušnog dodatka dugoj izgubljenoj bici sa mašinama. Osećao ih je svuda oko sebe kao nemu porotu.
<BR>&nbsp;&nbsp;&nbsp;&nbsp;&nbsp;Džoslin se opet oglasi. "Pogodio si nešto?"
<BR>&nbsp;&nbsp;&nbsp;&nbsp;&nbsp;Kilin se beše sklonio iza hrpe drevnih, izuvijanih obruča. Njihova debela površina bila je prošarana mrljama prljavocrvene rđe. "Valjda."
<BR>&nbsp;&nbsp;&nbsp;&nbsp;&nbsp;"Čvrsto?"
<BR>&nbsp;&nbsp;&nbsp;&nbsp;&nbsp;"Nebre. Zvučalo je samo kao da sam pogodio instalacije maške."
<BR>&nbsp;&nbsp;&nbsp;&nbsp;&nbsp;" Znači, još je tamo. Krije se. "
<BR>&nbsp;&nbsp;&nbsp;&nbsp;&nbsp;Još nije bilo izgleda da stignu do Fani. Održavao je bezbednu udaljenost od njenog skljokanog tela, siguran da je do sada već postalo utvrđena meta.
<BR>&nbsp;&nbsp;&nbsp;&nbsp;&nbsp;" Mogu da ga nanjušim." Džoslinin alt, obično mek kao pamuk, bio je sada piskav i visok od napetosti.
<BR>&nbsp;&nbsp;&nbsp;&nbsp;&nbsp;Sada, kada se malo sredio, i on je mogao da ga oseti. Težak, uljast miris. Njegovi ugrađeni detektori pružili su mu miris umesto dešifrovanih podataka; ljudi su mirise pamtili bolje nego podatke. Ali, nije uspevao da prepozna bliski, gust zadah. Bio je siguran da ga nikad ranije nije osetio.
<BR>&nbsp;&nbsp;&nbsp;&nbsp;&nbsp;Vazduh se izvi od grozničavog, šupljeg vruuung. Do Kilina je doprlo kao zvuk van granica onog što uvo može da uhvati - smeša infraakustičkog tutnjanja pod nogama i elektromagnetske škripe, dosežući frekvencije visoke i tanke pod stalnim povetarcem.
<BR>&nbsp;&nbsp;&nbsp;&nbsp;&nbsp;"Gađa nas blokovima", reče on. "Mora da je na Fani koristio neki sistem, koji na nama ne uspeva."
<BR>&nbsp;&nbsp;&nbsp;&nbsp;&nbsp;"Ona je imala staru opremu", primeti Džoslin.
<BR>&nbsp;&nbsp;&nbsp;&nbsp;&nbsp;"Verovatno upravo menja sistem", odgovori Kilin, dašćući i željan da učini nešto, bilo šta.
<BR>&nbsp;&nbsp;&nbsp;&nbsp;&nbsp;"Traži nas."
<BR>&nbsp;&nbsp;&nbsp;&nbsp;&nbsp;"Dabre, dabre", promrmlja Kilin. Pokušavao je da se seti. Postojala je neka maška koja je to radila, pre mnogo godina. Emitovala je nešto što se uvlačilo u samu tvoju ličnost, delujući na način na koji si gledao. Mogla te je navesti da poveruješ kako gledaš običan predeo, a slika je zapravo bila izmontirana, izostavljajući... "Bogomoljka", naglo reče on. "Bogomoljka, tako ju je Fani zvala. Videla ju je nekoliko puta."
<BR>&nbsp;&nbsp;&nbsp;&nbsp;&nbsp;Bogomoljka je emitovala iluzije bolje od bilo koje druge maške. Mogla je da prizove stare slike i ubaci ti ih u glavu tolikom brzinom da nisi znao šta je stvarno. A iza slike stajala je Bogomoljka, sve bliža, pokušavajući da te zgromi.
<BR>&nbsp;&nbsp;&nbsp;&nbsp;&nbsp;"Misliš da bežimo?" upita Džoslin. Njena daleka tačkica već se udaljavala, spremna za pokret.
<BR>&nbsp;&nbsp;&nbsp;&nbsp;&nbsp;"Ne, dok mi je iza leđa velika zelena tačka."
<BR>&nbsp;&nbsp;&nbsp;&nbsp;&nbsp;Kilin se gotovo ludački nasmeja, što je u tom času bilo lakše nego razmišljati; beše već naučio da se ponaša u skladu sa trenutkom. Svako razmišljanje pretvorilo bi se u brigu, a to je usporavalo onoga ko bi želeo da je brz.
<BR>&nbsp;&nbsp;&nbsp;&nbsp;&nbsp;Imao je problema sa topo mapom, kojom je u čitavoj Porodici samo on raspolagao. Nosio ju je u rancu na krstima.
<BR>&nbsp;&nbsp;&nbsp;&nbsp;&nbsp;Po legendi, čovek sa topo mapom prvi strada. Priča je glasila da maške lovci - Kopljanici, Hodači, Zvečarke - vide opremu kao blistavo zelenu tačku i gađaju u nju. Mogli su da uhvate odjek svojih dubokih, tragajućih zvukova od opreme, i da na osnovu toga steknu predstavu o pravcu. Potom bi se oglasile nešto glasnije, šaljući nešto što bi upalo u opremu za topo mapu, a potom žrtvi zdrobilo mozak.
<BR>&nbsp;&nbsp;&nbsp;&nbsp;&nbsp;"Pa, šta ćemo?"
<BR>&nbsp;&nbsp;&nbsp;&nbsp;&nbsp;"Moramo napasti."
<BR>&nbsp;&nbsp;&nbsp;&nbsp;&nbsp;čuo je Džoslin kako gunđa. Nije joj se to dopadalo. Doduše, nije ni njemu. Ako je ta Bogomoljka upola dobra kao što je Fani pričala, u stanju je da prati tvoj pucanj i da te nađe pre nego što stigneš da uključiš zaštitu.
<BR>&nbsp;&nbsp;&nbsp;&nbsp;&nbsp;Ali, ako sada ne ubiju Bogomoljku, ona će ih pratiti, skrivajući se po noći iza svojih obmana. Moći će da im se prikrade i isecka ih na komadiće, pre nego što shvate šta im se događa.
<BR>&nbsp;&nbsp;&nbsp;&nbsp;&nbsp;"Čekaj... Baš sam se setio nečega što je Fani pričala."
<BR>&nbsp;&nbsp;&nbsp;&nbsp;&nbsp;"Prisećaj se malo brže."
<BR>&nbsp;&nbsp;&nbsp;&nbsp;&nbsp;Fani ih je podučavala pričajući im priče. Pričala je nešto o Propasti, o tome kako su usred najgore bitke neki Bišopi našli način da prodru kroz stvorene privide.
<BR>&nbsp;&nbsp;&nbsp;&nbsp;&nbsp;On pažljivo zaškljoca zubima, isprobavajući - jednom dugo, jednom kratko. To mu je podesilo vid, tako da se sve crveno pojačalo. Plavo je izbledelo, ostavljajući blistavi, neravni predeo okupan u tečnoj vatri. Nebo se pretvorilo u prazno ništavilo. Dok je preletao pogledom duž spektra, preko dalekog brega prelivali su se purpurni talasi toplote.
<BR>&nbsp;&nbsp;&nbsp;&nbsp;&nbsp;"Fani je povređena. Misliš li da pođemo do nje?"
<BR>&nbsp;&nbsp;&nbsp;&nbsp;&nbsp;"Tiho!"
<BR>&nbsp;&nbsp;&nbsp;&nbsp;&nbsp;Divlje je zatresao glavom, piljeći pravo napred, pogleda uperenog u jednu tačku. Šta je ono Fani pričala...? Pređi na brzu crvenu, gledaj uglovima očiju.
<BR>&nbsp;&nbsp;&nbsp;&nbsp;&nbsp;Nešto se zatalasalo. Među uobličenim slojevima hladno sivog kamena stajalo je nešto rasklaćeno, zakrivljeno, prošarano nečin nalik na svetleće crve. Slika se stopila sa kamenom, pa potom isplivala iz njega, postajući vidljiva jedino kada bi Kilin brzo okrenuo glavu ustranu.
<BR>&nbsp;&nbsp;&nbsp;&nbsp;&nbsp;Iluzija se brzo ispravljala, ali nije bila savršena, i u deliću sekunda bi mogao da vidi napravu sa cevastim nogama, čvornovatom glavom i dugim, zglavkastim telom načičkanim antenama.
<BR>&nbsp;&nbsp;&nbsp;&nbsp;&nbsp;"Vidiš li nešto?"
<BR>&nbsp;&nbsp;&nbsp;&nbsp;&nbsp;"Pre bih rekao da..."
<BR>&nbsp;&nbsp;&nbsp;&nbsp;&nbsp;Nešto mu je načinilo rupu u oku i prodrlo unutra.
<BR>&nbsp;&nbsp;&nbsp;&nbsp;&nbsp;Pao je na leđa, žmirkajući, pokušavajući da oseti i prati talase užasne vreline koji su mu sukljali kroz telo u brzim, naglim skokovima.
<BR>&nbsp;&nbsp;&nbsp;&nbsp;&nbsp;Usijana agonija zapljusnu mu neuralnu ličnost. Rasla je, širila se i napadala dalje.
<BR>&nbsp;&nbsp;&nbsp;&nbsp;&nbsp;Video je i osetio davna, zapamćena lica, bleda i isušena. Slivala su se ka njemu a zatim se udaljavala, kao da neka ogromna ruka meša špil karata, pa se svaka pojavljuje jasno vidljiva samo na trenutak. I sa svakim proletelim sećanjem stizao je i bljesak hromiranog bola.
<BR>&nbsp;&nbsp;&nbsp;&nbsp;&nbsp;Bogomoljka je kopala po njegovoj prošlosti. Tražila je i pamtila.
<BR>&nbsp;&nbsp;&nbsp;&nbsp;&nbsp;Kilin kriknu od besa.
<BR>&nbsp;&nbsp;&nbsp;&nbsp;&nbsp;Borio se protiv čvrstog dodira.
<BR>&nbsp;&nbsp;&nbsp;&nbsp;&nbsp;"Ja... upala je u mene..." A onda je osetio kako strelica bola bola uranja u nešto hladno u njegovoj desnoj nozi. Osetio je lutajuću vrelinu kako jenjava i zamire. Progutala ju je neka duboko pohranjena, paučinasta zamka, koju behu stvorili neki davno izgubljeni umovi.
<BR>&nbsp;&nbsp;&nbsp;&nbsp;&nbsp;Kilin nije razmišljao šta ga to beše spaslo. Svoje sopstveno telo razumeo je otprilike koliko i maške. Prosto je ponovo skočio na noge, našavši se u dnu obrušene peskovite padine niz koju se sasuljao onako obuzet grčevima. U čulima je osećao senku bola.
<BR>&nbsp;&nbsp;&nbsp;&nbsp;&nbsp;A ispitivač pravca pratio je uočljive talase sve do samog izvora.
<BR>&nbsp;&nbsp;&nbsp;&nbsp;&nbsp;"Džoslin! Uspeo sam da ga fiksiram", javi se on.
<BR>&nbsp;&nbsp;&nbsp;&nbsp;&nbsp;"Pa, požuri onda."
<BR>&nbsp;&nbsp;&nbsp;&nbsp;&nbsp;"Kreće se!"
<BR>&nbsp;&nbsp;&nbsp;&nbsp;&nbsp;U blistavom rubinskom sumraku Bogomoljka se trzala i koprcala prema Faninom opruženom telu. Kilin je čuo duboki testerasti zvuk od kojeg mu se kosa podigla na glavi.
<BR>&nbsp;&nbsp;&nbsp;&nbsp;&nbsp;Kao žuti zubi koji progrizaju kost. Ako priđe Fani...
<BR>&nbsp;&nbsp;&nbsp;&nbsp;&nbsp;Kilin se usmeri na treperavu sliku Bogomoljke u pokretu, dok je levim kažiprstom pritiskao odgovarajuću tačku na grudima. U levom oku video je kako oštri purpurni krug raste, okružujući zapreminu u kojoj se slika Bogomoljke zgušnjavala i razlivala. On se kucnu po desnoj slepoočnici i Džoslin primi lokaciju.
<BR>&nbsp;&nbsp;&nbsp;&nbsp;&nbsp;"Da je spržnemo?" upita ona. Predstavljala je sitnu tačku na drugoj strani doline. Moći će da precizno odrede položaj Bogomoljke.
<BR>&nbsp;&nbsp;&nbsp;&nbsp;&nbsp;"Nebre. Hajde da raznesemo to đubre."
<BR>&nbsp;&nbsp;&nbsp;&nbsp;&nbsp;"Važibre. Kreni!"
<BR>&nbsp;&nbsp;&nbsp;&nbsp;&nbsp;Opalio je. Oštri udari u tišini.
<BR>&nbsp;&nbsp;&nbsp;&nbsp;&nbsp;Dva starinska patrona zdrobila su maški prednji i zadnji kraj.
<BR>&nbsp;&nbsp;&nbsp;&nbsp;&nbsp;Noge su se slomile. Antene su pale na zemlju.
<BR>&nbsp;&nbsp;&nbsp;&nbsp;&nbsp;Kilin je video kako Bogomoljkin plavozeleni elektronski život kaplje i ističe, kako joj unutrašnjost umire dok nad-um pokušava da opstane žrtvujući ostatak... Ali, mračno pomisli on, mehaničku štetu ne možeš popraviti brzim premeštanjem toka struje.
<BR>&nbsp;&nbsp;&nbsp;&nbsp;&nbsp;Maške su najčešće bile ranjive upravo na takav način. Kilin je voleo da ih gleda kako se razleću na deliće - zaista, prijatno osećanje. I to je bio razlog što je, kad god je mogao, koristio patrone.
<BR>&nbsp;&nbsp;&nbsp;&nbsp;&nbsp;Skočio je i pojurio što je brže mogao prema Bogomoljki, koja se još uvek polako raspadala. Loptasti zglobovi otpadali su i oslobađali noge. Trup joj je pao na tle i prevrnuo se. Ali, nad- um će biti u njemu, pokušavajući da se spase.
<BR>&nbsp;&nbsp;&nbsp;&nbsp;&nbsp;Kilin oprezno priđe preko peskovitlog tla prekrivenog hrpom mehaničkih otpadaka. Nogama je odgurnuo u stranu manje delove, ne skidajući pogled sa Bogomoljke. Džoslin je stigla sa druge strane.
<BR>&nbsp;&nbsp;&nbsp;&nbsp;&nbsp;"Klopka za budale, može biti", reče on.
<BR>&nbsp;&nbsp;&nbsp;&nbsp;&nbsp;"Pojma. Nikad nisam vid'la nešto ovoliko."
<BR>&nbsp;&nbsp;&nbsp;&nbsp;&nbsp;"Saglasan", promrmlja zadivljeno Kilin.
<BR>&nbsp;&nbsp;&nbsp;&nbsp;&nbsp;Potpuno ispružena, Bogomoljka je bila duža nego deset ljudi postavljenih jedan za drugim. Kilin je zapreminu i masu predmeta osećao negde u sebi. Bez razmišljanja je mogao da oseti da je nešto preteško da bi se nosilo čitav dan ubrzanog marša, ili da je unutar dometa datog oružja.
<BR>&nbsp;&nbsp;&nbsp;&nbsp;&nbsp;U desnom oku su mu svetlucale cifre, pokazujući dimenzije i težinu bogomoljke. Nije bio u stanju da iščitava te drevne simbole predaka i jedva je obraćao pažnju na njih. Nisu mu ni bili trebali. Unutrašnji, duboko usađeni čipovi i podsistemi sve su to prerađivali u direktno osećanje. Stizali su prirodno i neprimetno, kao i topli dodir vetra koji mu je talasao izbledelu crnu kosu - tiho elektromagnetno stenjanje umiruće Bogomoljke, tamni pritisak koji mu je stavljao do znanja da će uskoro morati da mokri.
<BR>&nbsp;&nbsp;&nbsp;&nbsp;&nbsp;"Gledaj", pozva ga Džoslin. Bila je toliko blizu da ju je čuo i akustički; glas joj je bio pomalo isprekidan od napora i naknadnog straha. "Nad-um je tu unutra", pokaza ona.
<BR>&nbsp;&nbsp;&nbsp;&nbsp;&nbsp;Bakarno kućište pokušavalo je da se ukopa u tle, i pri tom je dobro napredovalo. Džoslin priđe bliže i uperi u njega raskidač.
<BR>&nbsp;&nbsp;&nbsp;&nbsp;&nbsp;"Upotrebi udarač", dobaci joj Kilin.
<BR>&nbsp;&nbsp;&nbsp;&nbsp;&nbsp;Ona izvuče cev nabijenu diskovima i nacilja. Disk odjeknu čunk kada je opalila u uglačano, linijama prošarano kućište. Oklop se zatrese od udara. Čeličnoplave larve sa donje strane zazujaše i zanemeše.
<BR>&nbsp;&nbsp;&nbsp;&nbsp;&nbsp;"Dobro je", primeti Kilin. Nedaleko odatle, dva servera pokušavala su da se udalje. Oba su po bočnim pločama imala cik- cak linije. Nikada još nije video servere da putuju zajedno sa maškom visoke klase. "Gađaj ih", uzviknu on, i sam podižući pušku.
<BR>&nbsp;&nbsp;&nbsp;&nbsp;&nbsp;"Samo serveri - mani ih."
<BR>&nbsp;&nbsp;&nbsp;&nbsp;&nbsp;"Jes'bre." Potom potrča ka Fani. Držao se njenih odavno uvedenih pravila - prvo se postaraj za nad-um, a onda za ranjene. No, dok je išao nizbrdo ka nepomičnom, opruženom telu, srce mu zastade i on zažali što je dozvolio sebi da izgubi makar i trenutak.
<BR>&nbsp;&nbsp;&nbsp;&nbsp;&nbsp;Fani je ležala prepletenih ruku i nogu, zabačene glave. Izborane usne bile su joj opuštene, otkrivajući žućkaste desni i zube oštre od dugih časova turpijanja. Njeno izborano lice prazno je zurilo ka nebu, dok su joj oči bile blistavo, staklasto bele.
<BR>&nbsp;&nbsp;&nbsp;&nbsp;&nbsp;"Ne!" Nije mnogao da se pokrene. Džoslin mu priđe, kleče kraj njega i pritisnu dlanove na gornji deo Faninog vrata.
<BR>&nbsp;&nbsp;&nbsp;&nbsp;&nbsp;I Kilin je video da nema drhtaja. Osetio je kako se u njega uvlači užasna, iscrpljujuća praznina. "On... isisao ju je", rele on polako.
<BR>&nbsp;&nbsp;&nbsp;&nbsp;&nbsp;"Ne! Tako brzo?" Džoslin je gledala naviše u njega, očiju grozničavih i raširenih, očekujući da porekne ono što i sama beše videla.
<BR>&nbsp;&nbsp;&nbsp;&nbsp;&nbsp;"Bogomoljka..." Grlo mu se steglo od saznanja. "Prokleto je brza."
<BR>&nbsp;&nbsp;&nbsp;&nbsp;&nbsp;"Ali, ti si je ipak pogodio", primeti Džoslin.
<BR>&nbsp;&nbsp;&nbsp;&nbsp;&nbsp;"Sreća. Čista sreća."
<BR>&nbsp;&nbsp;&nbsp;&nbsp;&nbsp;"Mi... nikad nismo..."
<BR>&nbsp;&nbsp;&nbsp;&nbsp;&nbsp;"Ova je imala neke nove trikove!"
<BR>&nbsp;&nbsp;&nbsp;&nbsp;&nbsp;Džoslinin glas postade vodnjikav i žalostan. "Ali, Fani! Umela je da se štiti bolje od bilo koga drugog!"
<BR>&nbsp;&nbsp;&nbsp;&nbsp;&nbsp;"Dabre. Dabre."
<BR>&nbsp;&nbsp;&nbsp;&nbsp;&nbsp;"Znala je sve."
<BR>&nbsp;&nbsp;&nbsp;&nbsp;&nbsp;"Ovo nije."
<BR>&nbsp;&nbsp;&nbsp;&nbsp;&nbsp;U Faninim napola zatvorenim, od straha iskolačenim očima Kilin je ugledao znake kojih Porodica beše već mesecima pošteđena. Oko očiju joj je curkala sivkasta skrama. Dok je gledao, u skrami se pojavi mehurić krvi; pukao je, i ispustio smrdljivi gas.
<BR>&nbsp;&nbsp;&nbsp;&nbsp;&nbsp;Bogomoljka se nekako ubacila u Fanine nerve, u njeno telo, u samu nju - i sve to za samo nekoliko trenutaka. Maške to nikada nisu mogle tako brzo, i sa daljine. Do sada je maški Maroderu bilo potrebno da drži zarobljenog čoveka barem nekoliko neprekidnih minuta.
<BR>&nbsp;&nbsp;&nbsp;&nbsp;&nbsp;To je bila mala prednost koju je čovečanstvo imalo nad divljim, grabljivim maškama, a ako je ova Bogomoljka predstavljala bilo kakav nagoveštaj, ta sitna prednost sada je izgubljena.
<BR>&nbsp;&nbsp;&nbsp;&nbsp;&nbsp;Kilin se sagnu da bolje osmotri. Džoslin beše zgulila gusto prepleteno gumirano odelo i Fanina koža izgledala je kao da su hiljade sitnih igala prošle kroz nju, i to iznutra. Sitne mrlje crnoplave krvi već se behu osušile, tik ispod kože. Bogomoljka beše prodrla u nju i sve pročitala. U jednom jedinom strašnom trenutku zgulila je prepletene neuronske mreže koje su činile Fani i naučila sve o njoj - priču koju svaki čovek nosi u sebi. Stvari u kojima je uživala. Kada je osećala oštre probade bola. Kada i zašto je podnela bezbroj poraza koji su ostajali zbijeni za njom - dugi, neprekinuti niz tame, svetlosti i ponovne tame, kroz koji je napredovala čvrstim i nepromenljivim tempom, stalnom stazom prosečenom kroz mozaik svetova, nada i neprekidnog rata.
<BR>&nbsp;&nbsp;&nbsp;&nbsp;&nbsp;Maške iz klase Marodera su baš to i želele: ne metal, niti tečnost, niti bilo kakve zalihe. Čak ni sićušne čipove ili dragocene električne spravice koje su ljudi često tražili i krali od nižih maški, servera, radnika i sakupljača.
<BR>&nbsp;&nbsp;&nbsp;&nbsp;&nbsp;Skroz mrtva. Maroderi su tražili podatke, informacije, samu ličnost. Ispitujući svaki detalj Fanine ličnosti, Bogomoljka je isisala, sažvakala i izbrisala sve što je činilo Fani.
<BR>&nbsp;&nbsp;&nbsp;&nbsp;&nbsp;Kilin kriknu od bola i besa, pa potrča nazad do raspadnute Bogomoljke i iščupa joj jednu slomljenu nogu.
<BR>&nbsp;&nbsp;&nbsp;&nbsp;&nbsp;Teško dišući, on udari patrljkom noge po lešini, od čega se delovi razleteše na sve strane. Ledrof je pokušavao da mu se javi, ali on samo nešto prostenja i potom potpuno isključi svoju kom-liniju.
<BR>&nbsp;&nbsp;&nbsp;&nbsp;&nbsp;Nije znao koliko su dugo trajali to udaranje i ta vika. Najpre su ga ispunili, a potom u istoj meri i ispraznili, raspršivši njegov gnev po beskonačnom vazduhu.
<BR>&nbsp;&nbsp;&nbsp;&nbsp;&nbsp;Kada je završio, vratio se do Fani i podigao patrljak u nemom pozdravu poraženog.
<BR>&nbsp;&nbsp;&nbsp;&nbsp;&nbsp;Ovo je bila najgora vrsta smrti. Oduzima ti ne samo trenutni život, nego mnogo više - otima ti i prošlost nekadašnje slave i iskustva u bekstvu. Davi život u gustom crnom sirupu uma maške. Čini ga uzaludnim, upijajući i uništavajući, ne ostavljajući nikakvog traga da je nesrećnik ikada postojao.
<BR>&nbsp;&nbsp;&nbsp;&nbsp;&nbsp;Ljudske sprave nisu u stanju da spasu um koji je tako ižvakan i svaren. Da ju je Bogomoljka samo ubila, Porodica bi verovatno uspela da napabirči makar deo istinske Fani. Iz mozga koji se hladi mogli su da izvuku njeno znanje, prošarano prelivima njene ličnosti. Mogla je biti pohranjena u umu nekog pripadnika Porodice, i postala bi Aspekt.
<BR>&nbsp;&nbsp;&nbsp;&nbsp;&nbsp;Bogomoljka im nije ostavila čak ni to.
<BR>&nbsp;&nbsp;&nbsp;&nbsp;&nbsp;Potpuna smrt. Večeras, kada budu konačno polagali Fani, neće imati nikakvu istinu da izvuku iz mlitavog, šupljeg tela koje je Kilin video pred sobom, napušteno i zgužvano. Porodica neće moći da ponese dalje ni delić nje, i to je bilo gotovo kao da nikada nije ni učestvoala u beskonačnom maršu koji je bio usud čovečanstva.
<BR>&nbsp;&nbsp;&nbsp;&nbsp;&nbsp;Kilin i nesvesno poče da plače, i tek kada je sa Porodicom napustio dolinu osetio je tinjajući bol u sebi. Tada je shvatio da i to beše način na koji Fani mogla da i dalje živi, ali to ipak nije predstavljalo nikakvu utehu.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
