<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Očekivao je da će Bogomoljka odgovoriti ledeno razumnim napadom. Ili nekom strašnom olujom uma. Možda napadajući i samog Kilina.
<BR>&nbsp;&nbsp;&nbsp;&nbsp;&nbsp;Svakako nije očekivao potpunu tišinu.
<BR>&nbsp;&nbsp;&nbsp;&nbsp;&nbsp;Porodice su bile pune strepnje dok je on izlazio iz arene. Niko nije znao šta znači Bogomoljkino ćutanje.
<BR>&nbsp;&nbsp;&nbsp;&nbsp;&nbsp;Kilin je osetio ogromno olakšanje dok se vraćao sa Svedočenja.
<BR>&nbsp;&nbsp;&nbsp;&nbsp;&nbsp;Tobi je ćeretao kraj njega, očiju koje su poigravale od blistavog iščekivanja. Kilin je probudio takve misli u Porodicama, i to iskustvo ga je iscrplo.
<BR>&nbsp;&nbsp;&nbsp;&nbsp;&nbsp;Dok je govorio, po prvi put je osetio šta znači izložiti nemilosrdnom prostoru samog sebe, biti projektovan kroz mrežu zajedničkih čula, ali, ipak, ostati najzavisniji od zvučnih tonova sopstvenog glasa. Reči su bile grube, slepe stvari kojima se pomagao radi jasnog puta što ga je video u svetu pred sobom. Rvao se sa njima kao sa nepoznatim alatkama, primoravajući njihovo meko značenje da prenesu u druge umove čvrste činjenice. Reči nisu samo značile stvari, već su i primoravale um da oseća i proteže se, i krv da struji brže.
<BR>&nbsp;&nbsp;&nbsp;&nbsp;&nbsp;Ocrtao je put zbog njih, čitavu priču o Argu. Od Porodica je u odgovor doprla pesma, mrmljanje odobravanja začinjeno pitanjima, sumnjama, odbijanjem koje je poigravalo kao trunje po tamnom okeanu. Nisu se svi složili. U najboljem slučaju, jedna grupa je imala rešenosti i odvažnosti da pođe tamo kuda su vodile ideje, da načini prvi korak označen na nesigurnom pesku.
<BR>&nbsp;&nbsp;&nbsp;&nbsp;&nbsp;Ipak, neki su to imali. Neki su ga čuli.
<BR>&nbsp;&nbsp;&nbsp;&nbsp;&nbsp;Nikada nije pomislio da će biti toliko iscrpljujuće. Sada je shvatao i poštovao ono to su Kapetani morali da čine. Usta su mu bila suva, a noge ga bolele kao da je satima marširao.
<BR>&nbsp;&nbsp;&nbsp;&nbsp;&nbsp;A onda je osetio težak pritisak Bogomoljkinog uma kako mu se vraća u čula.
<BR>&nbsp;&nbsp;&nbsp;&nbsp;&nbsp;Uprkos ograničenjima vašeg tipa, sposobni ste za iznenađenja.
<BR>&nbsp;&nbsp;&nbsp;&nbsp;&nbsp;"Baš ti hvala i jebi se", odgovori joj Kilin.
<BR>&nbsp;&nbsp;&nbsp;&nbsp;&nbsp;Ljudi koji su koračali oko njega takođe su čuli Bogomoljku, i svi se zaustaviše, osluškujući. Bogomoljka kao da je ispunila i sam vazduh svojim prisustvom.
<BR>&nbsp;&nbsp;&nbsp;&nbsp;&nbsp;Čak i sa mojim velikim sposobnostima, tvoj poziv je u osnovi nemoguć.
<BR>&nbsp;&nbsp;&nbsp;&nbsp;&nbsp;"To je fraza, a ne predlog."
<BR>&nbsp;&nbsp;&nbsp;&nbsp;&nbsp;Razumem. Pretražila sam istorijske kompilacije iz naših gradova koji kruže oko Snegobara. U neurednim arhivama (priznajem, gotovo nerazumljivim) ljudskog znanja, postoje bledi tragovi broda po imenu Argo. Možda je sagrađen da bi stigao do vaših Svećnjaka. Očito, kada smo mi počeli da se širimo Snegobarom i sprovodimo neophodne promene na njemu, vaši preci behu odlučili da sačuvaju ljudsku tehnologiju koja je sve brže nestajala.
<BR>&nbsp;&nbsp;&nbsp;&nbsp;&nbsp;"Razumeš li moju ponudu?"
<BR>&nbsp;&nbsp;&nbsp;&nbsp;&nbsp;Tvoju pretnju, da. (Nerazumljivo.) Zaista, ako pokušate da sami stignete do Arga, lako ću vas zaustaviti. Mogu navesti Marodere da vam preseku put.
<BR>&nbsp;&nbsp;&nbsp;&nbsp;&nbsp;Kilin se smireno nasmeši. "Sigurno. Lako nas je zaustaviti. Samo nas pobij."
<BR>&nbsp;&nbsp;&nbsp;&nbsp;&nbsp;Što ja najmanje želim, naravno. Verovala sam da ću moći da upotpunim svoju umetnost tokom jedne ljudske generacije. Sada vidim da to nije moguće. Dublji ste i čudniji nego što sam mislila.
<BR>&nbsp;&nbsp;&nbsp;&nbsp;&nbsp;Šibo se umša. "Uvek će biti onih koji će ostati ovde, u zoološkom vrtu. Možeš njih koristiti!"
<BR>&nbsp;&nbsp;&nbsp;&nbsp;&nbsp;Ali, da li oni predstavljaju pun obim vaših čudnih talenata? To ne mogu da znam.
<BR>&nbsp;&nbsp;&nbsp;&nbsp;&nbsp;"Saznaćeš. Samo pusti deo nas da ode."
<BR>&nbsp;&nbsp;&nbsp;&nbsp;&nbsp;Kroz čula im je odjeknuo šuplji pritisak, predstavljajući neku tuđinsku reakciju koju Kilin nije mogao da protumači ljudskim pojmovima.
<BR>&nbsp;&nbsp;&nbsp;&nbsp;&nbsp;Učiniću više od toga. Čak ću vam i pomoći.
<BR>&nbsp;&nbsp;&nbsp;&nbsp;&nbsp;Kilin nije učestvovao u provali oduševljenja koje se prolomilo među okolnim Bišopovima i Rukovima. Oprezno se pitao kakve su prave Bogomoljkine misli, i pravi razlozi.
<BR>
<BR>&nbsp;&nbsp;&nbsp;&nbsp;&nbsp;"Bogomoljka je sada tu?" upita Šibo.
<BR>&nbsp;&nbsp;&nbsp;&nbsp;&nbsp;"Osećam je." Kilin protrlja lice. Imao je glavobolju koja mu se obavijala oko čela kao vatreni prsten. Zamolio ju je da mu pritisne tačke iz ušiju, u korenu lobanje. Bio je to stari postupak Bišopovih za ublažavanje bola, i uskoro mu je doneo olakšanje. Probuđena, čula su mu se njihala i tragala. Šibine ruke osećao je kao usijane i meke.
<BR>&nbsp;&nbsp;&nbsp;&nbsp;&nbsp;"Ako ostanemo ovde, uvek će biti ovako", reče on dok se toplota širila kroz njega. "Bogomoljka će uvek biti negde pozadi."
<BR>&nbsp;&nbsp;&nbsp;&nbsp;&nbsp;"Posmatraće?"
<BR>&nbsp;&nbsp;&nbsp;&nbsp;&nbsp;"Kad bi bilo samo to. Nebre, nem' načina da je zaustavimo."
<BR>&nbsp;&nbsp;&nbsp;&nbsp;&nbsp;"Oseća nas?"
<BR>&nbsp;&nbsp;&nbsp;&nbsp;&nbsp;"Mogli bismo da je se otarasimo ako zatvorimo sva čula. Oslepimo."
<BR>&nbsp;&nbsp;&nbsp;&nbsp;&nbsp;"Ne želim."
<BR>&nbsp;&nbsp;&nbsp;&nbsp;&nbsp;"Ni ja. Mogu... probaću..."
<BR>&nbsp;&nbsp;&nbsp;&nbsp;&nbsp;Pažljivo je usmerio pažnju na tačke gde je tiho zujeće prisustvo prodrlo u njega i odgurnuo ga, blago i pažljivo. Potom jače. Tihi šum je nestao.
<BR>&nbsp;&nbsp;&nbsp;&nbsp;&nbsp;"Mislim da će otići ako želimo."
<BR>&nbsp;&nbsp;&nbsp;&nbsp;&nbsp;Ona klimnu glavom. "I ja mislim."
<BR>&nbsp;&nbsp;&nbsp;&nbsp;&nbsp;"Ali, još je tu negde."
<BR>&nbsp;&nbsp;&nbsp;&nbsp;&nbsp;"Dabre. Ipak, odlazi."
<BR>&nbsp;&nbsp;&nbsp;&nbsp;&nbsp;"Nikad se ne bih izvukao iz oluje Aspekata da nje nije bilo. Ostao bih u transu, kao ona žena koju je Sekira koristio za prevodioca. Mora da su se njeni Aspekti upaničili tokom pohoda."
<BR>&nbsp;&nbsp;&nbsp;&nbsp;&nbsp;"Veštak nije mogao da je popravi?"
<BR>&nbsp;&nbsp;&nbsp;&nbsp;&nbsp;"Izgleda. Bogomoljka mi je pružila pomoć, taman koliko je trebalo. Bila je korisna."
<BR>&nbsp;&nbsp;&nbsp;&nbsp;&nbsp;"Meni se ipak ne sviđa."
<BR>&nbsp;&nbsp;&nbsp;&nbsp;&nbsp;Shvatao ju je. Život pod dobrostivim kišobranom uvek bi bio pun udaljenih očiju.
<BR>&nbsp;&nbsp;&nbsp;&nbsp;&nbsp;Šibo polako spusti pogled sa zvezda koje su se videle kroz prozor. Pogledala ga je iskosa, ispitivački, i laki, znalački osmeh osvetli glatke površine njenog lica.
<BR>&nbsp;&nbsp;&nbsp;&nbsp;&nbsp;"One moje unutrašnje komande, modifikacije polnih centara. Nestale su."
<BR>&nbsp;&nbsp;&nbsp;&nbsp;&nbsp;Šibo ništa nije rekla; samo se nasmešila.
<BR>&nbsp;&nbsp;&nbsp;&nbsp;&nbsp;Poljubio ju je u vrat, oči, usta. Sve je imalo ukus vazduha i zemlje, ali usta su bila snažnija, dublja, vlažna. Kolena su mu popustila i on se spusti na grubi, prljavi pod. Zubima je tražio otvarač njenog skočiodela. Tkanje je bilo grubo i brada mu se češala o njega. Odeća se najzad oslobodi i lako skliznu kada mu ona prebaci noge preko leđa. Sobica je bila hladna i bez kreveta. Dva puta su se prevrnuli u vlažnoj, neravnoj prljavštini. Natopio je njenu odeću pljuvačkom, dok nije uspeo da je svu skine, koristeći se samo ustima. Nije hteo da je pusti iz zagrljaja, ni ona njega. Ponovo su se prevrnuli, ovog puta kraj zida, izudaravši kolena i prste na nogama.
<BR>&nbsp;&nbsp;&nbsp;&nbsp;&nbsp;Šibo se izmigolji od njega. Čuo je pucketanje i zvuk otvaranja. Svukla je spoljkostur.
<BR>&nbsp;&nbsp;&nbsp;&nbsp;&nbsp;Potom je u sve gušćoj tami našao njena bedra, njene divne čvrste grudi. Jezikom joj je otkrivao leđa, oštre lopatice, maljice na vratu. Trljao je, ljuštio rečne nanose napetosti i straha koji se behu nakupili u oboma. Osećao je kako se godine nanosa talasaju i rastapaju. Njeni zubi su mu divno grickali usne i on zagnjuri bradu u njenu kosu. Vetar je duvao iz njenih ogromnih, planinskih nozdrva. Slojevi su se ljuštili i on oseti duboko u sebi nekog svog starog Aspekta, ženu, kako mu se uvlači u ruke i prste. Nikada ranije nije se tako osećao, ni s Veronikom ni sa Džoslin. Meka, ženska lakoća beše mu se uvukla u dodir. Slojevi su nestajali. Pristup. Sporo maženje. Osećajući zajedničke spore drhtaje, kretali su se u potpunoj tišini. Obavila ga je nogama. Prigušena vrelina prodirala mu je u usta. Zgrabi, popusti, uzvrati, okreni. Oslobađajući pokret bedara, prožimajući od kosti do kosti. Trbusi su se otvarali i rame je prodrlo sve do ustreperelog srca. Žena u njemu osećala je kako joj se trostruki puls ubrzava, jenjava, ponovo dolazi. Zanemela publika kao da je pratila svaki pokret, glatko klizanje njega i nje, koje se granalo ka višim akordima. Sve se uklapalo. Prolazi su se proširivali, a mišići grčili. Upro se i uzdigao se, osećajući da se i ona izdiže. Kosa joj se beše podigla od vreline.
<BR>&nbsp;&nbsp;&nbsp;&nbsp;&nbsp;Vijuganje i cimanje smenili su sigurni, dugi pokreti i u tom času je shvatio značenje groteskne skulpture koju je video u fabrici-planini. Odvratna vijugava stvar odražavala je njegovu potrebu za ovim, pa ipak je u onoj neumornoj moći uvijanja i otvaranja pukotina uspela da sve potpuno pogrešno shvati. Bogomoljka ih nikada neće shvatiti. Postojao je pritisak najbitnijeg, i pored romanse dodira. Organski život ispunjen je duboko zakopanom dušom. Poticalo je to od samih početaka, u načinu na koji je univerzum bio sazdan, i stvara se od života koji svako smrtno biće oseća kako pulsira u svakom trenutku pokreta. Bogomoljka trenutke kao što je ovaj beše otela od raspetih umova potpuno mrtvih, ali nije bila u stanju da ih prekopira; Kilin je shvatio tu činjenicu, jasno i zauvek, u jednom jedinom prolaznom deliću sekunde. I Šibo je to osetila, uvila se i tako pokrenula da je u njemu probudila vlažne izvore. Otpustila je nešto u njegovoj ruci, i to poskoči ka laktu, prozuja mu kroz rame i nestade u praznini negde iza desnog uveta. Poljubila ga je, zabivši mu zube u meke desni. Jezici su im klizali jedan preko drugog, nalazeći glatkoću na donjoj površini. Potpuno uspaljena, vukla ga je sve više. Nešto se u njemu oslobodilo i on oseti tajni izvor moći koju je imao tog dana u areni, pritisak iza svojih čvrstih reči. Obnavljanje života. Kao što je on svoj otac, tako će i Tobi biti on: jezik u uhu, vlažni dodir morskog povetarca. Njegov otac je živeo. On prenese pokret na nju, i njeni zubi mu ostaviše crvene linije duž grla. Znoj je narastao ka plamenoj tački laganog delirijuma. Centripetalna sila ih oboje zgrabi i silovito ga protrese.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
