<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Prolog: PROPAST
<P>&nbsp;&nbsp;&nbsp;&nbsp;&nbsp;Kilin je koračao kroz prostrane ruševine.
<BR>&nbsp;&nbsp;&nbsp;&nbsp;&nbsp;Iscrpljen, probijao se kroz hrpe uništenog čelika, urušenih tavanica, cigle, kamena i zdrobljenog nameštaja.
<BR>&nbsp;&nbsp;&nbsp;&nbsp;&nbsp;Promuklo je dozivao svog oca. "Abrahame!"
<BR>&nbsp;&nbsp;&nbsp;&nbsp;&nbsp;Tiho mrmljanje vetra odnelo je ime. Dim se podizao sa tinjajućih vatri i lebdeo ka njemu, pa je izgledalo da se vazduh leluja i podrhtava.
<BR>&nbsp;&nbsp;&nbsp;&nbsp;&nbsp;Odatle se Citadela pružala pred njim niz prostrano, neravno brdo. Zamršeni prolazi sada su bili pretvoreni u hrpe kamena i šljake. Nogu ukočenih od iscrpljenosti, očiju crvenih od dima i bola, zastao je pred zdrobljenom površinom belog mermera - urušenim ostacima kupole koja se nekad uzdizala na kilometar iznad botaničkog vrta Citadele. Mesta na kojima je trčao i igrao se, voleo i smejao se...
<BR>&nbsp;&nbsp;&nbsp;&nbsp;&nbsp;"Abrahame!" Retko je izgovarao očevo ime i sada mu se činilo čudnim i stranim. On se zagrcnu i poče da kašlje. U grlo mu je prodro smrdljivi dim.
<BR>&nbsp;&nbsp;&nbsp;&nbsp;&nbsp;Niži nivoi Citadele su pomahnitalo goreli. Maške su prvo tamo prodrle. Tamni veo je visio nad udaljenijim područjima - Široko šetalište, Zelena pijaca, Sedište tri dame. Nazubljene ivice srušenih zidova pokrivala je čađ.
<BR>&nbsp;&nbsp;&nbsp;&nbsp;&nbsp;Iza toga, gordi tornjevi bili su pretvoreni u tupe panjeve. Njihovi ostaci predstavljali su čudovišta obrađenog čelika. Vetar u to promeni pravac i donese mu zvuk zidova koji se ruše.
<BR>&nbsp;&nbsp;&nbsp;&nbsp;&nbsp;Ali vetar nije nosio ni ječanje ni vrisku. Citadela je bila nema. Maške su oduzimale život i ličnost, ostavljajući samo ispražnjena tela.
<BR>&nbsp;&nbsp;&nbsp;&nbsp;&nbsp;Kilin se okrenu i pođe duž padine. Ovo je bio njegov stari kraj. Ispreturani blokovi i zdrobljene ograde ne behu još u potpunosti sakrili staze i prolaze koje je poznavao kao dečak.
<BR>&nbsp;&nbsp;&nbsp;&nbsp;&nbsp;Tu je ležao čovek, očiju iskolačenih prema zatamnjenom nebu.
<BR>&nbsp;&nbsp;&nbsp;&nbsp;&nbsp;Tamo je neku ženu raspolutila srušena greda.
<BR>&nbsp;&nbsp;&nbsp;&nbsp;&nbsp;Kilin ih je oboje poznavao. Prijatelji, daleki rođaci Porodice Bišop. On dotače oba hladna tela i potom pođe dalje.
<BR>&nbsp;&nbsp;&nbsp;&nbsp;&nbsp;Bio je pobegao sa ostacima Porodice Bišop. Brzo su stigli do dalekog grebena, i tek tada je primetio da među preživelima nema njegovog oca. Kilin se onda uputio natrag ka Citadeli, uzevši energetske nazuvke radi brzine. Nalik na vitke pištolje, noge su ga pronele kroz porušene odbrambene zidove pre nego što je iko u Porodici primetio njegov nestanak.
<BR>&nbsp;&nbsp;&nbsp;&nbsp;&nbsp;Abraham je branio spoljašnje nasipe. Kada su se maške tuda probile, prsten ljudske odbrane raspao se i pretvorio u strašnu zbrku. Maške su prodirale unutra. Kilin je bio siguran da je čuo očev glas kako doziva preko komunikatora, ali onda ih je bitka sve ponela u divljem, vrelom tornadu smrti i panike.
<BR>&nbsp;&nbsp;&nbsp;&nbsp;&nbsp;" Kiline!"
<BR>&nbsp;&nbsp;&nbsp;&nbsp;&nbsp;On zastade. Cermo Sporać dozivao ga je preko komunikatora. "Ostavi me na miru", dobaci mu Kilin.
<BR>&nbsp;&nbsp;&nbsp;&nbsp;&nbsp;" Hajde! Nema više vremena!"
<BR>&nbsp;&nbsp;&nbsp;&nbsp;&nbsp;"Pođite nazad."
<BR>&nbsp;&nbsp;&nbsp;&nbsp;&nbsp;"Ne! Maške su još svuda okolo. Neke idu i ovamo."
<BR>&nbsp;&nbsp;&nbsp;&nbsp;&nbsp;"Stići ću vas."
<BR>&nbsp;&nbsp;&nbsp;&nbsp;&nbsp;"Trči! Nema više vremena."
<BR>&nbsp;&nbsp;&nbsp;&nbsp;&nbsp;Kilin odmahnu glavom i ništa ne odgovori. Pokretom prsta se potom isključi iz kom-mreže.
<BR>&nbsp;&nbsp;&nbsp;&nbsp;&nbsp;Peo se kroz razvaljeni kamen. Čak i u energetskom odelu bilo je teško probijati se strminama uništenih zidova. Mada maške behu probile ogromne rupe, masivni zidovi su se neko vreme još držali. Ali, čak i teški temelji na kraju su poklekli pod neprekidnim, moćnim udarcima.
<BR>&nbsp;&nbsp;&nbsp;&nbsp;&nbsp;Prošao je ispod luka koji nekim čudom beše preživeo. Znao je šta leži pred njim, ali nije mogao da se uzdrži.
<BR>&nbsp;&nbsp;&nbsp;&nbsp;&nbsp;Bila je u istom položaju. Dok ju je nosio, vreli zrak beše dohvatio njegovu ženu i čitava leva strana bila joj je spržena.
<BR>&nbsp;&nbsp;&nbsp;&nbsp;&nbsp;"Veronika."
<BR>&nbsp;&nbsp;&nbsp;&nbsp;&nbsp;On se saže i zagleda u njene otvorene sive oči. Zurile su u zauvek poraženi svet.
<BR>&nbsp;&nbsp;&nbsp;&nbsp;&nbsp;Nežno je pokušao da zatvori te prekorne oči. Kruti, ukočeni kapci odbili su da se pokrenu, kao da ona želi da i dalje poslednji put gleda Citadelu koju je volela. Blede usne su joj bile razdvojene u poluosmeh, kakav je uvek imala pre nego što bi progovorila. Ali koža joj je bila hladna i tvrda, kao da se sada priključila nepokornoj čvrstini samog tla.
<BR>&nbsp;&nbsp;&nbsp;&nbsp;&nbsp;On se uspravi. Osećao je njen pogled na leđima dok je nagonio sebe da iziđe.
<BR>&nbsp;&nbsp;&nbsp;&nbsp;&nbsp;Spoticao se preko skljokanih hrpa koje su nekada bile kuće, radionice, elegantne arkade. Vatra je pucketala i u centralnoj biblioteci.
<BR>&nbsp;&nbsp;&nbsp;&nbsp;&nbsp;Javni park bio mu je omiljeno mesto, obilno bogatstvo vlažnog zelenila u suvoj Citadeli. Sada je i to bilo sprženo i dimilo se.
<BR>&nbsp;&nbsp;&nbsp;&nbsp;&nbsp;Dok je prolazio kraj zdrobljenog Senata, njegove alabasterne galerije su zaječale, zadrhtale i polako se srušile.
<BR>&nbsp;&nbsp;&nbsp;&nbsp;&nbsp;Oprezno je išao dalje, ali nije bilo ni traga od maški... "Abrahame!"
<BR>&nbsp;&nbsp;&nbsp;&nbsp;&nbsp;Oko njega ležali su razneseni ostaci njegovog dečaštva. Ovde je, u očevoj radionici, naučio da koristi energetsko vozilo. Tamo je, pod gordim ozidanim svodom, prvi put sreo smernu, stidljivu Veroniku.
<BR>&nbsp;&nbsp;&nbsp;&nbsp;&nbsp;"Abrahame!"
<BR>&nbsp;&nbsp;&nbsp;&nbsp;&nbsp;Ništa. Ni tela. Verovatno je ležalo pod porušenim nasipima.
<BR>&nbsp;&nbsp;&nbsp;&nbsp;&nbsp;Ali, još ne beše obišao čitavu prostranu građevinu koju su ljudi generacijama gradili. I dalje je postojala šansa.
<BR>&nbsp;&nbsp;&nbsp;&nbsp;&nbsp;" Kiline!"
<BR>&nbsp;&nbsp;&nbsp;&nbsp;&nbsp;Ovog puta to nije bio Cermo. Fanin glas probio se do njega, oštar i samouveren, uprkos tome što beše isključio kom.
<BR>&nbsp;&nbsp;&nbsp;&nbsp;&nbsp;"Povuci se! Ovde više ništa ne možemo da učinimo."
<BR>&nbsp;&nbsp;&nbsp;&nbsp;&nbsp;"Ali... Citadela..."
<BR>&nbsp;&nbsp;&nbsp;&nbsp;&nbsp;" Nema je više. Zaboravi je."
<BR>&nbsp;&nbsp;&nbsp;&nbsp;&nbsp;"Moj otac..."
<BR>&nbsp;&nbsp;&nbsp;&nbsp;&nbsp;"Moramo da bežimo."
<BR>&nbsp;&nbsp;&nbsp;&nbsp;&nbsp;"Ostali... Možda je neko..."
<BR>&nbsp;&nbsp;&nbsp;&nbsp;&nbsp;"Ne. Sigurni smo. Tamo nije ostao niko živ."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Odmah. Pet žena ostalo je da pokriva Krišninu kapiju. Izađi tuda, pa ćemo poći ka Rolovom prolazu."
<BR>&nbsp;&nbsp;&nbsp;&nbsp;&nbsp;"Abraham..."
<BR>&nbsp;&nbsp;&nbsp;&nbsp;&nbsp;"Čuješ li me? Požuri!"
<BR>&nbsp;&nbsp;&nbsp;&nbsp;&nbsp;Okrenuo se da pogleda još jednom. Kada je bio dečak, ovo je predstavljalo njegov čitav svet. Citadela beše učinila topli dodir čovečanstva stvarnim i umirujućim. Odlučno se odupirala neprijateljskom svetu spolja - snažna, ali i ljupka. Njeni skladni tornjevi blistali su kao kameni slatkiši. Kada se, posle kratkih pohoda, vraćao u Citadelu, srce bi mu uvek poskočilo od samog pogleda na ponosne, visoke tornjeve. Mnoge časove proveo je u lutanju kroz lavirint hodnika Citadele, diveći se elegantnim ukrasima na visokim, zasvođenim tavanicama. Citadela je oduvek bila prostrana, ali i topla, jer svaka pažljivo oblikovana niša beše ispunjena duhom zajedničke, ljudske prošlosti.
<BR>&nbsp;&nbsp;&nbsp;&nbsp;&nbsp;On pogleda ka mestu gde je ležalo Veronikino telo.
<BR>&nbsp;&nbsp;&nbsp;&nbsp;&nbsp;Nije imao vremena da je sahrani. Svet je sada pripadao živima, grozničavom bekstvu i sporoj melanholiji.
<BR>&nbsp;&nbsp;&nbsp;&nbsp;&nbsp;Kilin natera sebe da se udalji od nje za korak, prema Krišninoj kapiji. Pa još korak.
<BR>&nbsp;&nbsp;&nbsp;&nbsp;&nbsp;Razrušeni zidovi nadvijali su se sa svih strana. Bilo mu je teško da pronađe put.
<BR>&nbsp;&nbsp;&nbsp;&nbsp;&nbsp;Magla i dim kovitlali su se pred njim. "Abrahame!" ponovo je povikao put prazne tišine.
<BR>&nbsp;&nbsp;&nbsp;&nbsp;&nbsp;Visoki, mrežasti prolazi Citadele sada su ležali zdrobljeni u prašinu, rasuti po unutrašnjim dvorištima. Prešao je preko drevnog, poznatog područja u otupeloj vrtoglavici. Krateri su zjapili tamo gde se nekada jarcao i smejao.
<BR>&nbsp;&nbsp;&nbsp;&nbsp;&nbsp;Na ivici zadimljenih ruševina još jednom se okrenu. "Abrahame!"
<BR>&nbsp;&nbsp;&nbsp;&nbsp;&nbsp;Potom oslušnu, ali ne ču ništa. A onda, iz daleka, do njega dopre ubrzano zujanje poruka maški, i od tog zvuka usta mu se istog časa osušiše.
<BR>&nbsp;&nbsp;&nbsp;&nbsp;&nbsp;On se okrenu i potrča. Trčao je bez nade, puštajući da mu noge same nalaze put. Pogled mu je zaklanjala peckava prašina...
<BR>
<BR>&nbsp;&nbsp;&nbsp;&nbsp;&nbsp;Trzaj.
<BR>&nbsp;&nbsp;&nbsp;&nbsp;&nbsp;Naglo, zaslepljujuće svetlo.
<BR>&nbsp;&nbsp;&nbsp;&nbsp;&nbsp;"Ej, bre. Budi se."
<BR>&nbsp;&nbsp;&nbsp;&nbsp;&nbsp;Kilin se zakašlja, pa začkilji kroz snažni bljesak grubih žutih lampi. "A? Šta..."
<BR>&nbsp;&nbsp;&nbsp;&nbsp;&nbsp;"Ma, 'ajde, diž' se. Fani naređuje."
<BR>&nbsp;&nbsp;&nbsp;&nbsp;&nbsp;"Ja, ne mogu..."
<BR>&nbsp;&nbsp;&nbsp;&nbsp;&nbsp;Nad njim se naginjao Cermo Sporać. Krupno, nasmešeno lice bilo je umorno, ali ljubazno. "Samo sam ti izvuk'o stim'lator. Nije bilo vremena da te lepo budim."
<BR>&nbsp;&nbsp;&nbsp;&nbsp;&nbsp;"Ah... lepo..."
<BR>&nbsp;&nbsp;&nbsp;&nbsp;&nbsp;Cermo se namršti. "Opet si sanj'o?"
<BR>&nbsp;&nbsp;&nbsp;&nbsp;&nbsp;"Da... Citadelu..."
<BR>&nbsp;&nbsp;&nbsp;&nbsp;&nbsp;Cermo zaklima glavom. "Tog sam se i boj'o."
<BR>&nbsp;&nbsp;&nbsp;&nbsp;&nbsp;"Veronika... Našao sam je."
<BR>&nbsp;&nbsp;&nbsp;&nbsp;&nbsp;"Da. Čuj, a da ne misliš o tome, a? Bila je dobra žena, sjajna cura. Ali, sad je se okani."
<BR>&nbsp;&nbsp;&nbsp;&nbsp;&nbsp;"Ja..." Kilina je jezik boleo od dozivanja oca. Ili je to bilo od alkohola koji sinoć beše progutao?
<BR>&nbsp;&nbsp;&nbsp;&nbsp;&nbsp;Ovo je bilo jutro, rano jutro. Osećao je ukočenost od dugog sna. On zvirnu naviše i ugleda senovitu masu tuđinske mašinerije. A onda se seti: bili su se preko noći smestili u Valovu. Svuda oko njega budila se Porodica Bišop.
<BR>&nbsp;&nbsp;&nbsp;&nbsp;&nbsp;"'Ajde", navaljivao je Cermo. "Izvini što sam ti izvuk'o stim'lator. Sredi se. Idemo napolje."
<BR>&nbsp;&nbsp;&nbsp;&nbsp;&nbsp;"Kako... otkud sad?"
<BR>&nbsp;&nbsp;&nbsp;&nbsp;&nbsp;"Ledrof je vid'o neku njušku kako ide 'vamo. Misli da je pošla u ovaj Valov da se sredi."
<BR>&nbsp;&nbsp;&nbsp;&nbsp;&nbsp;"Oh..." Kilin odmahnu glavom. Bol se širio iz slepoočnica na vlažno čelo. Kada j seo, graške noćnog znoja zakapaše mu sa nosa.
<BR>&nbsp;&nbsp;&nbsp;&nbsp;&nbsp;"Bolje se neko vreme okani stim'latora", nastavi Cermo, mršteći se. "Loše sanjaš od toga."
<BR>&nbsp;&nbsp;&nbsp;&nbsp;&nbsp;"Aha." Kilin klimnu glavom i poče da nazuva čizme: poslednja stvar koju svlačiš i prva koju oblačiš.
<BR>&nbsp;&nbsp;&nbsp;&nbsp;&nbsp;"Prošle su godine, znaš", ljubazno napomenu Cermo. "Vreme je da se zaboravi."
<BR>&nbsp;&nbsp;&nbsp;&nbsp;&nbsp;Kilin se namršti. "Godine...?"
<BR>&nbsp;&nbsp;&nbsp;&nbsp;&nbsp;"Jakako." Cermo se malo zagleda u njega, očito zabrinut. "Šest godina od Propasti."
<BR>&nbsp;&nbsp;&nbsp;&nbsp;&nbsp;"Šest..."
<BR>&nbsp;&nbsp;&nbsp;&nbsp;&nbsp;"čuj, svi mi to volimo, da se malo stim'lišemo tu i tamo. Ali, ako te to vraća u gadno stanje, bolje nemoj."
<BR>&nbsp;&nbsp;&nbsp;&nbsp;&nbsp;"Ja... valjda."
<BR>&nbsp;&nbsp;&nbsp;&nbsp;&nbsp;Cermo ga potapša po ramenu. "Ajde, diž' se. Idemo brzo."
<BR>&nbsp;&nbsp;&nbsp;&nbsp;&nbsp;Kilin klimnu glavom, i Cermo Sporać pođe da budi i ostale. Njegova krupna prilika brzo je klizila kroz senke tuđinskih kanistera i mašina.
<BR>&nbsp;&nbsp;&nbsp;&nbsp;&nbsp;Kilinove ruke su navlačile čizme, ali mu je um još lutao po sećanjima. Njegova prljava odeća, iznošene čizme, žuljevi i mrlje po šakama... sve je potvrđivalo šta se dešavalo posle pada Citadele, posle Propasti.
<BR>&nbsp;&nbsp;&nbsp;&nbsp;&nbsp;Polako je ustao, osećajući kako se ohlađeni mišići zatežu i bune.
<BR>&nbsp;&nbsp;&nbsp;&nbsp;&nbsp;Citadela beše nestala.
<BR>&nbsp;&nbsp;&nbsp;&nbsp;&nbsp;Veronika.
<BR>&nbsp;&nbsp;&nbsp;&nbsp;&nbsp;Abraham.
<BR>&nbsp;&nbsp;&nbsp;&nbsp;&nbsp;Sada mu je ostao samo sin. Tobi. Samo delić Porodice Bišop.
<BR>&nbsp;&nbsp;&nbsp;&nbsp;&nbsp;I, konačno, pred sobom je imao samo beskonačno dugu budućnost bekstva, odmora i ponovnog bekstva.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
