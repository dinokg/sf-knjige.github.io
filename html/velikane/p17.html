<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Zbog mašina-glodalica, izgubili su deo opreme. Dvoje su hodali ranjeni.
<BR>&nbsp;&nbsp;&nbsp;&nbsp;&nbsp;Mračni smeđi oblak uspuzao se kao gladna plima preko vrha brda i počeo da glođe stenje u uskoj dolini.
<BR>&nbsp;&nbsp;&nbsp;&nbsp;&nbsp;Porodica Bišop povezala se sa Porodicom Ruk, ostavljajući dva grebena između sebe i te horde. Ponovo su se smestili za noć i spavali, nervozni i oprezni, pod praznim nebom.
<BR>&nbsp;&nbsp;&nbsp;&nbsp;&nbsp;Ustali su i spremili se sa prvim svetlucanjem dvostrukog izlaska sunca. Deniks i Jedač ukazivali su se na obzorju, sa Deniksom koji je žućkasto svetlucao.
<BR>&nbsp;&nbsp;&nbsp;&nbsp;&nbsp;Dok su Kilin i Tobi jeli grickalice za doručak, Kilin ugleda niske, teške oblake kako oivičavaju Jedačev disk. Ispunjavali su čitavu četvrtinu neba, ne dopuštajući zvezdama da prosijavaju. On pokuša da te oblake zamisli kao trodimenzionalne, ali nije mogao da smisli zbog čega oblaci izgledaju kao da se sužavaju kada se približe Jedačevom disku. Arturov žurni glas drobio je o oblacima prašine uobličenim u tanki disk zbog međusobnog trenja sitnih čestica, ali Kilin je mogao da prati samo mali deo priče svog Aspekta.
<BR>&nbsp;&nbsp;&nbsp;&nbsp;&nbsp;Ipak, trudio se više nego ikada poslednjih godina. Šibina jednostavna, ali mudra sredstva učinila su delić sveta razumljivim. Osećao je kako u njemu narasta ubeđenje: da bi preživele, Porodice moraju zamišljati, izmišljati, menjati se.
<BR>&nbsp;&nbsp;&nbsp;&nbsp;&nbsp;Uprkos nervirajućem napadu Prašača, dobro je spavao. Unaokolo su Bišopovi doručkovali, lica izbrazdanih strahom. Videvši to, on se nasmeši.
<BR>&nbsp;&nbsp;&nbsp;&nbsp;&nbsp;Tuga je bila teret čovečanstva, Kilin je to osećao duboko u sebi. Sve priče Aspekata o nekadašnjoj slavi nisu mogle to da prikriju. Pesme i priče Porodice odzvanjale su od tuge - ali, i od radosti.
<BR>&nbsp;&nbsp;&nbsp;&nbsp;&nbsp;U drevna vremena, kada su prve maške napale kristalne Arkologije, deca su se igrala u prostalim ruševinama, čak i dok su nove bombe bile na putu. Ljubavnici su se nalazili usred haosa i uništenja, i radovali se tim susretima. U opsednutim Citadelama, osuđenim na propast, u mračnim kabareima pevane su romantične balade i publika se smejala šalama komedijaša. Drevni naučnici tiho su se, sve do smrti, bavili poslovima kojima behu posvetili svoje živote. Vojnici i sakupljači Porodica jeli su i pili sa uživanjem - samo nekoliko sati pre nego što krenu u samoubilački juriš. A i on i Veronika slavili su Tobijev dolazak na svet dok se pretnja napada Marodera zatvarala oko sve mračnije Citadele. Čovečanstvo je imalo dar da nađe trajni sjaj u sve dubljoj noći.
<BR>&nbsp;&nbsp;&nbsp;&nbsp;&nbsp;Preko koma odjeknu Ledrofov glas. "Napravite klin!"
<BR>&nbsp;&nbsp;&nbsp;&nbsp;&nbsp;Kilin beše zauzeo položaj na desnom krilu. Bili su se uputili pravo ka očitom sredštu Pege. Kako je jutro odmicalo zelenilo je postajalo sve gušće, i Kilin se malo opusti. Noćašnja divljina i beg su bledeli. Kilin beše dopustio Tobiju da iziđe iz sredine formacije i da zauzme mesto iza jednog čoveka levo od njega, duž ose Porodice koja se kretala u obliku strele. Strela Rukovih držala je dobar korak desno od njih, udaljena za širinu brega.
<BR>&nbsp;&nbsp;&nbsp;&nbsp;&nbsp;Kretali su se uzbrdo, kada su se istovremeno desile dve stvari. Javljao se Tobi. "Dabre, čujem nešto", očito odgovarajući levom krilu.
<BR>&nbsp;&nbsp;&nbsp;&nbsp;&nbsp;"Šta je bi?" upita Kilin.
<BR>&nbsp;&nbsp;&nbsp;&nbsp;&nbsp;"Neko pištanje u komu. Nismo mi", odgovori Tobi.
<BR>&nbsp;&nbsp;&nbsp;&nbsp;&nbsp;"Rukovi?"
<BR>&nbsp;&nbsp;&nbsp;&nbsp;&nbsp;"Nebre. Dođe i ode. A nisu ni maške. Levo krilo ide da pogleda.-
<BR>&nbsp;&nbsp;&nbsp;&nbsp;&nbsp;Kilin zausti da odgovori, ali tog časa ugleda servera. Kretao se zdesna, niz padinu, brzo, prema sedlastom prevoju koji bi ga propustio na drugu stranu brda. Nosio je vidljive šare.
<BR>&nbsp;&nbsp;&nbsp;&nbsp;&nbsp;Kilin nije dvaput razmislio, nije čak ni jednom. Nije hteo da izgubi servera pre nego što ga zagrize i stoga pođe za njim brzim korakom, punom snagom nazuvaka. Njegov uzvik uzbune prolete kroz čula, ne kao reč čoveka nego kao nejasan krik životinje koja se upušta u poteru.
<BR>&nbsp;&nbsp;&nbsp;&nbsp;&nbsp;Čizme su mu se zarivale u šljunak i rastresitu zemlju dok je jurio napred, nagnut blizu tla kako bi mu ubrzanje bilo gotovo paralelno sa uzbrdicom. Nejasno je osetio Tobija kako se penje iza njega, i Šibo malo dalje. Čak je i Cermo Sporać bio krenuo sa začelja, što je bilo kršenje trenutnih naređenja. Cermo nije ispoljavao tragove sporosti zbog mamurluka, i preko koma je poslao lovački doziv.
<BR>&nbsp;&nbsp;&nbsp;&nbsp;&nbsp;Server beše nestao preko prevoja. Kilin potrča da ga odseče, svestan da će ovaj poći nizbrdo zbog brzine, a ne samo oko brda. Tek kada je stigao do prevoja setio se da je sa serverom možda i Bogomoljka, i kad mu je to sinulo pusti da ga ubrzanje ponese u zaklon meke trave pod prevojem.
<BR>&nbsp;&nbsp;&nbsp;&nbsp;&nbsp;Pažljivo je pregledao dolinu pred sobom. Bila je prazna. On pokuša da promeni filtere i protrese sliku, kako bi, ukoliko ih je bilo, izdvojio projektovane slike. Ništa. Samo obris servera koji žuri nizbrdo, skrećući desno.
<BR>&nbsp;&nbsp;&nbsp;&nbsp;&nbsp;Ta putanja bi ga za nekoliko minuta dovela do žene na vrhu klina Rukovih. Kilin ponovo stade proveravati dolinu. Nikakvo izobličenje, ni najsitnija vizija. Nema Bogomoljke, koliko je on mogao da vidi. Tobi tutnjeći pristiže, i umalo ne pade preko oca.
<BR>&nbsp;&nbsp;&nbsp;&nbsp;&nbsp;"Hejbre, dabre, da ga sredimo!"
<BR>&nbsp;&nbsp;&nbsp;&nbsp;&nbsp;"Čekaj malo." Kilin je pažljivo proučavao mašinu koja je odmicala.
<BR>&nbsp;&nbsp;&nbsp;&nbsp;&nbsp;"Isti kao onaj juče?"
<BR>&nbsp;&nbsp;&nbsp;&nbsp;&nbsp;"IZgleda."
<BR>&nbsp;&nbsp;&nbsp;&nbsp;&nbsp;"Hajdemo. I oni će stići za minut ili dva."
<BR>&nbsp;&nbsp;&nbsp;&nbsp;&nbsp;Kilin je video kako se Porodica približava u formaciji napad- ili-bekstvo - plave tačke u njegovoj desnoj mrežnjači.
<BR>&nbsp;&nbsp;&nbsp;&nbsp;&nbsp;"Dočekaće ga Rukovi!" uzviknu Tobi.
<BR>&nbsp;&nbsp;&nbsp;&nbsp;&nbsp;"Da pokušamo odavde", reče Kilin, mašajući se oružja. "Bolje pucaj iz zaklona, za svaki..."
<BR>&nbsp;&nbsp;&nbsp;&nbsp;&nbsp;Server naglo skrenu, ostavivši kamenu gromadu između sebe i Kilina. "Proklet!"
<BR>&nbsp;&nbsp;&nbsp;&nbsp;&nbsp;"Hajde, da to ubavimo."
<BR>&nbsp;&nbsp;&nbsp;&nbsp;&nbsp;"Čekaj, ja..." Ali, Tobi je već bio ustao i sada je, iskosa, žurio nizbrdo, idući ka serveru pod maksimalnim uglom. "Tobi!" Kilin skoči na drugu stranu, kako bi bio siguran da će imati položaj za unakrsnu vatru.
<BR>&nbsp;&nbsp;&nbsp;&nbsp;&nbsp;Kasnije će se verovatno stideti zbog ovolike opreznosti oko jednog servera. Ovo možda i jeste Bogomoljkin server, ali, ipak, serveri su glupi i ranjivi.
<BR>&nbsp;&nbsp;&nbsp;&nbsp;&nbsp;A Kilin je želeo da izbliza pogleda jednog od njih, da ga rastavi, da upita Šibo za mišljenje. Moraju da nauče tehno maški, i to brzo.
<BR>&nbsp;&nbsp;&nbsp;&nbsp;&nbsp;Uprkos svemu tome, Kilin iznenada postade svestan da će Tobi za nekoliko sekundi biti izložen. Brzo je opalio ka mestu na kome se server, još skriven, najverovatnije nalazio. Računao je da će teške kugle barem zbuniti mašinu.
<BR>&nbsp;&nbsp;&nbsp;&nbsp;&nbsp;Čizme su mu tutnjale duž jaruge dok je žurio prečicom i preskakao žbunje u punoj brzini. Počeo je teško da dahće.
<BR>&nbsp;&nbsp;&nbsp;&nbsp;&nbsp;Kada je izišao na čistinu, video je da se server sklanja iz Tobijevog vidnog polja u njegovo. Gusenice su mu teško zaškripale, izbacujući šljunak, i brzo je odzujao dalje.
<BR>&nbsp;&nbsp;&nbsp;&nbsp;&nbsp;Ipak će imati čist pogodak. Server kao da nije bio u velikoj panici. Njegovo uglačano aluminijumsko kućište dobro se ocrtavalo spram zelenila doline iza njega. Domet je bio razuman.
<BR>&nbsp;&nbsp;&nbsp;&nbsp;&nbsp;Kilin podiže oružje, a onda začu pucanj od Tobija, koji nije mogao imati dobar ugao, a ipak je trošio metke. Kugle podigoše oblak zemlje, daleko ispred servera. Drugi pucanj je bio bliži, ali ipak previsok.
<BR>&nbsp;&nbsp;&nbsp;&nbsp;&nbsp;Server se zaustavi, i kao da se osvrnu. Sada su mu se jasno videle šare na bočnim pločama.
<BR>&nbsp;&nbsp;&nbsp;&nbsp;&nbsp;Kilin opalio. Video je delove kućišta kako se tumbaju u jasnom vazduhu.
<BR>&nbsp;&nbsp;&nbsp;&nbsp;&nbsp;Server načini brz pokret i tamna tačka se pope uz brdo, brza i niska, i pogodi ga u lice.
<BR>&nbsp;&nbsp;&nbsp;&nbsp;&nbsp;Ušla mu je kroz desno oko. Pao je na leđa i osetio kako u njemu besni brza, crna oluja. Pretražujuća hladnoća mu se širila kroz čelo i levu ruku.
<BR>&nbsp;&nbsp;&nbsp;&nbsp;&nbsp;Led mu je plavičasto svetlucao pred očima. U levom laktu je osećao nešto poput hromirane munje.
<BR>&nbsp;&nbsp;&nbsp;&nbsp;&nbsp;Vid mu se vrati. Smrad. Tutnjava.
<BR>&nbsp;&nbsp;&nbsp;&nbsp;&nbsp;Kotrljao se nizbrdo, uzalud pokušavajući da se zaustavi. Kamenje mu se zarivalo u bokove, i leva ruka bila mu je nepokretna. On udari nogom u jednu stenu i to ga dovoljno uspori, te uspe da se uhvati za jedan žbun.
<BR>&nbsp;&nbsp;&nbsp;&nbsp;&nbsp;Osećao je toplu krv. Neko je vikao. Ledena hladnoća, koja mu beše zahvatila vrat, počela je da mu se spušta niz grudi. Vika, glasna i suviše brza da bi je shvatio.
<BR>&nbsp;&nbsp;&nbsp;&nbsp;&nbsp;On se prevrnu. Teška pucnjava, brzi i snažni udarci u ništavilu.
<BR>&nbsp;&nbsp;&nbsp;&nbsp;&nbsp;Desnom rukom je uspeo da se pridigne. Bio se otkotrljao prilično daleko i server je sada bio sasvim blizu. Utroba mu se izlivala kao siva masa.
<BR>&nbsp;&nbsp;&nbsp;&nbsp;&nbsp;Kilin pokuša da se osloni o levu ruku, jeknuvši kada su mu se oštre žute bodlje zarile u rame. Osećao se kao da mu nešto divlje i grubo glođe levu ruku.
<BR>&nbsp;&nbsp;&nbsp;&nbsp;&nbsp;Uspeo je da ispusti prigušeni uzvik, i purpurne iskre zaplivaše po praznom vazduhu. Glasovi su se nepovezano dozivali.
<BR>&nbsp;&nbsp;&nbsp;&nbsp;&nbsp;Kilin se žustro osvrnu i umalo izgubi dragocenu ravnotežu na strmini.
<BR>&nbsp;&nbsp;&nbsp;&nbsp;&nbsp;Preko horizonta, visokim skokom, pređe Šibo i spusti se raširenih nogu, spremnog oružja, kako bi mogla da skoči ili puca u ma kom pravcu.
<BR>&nbsp;&nbsp;&nbsp;&nbsp;&nbsp;Kilin se oglasi. "Tobi... ja..."
<BR>&nbsp;&nbsp;&nbsp;&nbsp;&nbsp;"Tamo", pokaza mu Šibo.
<BR>&nbsp;&nbsp;&nbsp;&nbsp;&nbsp;Glavom su mu kružili zujavi obadi, grizući mu oči.
<BR>&nbsp;&nbsp;&nbsp;&nbsp;&nbsp;Uspeo je, ipak, da se nekako okrene na levi bok. Brdo se zanjihalo, nakrivilo, i zatalasalo u raznim nijansama zelene i žute boje. Kilin zatrepta, da uravnoteži razliveni vid.
<BR>&nbsp;&nbsp;&nbsp;&nbsp;&nbsp;Tobi je ležao. Bio je opružen poleđuške, očiju uperenih u nebo.
<BR>&nbsp;&nbsp;&nbsp;&nbsp;&nbsp;"Sine!"
<BR>&nbsp;&nbsp;&nbsp;&nbsp;&nbsp;Tobijeve oči se pomeriše, i on zagreba šakama prema povijenim nogama. Preko okeana Kilinovih čula najzad stiže i njegov šapat. "Tata... ja... ne mogu... da pomerim... noge."
<BR>&nbsp;&nbsp;&nbsp;&nbsp;&nbsp;"Lezi... samo ostani da ležiš", nekako uspe da izgovori Kilin.
<BR>&nbsp;&nbsp;&nbsp;&nbsp;&nbsp;On zausti da još nešto kaže, ali nije se čulo ništa. Video je nebo, potpuno vedro i bez značenja. Morao je da ustane.
<BR>&nbsp;&nbsp;&nbsp;&nbsp;&nbsp;Dahćući, potisnuo se rukama kako bi nekako seo. Desna strana bila mu je gumenasta i sva puna trnaca. Leva je predstavljala samo praznu, bestežinsku šupljinu.
<BR>&nbsp;&nbsp;&nbsp;&nbsp;&nbsp;Nije mogao da sedne. Zastenjao je i malo se prevrnuo, kako bi mogao da vidi veći deo padine. Server se nije micao. Šibo je silazila niz brdo, skačući između sivih stena, i Cermo ju je u stopu pratio. Svi su bili strašno spori i svetlucavi pod usijanom svetlošću koja je prosecala vazduh.
<BR>&nbsp;&nbsp;&nbsp;&nbsp;&nbsp;A zujavi obadi su mu i dalje ujedali oči i nisu hteli da odu.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
