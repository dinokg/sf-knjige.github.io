<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Kada je kapetan podigao pogled, zakriljena stona svetiljka ocrtala je njegovo lice po brežuljkastim lancima tame i goletnim vrhovima. Vrata na brodu bila su otvorena prema tuđinskoj letnjoj noći.
<BR>&nbsp;&nbsp;&nbsp;&nbsp;&nbsp;"Pa?" upita on.
<BR>&nbsp;&nbsp;&nbsp;&nbsp;&nbsp;"Imam prevod, gospodine", odgovori sociotehničar. "Dugo je potrajalo, jer sam morao sam da ekstrapolujem unazad iz savremenih jezika. Tokom rada, međutim, dovoljno sam naučio da mogu da razgovaram s ovim... stvorenjima."
<BR>&nbsp;&nbsp;&nbsp;&nbsp;&nbsp;"Dobro", progunđa kapetan. "Sada ćemo možda moći da otkrijemo o čemu je ovde uopšte reč. Trista mu gromova! Bio sam spreman na sve, ali ovo...!"
<BR>&nbsp;&nbsp;&nbsp;&nbsp;&nbsp;"Znam kako vam je, gospodine. Čak i uz sve fizičke dokaze pred očima, teško mi je da poverujem u prvobitno objašnjenje."
<BR>&nbsp;&nbsp;&nbsp;&nbsp;&nbsp;"Vrlo dobro, smesta ću to pročitati. Nema odmora za proklete." Kapetan mu klimnu glavom da je slobodan i sociotehničar iziđe iz kabine.
<BR>&nbsp;&nbsp;&nbsp;&nbsp;&nbsp;Kapetan je za trenutak nepomično sedeo i gledao u dokument, ali ga zapravo nije video. Sama knjiga bila je zadivljujuće stara, uncijali na mekom tkivu između masivnih korica. Prevod je bio prozaičan kucani tekst. Ipak, gotovo se plašio da okrene stranicu; plašio se onoga što bi mogao da otkrije. Pre više hiljada godina odigrala se neka neizmerna katastrofa; njene posledice još su se osećale. Kapetan se iznenada oseti veoma malim i usamljenim. Dom je bio poprilično daleko.
<BR>&nbsp;&nbsp;&nbsp;&nbsp;&nbsp;Međutim...
<BR>&nbsp;&nbsp;&nbsp;&nbsp;&nbsp;On poče da čita.
<BR>
<BR>&nbsp;&nbsp;&nbsp;&nbsp;&nbsp;Nadbiskup Vilijam, najučeniji i najsvetiji prelat, naredi mi da na engleski prenesem ova velika zbivanja čiji sam ponizni svedok bio, te se laćam pera u ime Gospoda i mog sveca pokrovitelja, verujući da će oni pomoći mojim slabašnim pripovadačkim moćima zarad budućih naraštaja koji iskoristiti mogu prikaz ratničkog pohoda ser Rodžera od Turnevila kao nauk da svesrdno poštuju velikog Boga koji sve stvari učini prolaznim.
<BR>&nbsp;&nbsp;&nbsp;&nbsp;&nbsp;Pisaću o ovim događajima upravo onako kako ih se sećam, bez straha ili pristrasnosti, tim pre što je sad već mrtav najveći broj ljudi kojih se oni tiču. Ja sam bejah sasvim nevažan, ali pošto valja predstaviti hroničara da bi ljudi mogli prosuditi o njegovoj verodostojnosti, dopustite mi da najpre prozborim nekoliko reči o njemu.
<BR>&nbsp;&nbsp;&nbsp;&nbsp;&nbsp;Rodio sam se četrdeset godina pre početka moje priče, kao mlađi sin Vata Brauna. On je bio kovač u gradiću Ensbiju, u severoistočnom Linkolnšajru. Zemlja je pripadala baronu od Turnevila, čiji se drevni zamak uzdizao na brdu tik iznad grada. Bila je tu i mala opatija franjevačkog reda, u koju sam stupio kao dečak. Stekavši znanje (jedino, bojim se) čitanja i pisanja, često sam novajlije i svetovnu decu podučavao toj veštini. Svoj nadimak iz detinjstva preveo sam na latinski i načinio ga crkvenim imenom, kao lekciju iz poniznosti, tako da se zovem brat Parvus. Pošto sam nizak rastom i neugledan, imam sreće da deca imaju poverenje u mene.
<BR>&nbsp;&nbsp;&nbsp;&nbsp;&nbsp;Leta Gospodnjeg 1345, ser Rodžer, tada baron, sakupljao je vojsku dobrovoljaca iz nižeg viteškog staleža da se pridruži našem moćnom kralju Edvardu III i njegovom sinu u Francuskom ratu. Ensbi je bio sastajalište. Do prvog maja, okupila se bila čitava vojska. Logorovala je na zajedničkoj zemlji, naš tihi grad beše pretvorila u ogroman metež. Strelci iz lukova i samostrela, kopljanici i konjanici tiskali su se kroz blatnjave ulice, pili, kockali, bludničili, podrugivali se i svađali, ugrožavajući svoje duše i naše slamom prekrivene kolibe. Zaista, dve kuće nam je progutala vatra. Ipak, behu doneli i jedan takav neželjeni zanos, jedno osećanje slave, da su i sami kmetovi čežnjivo razmišljali da se pridruže, samo da im to beše moguće. Čak sam se i ja bavio takvim pomislima. Meni se tako nešto čak moglo i obistiniti, jer sam podučavao sina ser Rodžera, a takođe i doveo njegove račune ured. Baron je govorio da će od mene načiniti svog sekretara; međutim, nastojnik moje opatije duboko je sumnjao u to.
<BR>&nbsp;&nbsp;&nbsp;&nbsp;&nbsp;Tako je stajalo kada je stigao versgorški brod.
<BR>&nbsp;&nbsp;&nbsp;&nbsp;&nbsp;Dana se tog dobro sećam. Nešto sam završavao napolju. Posle kiše zasijalo je sunce; blato na gradskoj ulici dopiralo je do članaka. Probijao sam se kroz besciljne gomile vojske, klimajući glavom onima koje sam poznavao. Odjednom, podiže se velika vreva, i ja, poput ostalih, digoh pogled.
<BR>&nbsp;&nbsp;&nbsp;&nbsp;&nbsp;Gle! Beše to kao čudo! Sa neba, izgledajući kao da čudovišno raste od brzine kojom se spuštao, stiže jedan brod, sav od metala. Sunčeva svetlost koja je odbljeskivala od njegovih uglačanih bokova beše tako zaslepljujuća da jasno ne mogah videti njegov oblik. Ogroman valjak, mišljah, lako i dve hiljade stopa dugačak. Da ne bi zviždanja vetra, kretao bi se bešumno.
<BR>&nbsp;&nbsp;&nbsp;&nbsp;&nbsp;Neko zavrišta. Jedna žena kleče u baru i poče da brblja molitve. Jedan čovek zavapi da su ga gresi stigli i pridruži joj se. Ja shvatih da ma kako ovi postupci dostojni bili, u ovakvoj masi sveta ljudi će biti pregaženi ako se zavlada panika. A to sigurno nije bilo ono što je Bog, ako je On poslao ovog posetioca, nameravao.
<BR>&nbsp;&nbsp;&nbsp;&nbsp;&nbsp;Jedva svestan šta činim, skočio sam na jedan veliki gvozdeni top čija kola do osovina behu utonula u našu ulicu. "Ne bežite", povikao sam. "Ne bojte se! Imajte vere i ne bežite!"
<BR>&nbsp;&nbsp;&nbsp;&nbsp;&nbsp;Slabašno moje cvilenje ostalo je neuslišeno. Onda je Crveni Džon Hejmvord, kapetan dugolukaša, skočio pored mene. Veseli džin, sa kosom nalik na predeni bakar i žestokim plavim očima, postao mi je prijatelj čim je stigao ovamo.
<BR>&nbsp;&nbsp;&nbsp;&nbsp;&nbsp;"Nemam pojma šta je ono tamo", zaurla on. Glas mu se zakotrlja nad opštom vrevom, koja smesta utihnu. "Mož' biti neka francuska varka. Il' je možda nešto prijateljsko, što b' još više značilo da smo blesavi. Za mnom, vojsko, da vidimo di će da sleti."
<BR>&nbsp;&nbsp;&nbsp;&nbsp;&nbsp;"Čarolija!" viknu jedan starac.
<BR>&nbsp;&nbsp;&nbsp;&nbsp;&nbsp;"Nije tako", dobacih mu ja. "Mađija ne može da naudi dobrom hrišćaninu."
<BR>&nbsp;&nbsp;&nbsp;&nbsp;&nbsp;"Al' ja sam bedni grešnik", zavapi on.
<BR>&nbsp;&nbsp;&nbsp;&nbsp;&nbsp;"Za Svetog Đorđa i kralja Edvarda!" Crveni Džon skoči s cevi i suknu ulicom. Ja dohvatih halje i dahćući kretoh za njim, pokušavajući da se setim uputstava za isterivanje đavola.
<BR>&nbsp;&nbsp;&nbsp;&nbsp;&nbsp;Bacivši pogled iza ramena, iznenadih se što vidoh da nas sledi najveći deo društva. Oni nisu toliko primili k srcu primer strelca, koliko su se bojali da ostanu bez predvodnika. Ali, pratili su ga... do logora da se naoružaju, a zatim na gradsko zemljište. Video sam da se konjanici uspunju na konje i kako grme nizbrdo od zamka.
<BR>&nbsp;&nbsp;&nbsp;&nbsp;&nbsp;Ser Rodžer od Turnevila, bez oklopa, ali s mačem za pasom, predvodio je jahače. Vikao je i mlatio naokolo kopljem. Između sebe, on i Crveni Džon behu razvili svetinu u neku vrstu borbenog poretka. Jedva da su završili s tim, kad se veliki brod spusti.
<BR>&nbsp;&nbsp;&nbsp;&nbsp;&nbsp;Utonuo je duboko u livadu; bio je neverovatno težak i ja ne mogah spoznati šta ga je tako lagano nosilo kroz vazduh. Video sam da je sav zatvoren, glatka školjka bez krmene ili pramčane palube. Nisam baš očekivao vesla, ali deo mene pitao se (kroz lupanje srca) zašto nema jedra. Međutim, zapazio sam tornjiće, kroz koje su provirivale usta cevi kao ona kod topova.
<BR>&nbsp;&nbsp;&nbsp;&nbsp;&nbsp;Zatim nastupi jeziva tišina. Ser Rodžer povede postrance konja do mesta na kome sam ja stajao, cvokoćući zubima. "Ti si učen sveštenik, brate Parvuse", dobaci mi on tiho, mada mu nozdrve behu bele, a kosa vlažna od znoja. "Šta ti kažeš na ovo?"
<BR>&nbsp;&nbsp;&nbsp;&nbsp;&nbsp;"Zaista ne znam, ser", jedva sam uspeo da promucam. "Pradavne priče spominju čarobnjake poput Merlina, koji su mogli da lete kroz vazduh."
<BR>&nbsp;&nbsp;&nbsp;&nbsp;&nbsp;"Može li ovo biti... nešto božansko?"
<BR>&nbsp;&nbsp;&nbsp;&nbsp;&nbsp;"Nije na meni da to kažem." Skrušeno sam podigao pogled u visine. "Mada ne vidim hor anđela."
<BR>&nbsp;&nbsp;&nbsp;&nbsp;&nbsp;Kad su se kružna vrata stala otvarati, prigušen metalni tresak dopre iz pravca vozila, utopljen u uzdahu straha. Ali, budući Englezi, svi su ostali na svojim mestima, ako ni zbog čega drugog, onda zato što su bili suviše uplašeni da bi pobegli.
<BR>&nbsp;&nbsp;&nbsp;&nbsp;&nbsp;Spazih da su vrata dvostruka, sa prostorijom između. Metalna kosina kliznu kao jezik, tri jarda naniže, sve dok ne dotače zemlju. Podigoh krst, dok su molitve pljuštale sa moga jezika kao grad.
<BR>&nbsp;&nbsp;&nbsp;&nbsp;&nbsp;Jedan član posade iziđe. Svemogući Bože, kako da opišem užas prvog pogleda? Naravno, moj um kriknu, jer ovo beše demon iz najdubljih ponora pakla.
<BR>&nbsp;&nbsp;&nbsp;&nbsp;&nbsp;Bio je visok oko pet stopa, veoma širok i snažan, odeven u tuniku srebrnastog sjaja. Koža mu beše bez dlaka i tamnoplava. Imao je kratak, debeo rep. Uši mu behu duge i šiljate, smeštene s obe strane okrugle glave; uske ćilibarne oči plamtele su s lica zatupaste gubice; međutim, čelo mu beše visoko.
<BR>&nbsp;&nbsp;&nbsp;&nbsp;&nbsp;Neko poče da vrišti. Crveni Džon zavitla svojim dugim lukom. "Tišina, tamo!" zaurla on. "Sveca mu, ubiću prvog koji se pomakne!"
<BR>&nbsp;&nbsp;&nbsp;&nbsp;&nbsp;Nisam smatrao da je ovo vreme za svetogrđe. Dižući krst još više, naterah mlohave noge da me ponesu nekoliko koraka napred, dok sam drtavim glasom zapevao neku molitvu za isterivanje đavola. Bejah siguran da to neće doneti ništa dobro; kraj sveta bio je pred nama.
<BR>&nbsp;&nbsp;&nbsp;&nbsp;&nbsp;Da je demon samo ostao da stoji, uskoro bismo se slomili i utekli. Ali on podiže cev koju je držao u ruci. Iz nje suknu plamen, zaslepljujuće beo. Čuo sam kako pucketa u vazduhu i video kako udara u čoveka pored mene. Vatra planu na njemu. On pade mrtav, sprženih grudi.
<BR>&nbsp;&nbsp;&nbsp;&nbsp;&nbsp;Još tri demona se pojaviše.
<BR>&nbsp;&nbsp;&nbsp;&nbsp;&nbsp;Vojnici behu uvežbani da nagonski postupaju kada se ovako nešto dogodi, ne da razmišljaju. Dugi luk Crvenog Džona zapeva. Najbliži demon teturajući se pade s kosine, proburažen jard dugom strelom. Videh kako iskašljava krv i umire. Taj jedan hitac kao da pokrenu stotinu i vazhuh odjednom postade siv od zviždećih strela. Ostala tri demona se prevrnuše, tako gusto načičkani strelama da su mogla biti drvene mete na takmičenju.
<BR>&nbsp;&nbsp;&nbsp;&nbsp;&nbsp;"Njih se može ubiti!" prodera se ser Rodžer. "Napred! Za svetoga Đorđa i sreću Engleske!" I on obode konja pravo uz prolaz u brod.
<BR>&nbsp;&nbsp;&nbsp;&nbsp;&nbsp;Kažu da strah rađa neprirodnu hrabrost. Uz jedan divlji krik čitava vojska polete za njim. Da priznam, i ja, takođe, zaurlah i potrčah u brod.
<BR>&nbsp;&nbsp;&nbsp;&nbsp;&nbsp;Malo se sećam te borbe koja je besnela i divljala po svim prostorijama i hodnicima. Negde, od nekoga dobih borbenu sekiru. U meni ostade zbunjen utisak zamahivanja po opakim plavim licima koja se režeći spuštaju nad mene, klizanja u krvi i podizanja za novi udarac. Ser Rodžer nikako nije mogao da upravlja borbom. Njegovi ljudi behu naprosto podivljali. Znajući da demoni mogu da budu ubijeni, njihova jedina misao beše da ih ubiju, što su i činili.
<BR>&nbsp;&nbsp;&nbsp;&nbsp;&nbsp;Brod je imao oko stotinu članova posade, ali malo njih nosilo je oružje. Kasnije smo otkrili svu silu uskladištenih naprava, ali zavojevači se behu oslonili na sejanje panike. Ne znajući Engleze, nisu očekivali nevolje. Artiljerija broda bila je spremna za upotrebu, ali od nje nije bilo koristi kad smo ušli unutra.
<BR>&nbsp;&nbsp;&nbsp;&nbsp;&nbsp;Za manje od jednog sata, sve smo ih ulovili.
<BR>&nbsp;&nbsp;&nbsp;&nbsp;&nbsp;Dok sam teška koraka odlazio sa poprišta pokolja, plakao sam od sreće što ću opet osetiti blagosloveno sunce. Ser Rodžer je sa svojim kapetanima proveravao naše gubitke, koji su se, sve u svemu, sastojali od samo petnaestorice. Dok sam tamo stajao, tresući se od iscrpljenosti, pojavi se Crveni Džon Hejmvord. Jedan demon bio mu je prebačen preko ramena.
<BR>&nbsp;&nbsp;&nbsp;&nbsp;&nbsp;On baci stvorenje ser Rodžeru pred noge. "Ovoga sam oborio sopstvenom pesnicom, ser", zadahta on. "Mislio sam da ćete možda želeti da jednog neko vreme ostavite u životu, ne bi li ga propitali. Ili, da ne rizikujemo i da mu odmah odrubim tu njegovu ružnu glavudžu?"
<BR>&nbsp;&nbsp;&nbsp;&nbsp;&nbsp;Ser Rodžer je razmišljao. Smirenost ga već beše obuzela; niko od nas još nije spoznao strahotu ovog događaja. Sabalastan osmeh pređe mu preko usana. Odgovorio je na engleskom, tečnom kao plemićki francuski koji je obično koristio.
<BR>&nbsp;&nbsp;&nbsp;&nbsp;&nbsp;"Ako su ovo demoni", reče on, "onda su slaboga kova, jer ih je lako ubiti, baš kao i ljude. Šta više, i lakše. Oni ne znaju više o borbi izbliza od moje kćerčice. Manje čak, jer je ona više puta snažno uštinula moj nos. Ja mislim da će ovaj momak biti bezbedan u lancima... A, brate Parvuse?"
<BR>&nbsp;&nbsp;&nbsp;&nbsp;&nbsp;"Da, gospodaru moj", izrazih svoj sud, "iako bi dobro bilo u blizinu staviti neke svetačke relikvije i hostiju."
<BR>&nbsp;&nbsp;&nbsp;&nbsp;&nbsp;"E pa, onda, povedite ga u opatiju i vidite šta iz njega možete da izvučete. Poslaću sa vama pratnju. Večeras dođite na večeru."
<BR>&nbsp;&nbsp;&nbsp;&nbsp;&nbsp;"Ser", primetih ja, "trebalo bi da služimo veliku misu zahvalnosti pre nego što učinimo bilo šta drugo."
<BR>&nbsp;&nbsp;&nbsp;&nbsp;&nbsp;"Da, da", nestrpljivo odvrati on. "Razgovaraj sa svojim nastojnikom opatije o tome. Učini ono što ti se čini da je najbolje. Ali, dođi na večeru, da mi ispričaš šta ste saznali."
<BR>&nbsp;&nbsp;&nbsp;&nbsp;&nbsp;Dok je zurio u brod, oči mu postadoše zamišljene.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
