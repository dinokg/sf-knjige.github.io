<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Bio sam najbeznačajniji u našoj družini i mnogo toga se dogodilo u čemu nisam učestvovao. Ipak, pokušaću da to prikažem što potpunije, koristeći pretpostavke da popunim praznine u znanju. Kapelani behu čuli mnogo toga u ispovestima, i, ne kršeći zavet, bili su čak dovoljno vispreni da ispravljaju lažne utiske.
<BR>&nbsp;&nbsp;&nbsp;&nbsp;&nbsp;Verujem, stoga, da je ser Rodžer poveo u stranu svoju ledi Katarinu i ispričao joj kako stvari stoje. Nadao se da će ona pokazati mirnoću i hrabrost, ali ona je zapala u najgorči bes.
<BR>&nbsp;&nbsp;&nbsp;&nbsp;&nbsp;"Proklet bio dan kada sam se udala za tebe", povikala je. Njeno ljupko lice pocrvenelo je, a onda pobelelo i ona tresnu nožicom o čeličnu palubu. "Nije bilo dosta što me je tvoja neotesanost sramotila pred kraljem i dvorom i osudila da protraćim život u tom medveđem brlogu koga nazivaš zamkom. Sad stavljaš na kocku živote i same duše moje dece!"
<BR>&nbsp;&nbsp;&nbsp;&nbsp;&nbsp;"Ali, najdraža", promucao je on. "Nisam mogao znati..."
<BR>&nbsp;&nbsp;&nbsp;&nbsp;&nbsp;"Ne, bio si suviše glupav! Nije ti bilo dosta da ideš da pljačkaš i da se kurvaš u Francuskoj, morao si da to činiš u ovom vazdušnom mrtvačkom kovčegu. Tvoja nadmenost rekla ti je da te se demon toliko plaši da će te poslušno služiti. Meri, sirota ženo!"
<BR>&nbsp;&nbsp;&nbsp;&nbsp;&nbsp;Okrenula se, plačući, i pobegla od njega.
<BR>&nbsp;&nbsp;&nbsp;&nbsp;&nbsp;Ser Rodžer je zurio za njom dok nije nestala niz dugačak hodnik, a onda se, teška srca, uputio ka svojim vojnicima.
<BR>&nbsp;&nbsp;&nbsp;&nbsp;&nbsp;Pronašao ih je u spremištu, gde su kuvali večeru. Vazduh beše ostao prijatan, uprkos svih vatri koje smo upalili; Branitar mi je ispričao da brod poseduje uređaje da obnavlja životne duhove u vazduhu. Meni je nekako smetalo to što zidovi neprestano svetle i što nema razlike između dana i noći. Ali obični vojnici sedeli su naokolo, dizali vrčeve s pivom, hvalisali se, kockali, trebili buve - divlja bezbožna horda koja je ipak odano služila svoga gospodara.
<BR>&nbsp;&nbsp;&nbsp;&nbsp;&nbsp;Ser Rodžer dade znak Crvenom Džonu Hejmvordu, čija se ogromna telesina beše dogegala do njega u maloj bočnoj komori. "Pa, sire", primeti on, "izgleda da se ipak odužio put do Francuske."
<BR>&nbsp;&nbsp;&nbsp;&nbsp;&nbsp;"Planovi su, hm, promenjeni", obazrivo mu odgovori ser Rodžer. "Čini se da u postojbini ovog broda postoji redak plen. S tim bismo mogli da opremimo vojsku dovoljnu ne samo da sprovedemo, već i da zadržimo i naselimo sve što osvojimo."
<BR>&nbsp;&nbsp;&nbsp;&nbsp;&nbsp;Crveni Džon podrignu i počeša se ispod prsluka. "Ako se ne upetljamo u nešto više nego što možemo da podnesemo, sire."
<BR>&nbsp;&nbsp;&nbsp;&nbsp;&nbsp;"Mislim da nećemo. Ali, moraš pripremiti svoje ljude za ovu promenu plana i spremiti ih da se ničega ne plaše."
<BR>&nbsp;&nbsp;&nbsp;&nbsp;&nbsp;"To baš neće biti lako, sire."
<BR>&nbsp;&nbsp;&nbsp;&nbsp;&nbsp;"Zašto neće? Rekao sam ti da će plen biti dobar."
<BR>&nbsp;&nbsp;&nbsp;&nbsp;&nbsp;"Pa, gospodaru moj, da budem iskren, 'vako stoji stvar. Vidite, iako smo poveli skoro sve žene iz Ensbija, a mnoge od nji' su neudate i, pa, prijateljski nastrojene... čak i tako, gospodaru moj, stvar je tak'a, vid'te, da muškaraca ima dvaput više neg' žena. Sad, Francuskinje jesu zgodne, i po svoj prilici i Saracenske drolje neće škrtariti - zaista, kažu da su vrlo štipljive - ali, sudeći prema ovim plavokošcima koje smo sredili, pa, njihove ženske nisu tako zgodne."
<BR>&nbsp;&nbsp;&nbsp;&nbsp;&nbsp;"Otkud znaš da ne drže u zarobljeništvu predivne princeze koje žude za poštenim engleskim licem?"
<BR>&nbsp;&nbsp;&nbsp;&nbsp;&nbsp;"Tako je, gospodaru moj. Lako mož' biti."
<BR>&nbsp;&nbsp;&nbsp;&nbsp;&nbsp;"Onda se pobrini da strelci budu spremni za borbu kada stignemo." Ser Rodžer potapša diva po ramenu i nastavi dalje da sličnu priču kaže ostalim svojim predvodnicima.
<BR>&nbsp;&nbsp;&nbsp;&nbsp;&nbsp;Nešto kasnije pomenuo mi je ovo pitanje žena i ja sam bio užasnut. "Hvalim ti Bože što napravi Versgore tako neprivlačnim, ako su druga sorta!" uskliknuh ja. "Velika je Njegova smotrenost!"
<BR>&nbsp;&nbsp;&nbsp;&nbsp;&nbsp;"Ružni kakvi jesu", upita baron, "jesi li siguran da nisu ljudska bića?"
<BR>&nbsp;&nbsp;&nbsp;&nbsp;&nbsp;"Sam Bog zna, sire", odgovorih ja, pošto sam razmislio o tome. "Ne liče ni na šta na Zemlji. Ipak, idu na dve noge, imaju ruke, govore, razumni su."
<BR>&nbsp;&nbsp;&nbsp;&nbsp;&nbsp;"To mnogo ne znači", primeti on.
<BR>&nbsp;&nbsp;&nbsp;&nbsp;&nbsp;"Oh, puno znači, sire!" odvratih ja. "Jer, vidite, ako imaju dušu, onda je prva naša dužnost da ih privolimo da veruju. Ali, ako nemaju, bogohulno je pričestiti ih."
<BR>&nbsp;&nbsp;&nbsp;&nbsp;&nbsp;"Pustiću te da saznaš šta je po sredi", ravnodušno mi dobaci on.
<BR>&nbsp;&nbsp;&nbsp;&nbsp;&nbsp;Smesta sam požurio do Branitarove kabine, koju su čuvala dvojica kopljanika. "Šta je?" upita on, kada sam seo.
<BR>&nbsp;&nbsp;&nbsp;&nbsp;&nbsp;"Imaš li ti dušu?" upitah ga ne okolišeći.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Objasnio sam šta znači spiritus. Još je bio zbunjen. "Da li zaista mislite da u glavi živi vaša majušna prilika?" upita me on.
<BR>&nbsp;&nbsp;&nbsp;&nbsp;&nbsp;"Oh, ne. Duša nije materijalna. Ona daje život - pa, ne baš tako, jer su i životinje žive - volju, ličnost..."
<BR>&nbsp;&nbsp;&nbsp;&nbsp;&nbsp;"Shvatam. Mozak."
<BR>&nbsp;&nbsp;&nbsp;&nbsp;&nbsp;"Ne, ne, ne! Duša je... pa, ono što nastavlja da živi kada telo umre i suočava se sa sudom za postupke tokom života."
<BR>&nbsp;&nbsp;&nbsp;&nbsp;&nbsp;"Ah. Vi, dakle, verujete da ličnost nastavlja da živi i posle smrti. Zanimljiv problem. Ako je ličnost matrica, pre nego materijalno telo, što se čini suvislim, onda je teorijski moguće da se ova matrica može preneti u nešto drugo - isti sistem odnosa, ali u drugom fizičkom kalupu."
<BR>&nbsp;&nbsp;&nbsp;&nbsp;&nbsp;"Prestani da trabunjaš!" nestrpljivo ga presekoh. "Gori si nego neki Albinežanin. <EM>Albinežani, verska sekta koju je Crkva proglasila jeretičkom i naredila progon, uključujući i ubijanje, njenih pripadnika. (Red.)</EM> Reci mi običnim rečima, imaš li dušu ili nemaš?"
<BR>&nbsp;&nbsp;&nbsp;&nbsp;&nbsp;"Naši naučnici proučavali su probleme u vezi shvatanja ličnosti kao matrice, ali, koliko ja znam, još nema dovoljno podataka na kojima bi se zasnovao odgovor."
<BR>&nbsp;&nbsp;&nbsp;&nbsp;&nbsp;"Opet ti", uzdahnuh ja. "Zar ne možeš da mi daš jednostavan odgovor? Naprosto mi reci imaš li dušu ili nemaš?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Uopšte mi ne pomažeš", izgrdih ga i udaljih se.
<BR>&nbsp;&nbsp;&nbsp;&nbsp;&nbsp;Moje kolega i ja naširoko smo raspravljali o toj temi, ali osim očigledne činjenice da se svako neljudsko biće privremeno može krstiti, do nekog pouzdanijeg rešenja nismo došli. Bilo je to pitanje za Rim, možda za ekumensko veće.
<BR>&nbsp;&nbsp;&nbsp;&nbsp;&nbsp;Dok se sve ovo odvijalo, ledi Katarina beše zauzdala svoje suze i nabusito je jurila prolazima, tražeći u kretanju olakšanje za unutrašnji nemir. U dugačkoj prostoriji gde su jeli predvodnici, pronašla je ser Ovena kako štimuje svoju harfu. On skoči na noge i pokloni se. "Gospo moja! Ovo je prijatno... rekao bih čak zbunjujuće... iznenađenje."
<BR>&nbsp;&nbsp;&nbsp;&nbsp;&nbsp;Ona sede na klupu. "Gde smo sada?" upitala je, odjednom se predajući umoru.
<BR>&nbsp;&nbsp;&nbsp;&nbsp;&nbsp;Uočivši da joj je poznata istina, on odvrati:
<BR>&nbsp;&nbsp;&nbsp;&nbsp;&nbsp;"Ne znam. Sunce se već toliko smanjilo, da se izgubilo sred ostalih zvezda." Slab osmeh lebdeo je na njegovom tamnom licu. "Ipak, u ovoj prostoriji ima dovoljno sunca."
<BR>&nbsp;&nbsp;&nbsp;&nbsp;&nbsp;Katarina oseti kako joj se obrazi žare i obori pogled. Usne su joj se same pomerile naviše.
<BR>&nbsp;&nbsp;&nbsp;&nbsp;&nbsp;"Nalazimo se na najsamotnijem putovanju na koje je čovek ikada pošao", primeti ser Oven. "Ako moja gospa dozvoljava, pokušaću da sat tog vremena protraćim spletom pesama posvećenih njenim dražima."
<BR>&nbsp;&nbsp;&nbsp;&nbsp;&nbsp;Nije odbila više od jednom, i njegov glas lagano se dizao, dok nije ispunio čitavu prostoriju.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
