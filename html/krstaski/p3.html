<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;I tako smo pošli.
<BR>&nbsp;&nbsp;&nbsp;&nbsp;&nbsp;Još čudnije od broda i njegovog prispeća bilo je to ukrcavanje. Ta stvar uzdizala se tamo, nalik na čeličnu liticu koju behu skovali čarobnici za neku tajanstvenu svrhu. S druge strane zajedničkog zemljišta bio se ugnjezdio maleni Ensbi, slamom prekrivenih kućica i izrovanih uličica, sa zelenim poljima ispod našeg bledog engleskog neba. Sam zamak, koji je nekada vladao prizorom, delovao je skvrčeno i sivo.
<BR>&nbsp;&nbsp;&nbsp;&nbsp;&nbsp;Ali uz kosine koje smo spustili s mnoštva nivoa, u blistav stub ulazio je naš domaći, znojav, nasmejan narod, crven u licu. Ovde je Džon Hejmvord tutnjao s dugim lukom prebačenim preko jednog ramena i sa bludnicom iz krčme koja se kikotala na drugom. Tamo je, opet, neki slobodnjak, naoružan zarđalom sekirom koja se možda vila i kod Hejstingsa i obučen u zakrpljenu grubu vunenu odeću, išao ispred džangrizave žene natovarene potrepštinama za spavanje i kuvanje, dok joj se pola tuceta dece držalo za haljinu. Ovde je čovek sa samostrelom pokušavao da natera trvdoglavu mazgu da se popne uz prilaz, kletvama koje će mu obezbediti mnogo godina u čistilištu. Tamo je momčić jurio pobeglu svinju. Ovde se bogato odeven vitez šalio s ljupkom damom koja je na svojoj nadlanici nosila sokola s kapuljačom. Tamo je sveštenik izgovarao molitve dok je sumnjičavo ulazio u gvozdeno ždrelo. Ovde je krava mukala, tamo je ovca blejala, ovde je ovan vrteo roščićima, tamo je kokoška kvocala. Sve u svemu, ukrcalo se nekih dve hiljade duša.
<BR>&nbsp;&nbsp;&nbsp;&nbsp;&nbsp;Brod ih je lako nosio. Svi važni ljudi mogli su da imaju kabinu za sebe i svoju damu - jer neki do zamka Ensbi behu poveli žene, ljubavnice, ili obe, da bi od odlaska u Francusku napravili značajniji događaj. Obični ljudi raširili su slamarice u praznim skloništima. Jadni Ensbi ostao je gotovo napušten, i ja se često pitam da li još postoji.
<BR>&nbsp;&nbsp;&nbsp;&nbsp;&nbsp;Ser Rodžer beše naveo Branitara da upravlja brodom na nekim probnim letovima. Ovaj se dizao glatko i nečujno, dok je on u upravljačkoj kuli rukovao točkovima, polugama i dugmadima. Upravljanje je bilo dečja igra, iako nismo mogli da razaznamo ni glavu ni rep nekim diskovima sa paganskim oznakama, preko kojih su poigravale igle. Mojim posredstvom, Branitar je ser Rodžeru objasnio da brod crpe pokretačku snagu iz uništavanja materije - zaista, grozna zamisao - a da ga njegovi motori dižu i pokreću, tako što poništavaju privlačenje Zemlje duž izabranih pravaca. Ovo je bilo besmisleno - Aristotel je vrlo jasno objasnio da stvari padaju na zemlju zato što je u njihovoj prirodi da padaju, a ja nemam posla s nelogičnim zamislima za koje se luckaste glave tako lako prikače.
<BR>&nbsp;&nbsp;&nbsp;&nbsp;&nbsp;Uprkos sopstvenoj uzdržanosti, nastojnik opatije beše se pridružio ocu Simonu u blagosiljanju broda. Nazvali smo ga Krstaš. Iako smo imali samo dva kapelana, pozajmili smo uvojak kose svetog Benedikta, a svi koji su se ukrcali ispovedili su se i primili oprost. Tako se mislilo da smo dovoljno bezbedni od avetinjske opasnosti, mada sam ja u to sumnjao.
<BR>&nbsp;&nbsp;&nbsp;&nbsp;&nbsp;Meni je bila dodeljena mala kabina pored raskošne prostorije u kojoj je živeo ser Rodžer sa svojom damom i decom. U obližnjoj odaji čuvan je Branitar. Moja dužnost bila je da prevodim, da nastavim da učim zatvorenika latinskom, da podučavam mladog Roberta i da služim kao pisar svome gospodaru.
<BR>&nbsp;&nbsp;&nbsp;&nbsp;&nbsp;Pri polasku, međutim, u uravljačkoj kuli bili smo ser Rodžer, ser Oven, Branitar i ja. Kula nije imala prozore, baš kao ni ceo brod, ali bili su tu staklasti zakloni u kojima su se pojavljivali prizori Zemlje ispod i čitavog neba oko nas. Drhtao sam i molio se, jer nije pravo da hrišćanin zuri u kristalne kugle indijskih čarobnjaka.
<BR>&nbsp;&nbsp;&nbsp;&nbsp;&nbsp;"A, sad", oglasi se ser Rodžer, dok mi se njegovo orlovsko lice smejalo, "da se kreće! Za sat bićemo u Francuskoj!"
<BR>&nbsp;&nbsp;&nbsp;&nbsp;&nbsp;Seo je potom ispred table sa polugama i točkićima, a Branitar mi na brzinu dobaci:
<BR>&nbsp;&nbsp;&nbsp;&nbsp;&nbsp;"Probni letovi bili su samo od nekoliko milja. Reci svom gospodaru da su za ovako duge letove potrebne određene pripremne radnje."
<BR>&nbsp;&nbsp;&nbsp;&nbsp;&nbsp;Ser Rodžer s razumevanjem klimnu glavom kada sam mu ovo preneo. "Vrlo dobro, nek' to uradi." Njegov mač skliznu iz korica. "Ali, ja ću na zaslonima pratiti put. Na prvi znak izdaje..."
<BR>&nbsp;&nbsp;&nbsp;&nbsp;&nbsp;Ser Oven se namršti. "Je li ovo mudro, gospodaru moj?" upita on. "Zver..."
<BR>&nbsp;&nbsp;&nbsp;&nbsp;&nbsp;"Zver je naš zarobljenik. U tebi je previše keltskih praznoverica, Ovene. Nek' počne."
<BR>&nbsp;&nbsp;&nbsp;&nbsp;&nbsp;Branitar se smesti na upravljačko mesto. Nameštaj u brodu, stolice i stolovi, kreveti i ormari, bili su nekako mali za nas, ljude - i loše oblikovani, bez ijednog uklesanog zmaja za ukras. Napeto sam posmatrao zarobljenika dok su se njegove plave ruke kretale po ploči.
<BR>&nbsp;&nbsp;&nbsp;&nbsp;&nbsp;Duboko brujanje zatreslo je brod. Nisam osetio ništa, ali zemlja na donjim ekranima odjednom je počela da se smanjuje. Bilo je to magično; bilo bi mi mnogo draže da nije poništen uobičajen pritisak unazad prilikom polaska. Boreći se sa stomakom, zurio sam u odraz nebeskog svoda u zaslonima. Ubrzo dospesmo sred oblaka, za koje se ispostavi da su magla koja lebdi visoko. Ovo jasno dokazuje čudesnu Božju moć, jer poznato je da anđeli često sede na oblacima, a ne skvase se.
<BR>&nbsp;&nbsp;&nbsp;&nbsp;&nbsp;"A sada, na jug", zapovedi ser Rodžer.
<BR>&nbsp;&nbsp;&nbsp;&nbsp;&nbsp;Branitar frknu, podesi brojčanik i spusti polugu. Čuo sam škljocanje, kao kod brave, i poluga ostade u donjem položaju.
<BR>&nbsp;&nbsp;&nbsp;&nbsp;&nbsp;Pakleni trijumf bljesnu u žutim očima. Branitar iskoči iz svog sedišta i zareža prema meni: "Consummati estis!" Latinski mu je bio vrlo loš. "Gotovi ste! Upravo sam vas poslao u smrt!"
<BR>&nbsp;&nbsp;&nbsp;&nbsp;&nbsp;"Šta?" povikah ja.
<BR>&nbsp;&nbsp;&nbsp;&nbsp;&nbsp;Ser Rodžer opsova, napola razumevši, i zamahnu prema Versgoru, ali pogled na ono što je bilo na zaslonima preseče ga. Mač mu ispade iz ruke i znoj mu je izbi po licu.
<BR>&nbsp;&nbsp;&nbsp;&nbsp;&nbsp;Zaista je bilo grozno. Zemlja se smanjivala ispod nas kao da pada niz veliki bunar. Oko nas, plavo nebo se zamrači, i zvezde zablistaše. A ipak, ne beše noć, jer sunce je još sjalo na jednom zaslonu, svetlije nego ikad!
<BR>&nbsp;&nbsp;&nbsp;&nbsp;&nbsp;Ser Oven vrisnu nešto na velškom. Ja, pak, padoh na kolena.
<BR>&nbsp;&nbsp;&nbsp;&nbsp;&nbsp;Branitar pohita ka vratima, ali se ser Rodžer okrenu i zgrabi ga za odeću. Obojica se otkotrljaše u mahnitom spletu.
<BR>&nbsp;&nbsp;&nbsp;&nbsp;&nbsp;Ser Oven kao da je bio paralisan strahom, a ja nisam mogao da odvojim oči od užasne lepote prizora oko nas.
<BR>&nbsp;&nbsp;&nbsp;&nbsp;&nbsp;Zemlja se beše toliko smanjila da je, čitava, ispunjavala samo jedan zaslon. Bila je plava, prugasta, sa tamnim mrljama, i okrugla. Okrugla!
<BR>&nbsp;&nbsp;&nbsp;&nbsp;&nbsp;Nov i dublji ton uneo je u vazduh nisko brujanje. Zaigrale su još neke igle na upravljačkoj ploči. Odjednom se stadosmo kretati, sve većma dobijajući na brzini, neverovatnom hitrošću. Jedan potpuno različit niz motora, koji je delovao na sasvim nepoznatom načelu, odmotao je svoje konopce.
<BR>&nbsp;&nbsp;&nbsp;&nbsp;&nbsp;Ugledao sam mesec kako raste pred nama. Još dok sam ga gledao, prošli smo tako blizu njega da sam mogao da na njemu vidim planine i ožiljke kao od boginja, oivičene sopstvenim senkama. Ali, bilo je to neshvatljivo. Svi znaju da Mesec čini savršen krug. Jecajući, pokušao sam da razbijem taj lažljivi zastor za gledanje, ali nisam uspeo.
<BR>&nbsp;&nbsp;&nbsp;&nbsp;&nbsp;Ser Rodžer beše u međuvremenu savladao Branitara i položio ga, napola onesvešćenog, na palubu. Vitez ustade, teško dišući. "Gde smo?" upita on muklo. "Šta se dogodilo?"
<BR>&nbsp;&nbsp;&nbsp;&nbsp;&nbsp;"Penjemo se", zavapih ja. "Gore i napolje." Stavio sam prste u uši da ne ogluvim kad tresnemo u prvu kristalnu kuglu.
<BR>&nbsp;&nbsp;&nbsp;&nbsp;&nbsp;Posle nekog vremena, budući da se ništa nije dogodilo, otvorio sam oči i ponovo pogledao. I Zemlja i Mesec su se udaljavali, ne predstavljajući ništa više od dvostruke zvezde, plave i zlatne. Prave zvezde snažno su plamsale, ne trepereći, na pozadini beskrajne tame. Činilo mi se kao da i dalje ubrzavamo.
<BR>&nbsp;&nbsp;&nbsp;&nbsp;&nbsp;Ser Rodžer preseče moje molitve psovkom. "Najpre ćemo da se obračunamo s ovim izdajnikom!" On šutnu Branitara u rebra. Versgor sede i prkosno se zagleda u nas.
<BR>&nbsp;&nbsp;&nbsp;&nbsp;&nbsp;Najzad sam se sabrao i rekao mu na latinskom:
<BR>&nbsp;&nbsp;&nbsp;&nbsp;&nbsp;"Šta si to učinio? Umrećeš na mukama ako nas smesta ne vratiš."
<BR>&nbsp;&nbsp;&nbsp;&nbsp;&nbsp;On ustade i prekrsti ruke, ali nas je i dalje prezrivo gledao. "Zar vi, varvari, mislite da možete da se suprostavite prosvećenom umu?" odgovori on. "Radite sa mnom šta god želite. Biće dovoljno osvete kada ovom putovanju dođe kraj."
<BR>&nbsp;&nbsp;&nbsp;&nbsp;&nbsp;"Ali, šta si to uradio?"
<BR>&nbsp;&nbsp;&nbsp;&nbsp;&nbsp;Njegova izudarana usta iskeziše se. "Brodom upravlja njegov automaton. Sad on sam sebe vodi. Sve je automatski - izlazak iz atmosfere, prebacivanje na transsvetlosnu kvazi-brzinu, nadomeštanje vidnih efekata, očuvanje veštačke sile teže i ostali činioci okoline."
<BR>&nbsp;&nbsp;&nbsp;&nbsp;&nbsp;"Dobro, isključi motore!"
<BR>&nbsp;&nbsp;&nbsp;&nbsp;&nbsp;"Niko to ne može. Ne mogu ni ja, sada kad je spuštena poluga s ključem. Ostaće spuštena sve dok ne stignemo do Tariksana. A to je najbliži svet naseljen ljudima!"
<BR>&nbsp;&nbsp;&nbsp;&nbsp;&nbsp;Hrabro sam pokušao da pomerim upravljačke uređaje. Nije bilo moguće. Kada sam to ispričao vitezovima, ser Oven glasno zaječa.
<BR>&nbsp;&nbsp;&nbsp;&nbsp;&nbsp;Međutim, ser Rodžer samo smrknuto primeti:
<BR>&nbsp;&nbsp;&nbsp;&nbsp;&nbsp;"Saznaćemo da li je to istina ili ne. Ispitivanjem ćemo ga bar kazniti za izdaju!"
<BR>&nbsp;&nbsp;&nbsp;&nbsp;&nbsp;Preko mene, Branitar prezrivo odvrati:
<BR>&nbsp;&nbsp;&nbsp;&nbsp;&nbsp;"Iskalite bes, ako već morate. Ja vas se ne plašim. Ipak, recimo i da slomijete moju volju, biće to beskorisno. Položaj kormila više se ne može izmeniti, niti se brod zaustaviti. Poluga s ključem zamišljena je za slučajeve kada brod mora negde da se pošalje bez posade."
<BR>&nbsp;&nbsp;&nbsp;&nbsp;&nbsp;Trenutak kasnije, on ozbiljno dodade: "Međutim, morate da razumete da vam ne želim zlo. Smeli ste, pa gotovo da žalim što nam je vaš svet potreban. Ako me poštedite, mogao bih se založiti za vas kada stignemo na Tariksan. Bar vam mogu poštedeti živote."
<BR>&nbsp;&nbsp;&nbsp;&nbsp;&nbsp;Ser Rodžer stade zamišljeno trljati bradu. Čuo sam kako čekinje češu njegov dlan, iako se skoro bio obrijao, u prošli utorak. "Shvatam da će brodom opet biti moguće upravljati kada stignemo na to odredište", reče on. Bio sam zapanjen kako je, posle prvog udarca, to mirno primio. "Zar onda ne bismo mogli da se okrenemo i vratimo kući?"
<BR>&nbsp;&nbsp;&nbsp;&nbsp;&nbsp;"Ja vas nikad neću tamo odvesti!" dobaci mu na to Branitar. "A sami, nesposobni da čitate naše knjige o navigaciji, nikad nećete naći put. Bićemo dalje od vašeg sveta nego što svetlost može da pređe za hiljadu vaših godina."
<BR>&nbsp;&nbsp;&nbsp;&nbsp;&nbsp;"Mogao bi da pokažeš malo poštovanje prema našoj razboritosti", huknuh ja. "I ti i ja dobro znamo da svetlost putuje beskonačnom brzinom."
<BR>&nbsp;&nbsp;&nbsp;&nbsp;&nbsp;On, međutim, samo sleže ramenima.
<BR>&nbsp;&nbsp;&nbsp;&nbsp;&nbsp;Nešto bljesnu u očima ser Rodžera. "Kada ćemo stići?" upita on.
<BR>&nbsp;&nbsp;&nbsp;&nbsp;&nbsp;"Za deset dana", obavesti nas Branitar. "Nisu rastojanja između zvezda, ma koliko velika bila, ta koja su učinila da tako sporo stignemo do vas. Mi se širimo već tri veka. Naprosto, ima previše sunaca."
<BR>&nbsp;&nbsp;&nbsp;&nbsp;&nbsp;"Hm. Kada stignemo, imaćemo na raspolaganju ovaj lepi brod, sa artiljerijom i ručnim oružjem. Versgori bi mogli da zažale što smo ih posetili!"
<BR>&nbsp;&nbsp;&nbsp;&nbsp;&nbsp;Preveo sam ovo Branitaru, i on odgovori:
<BR>&nbsp;&nbsp;&nbsp;&nbsp;&nbsp;"Ja vam iskreno savetujem da se odmah predate. Istina, ovi naši vatreni zraci mogu da ubiju čoveka, ili da grad pretvore u šljaku, ali vama će oni biti beskorisni, jer imamo zaslone od čiste sile koji će zaustaviti svaki takav zrak. Sam brod, međutim, nije tako zaštićen, jer su tvorci oklopa sile suviše glomazni za njega. Stoga topovi s utvrđenja mogu da pucaju na vas i da vas unište."
<BR>&nbsp;&nbsp;&nbsp;&nbsp;&nbsp;Kada je ser Rodžer čuo ovo, samo je rekao:
<BR>&nbsp;&nbsp;&nbsp;&nbsp;&nbsp;"Pa, imamo deset dana da razmišljamo o tome. Neka ovo ostane tajna. Niko ne može da vidi kroz brod, osim s ovog mesta. Smisliću neku priču koja neće previše uzbuditi narod."
<BR>&nbsp;&nbsp;&nbsp;&nbsp;&nbsp;I on iziđe, dok mu se ogrtač viorio oko njega kao velika krila.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
