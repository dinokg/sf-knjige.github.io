<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Članica Kongresa Li-Hsing bila je znatno starija nego kad ju je Endru upoznao. Više nije koristila koketnu prozirnu odeću. Sada je bila obučena u nešto umereniji cevasti stil. Njena nekada gusta crna kosa sada je bila prošarana sedim, i bila je mnogo kraća.
<BR>&nbsp;&nbsp;&nbsp;&nbsp;&nbsp;Endru se, naravno, uopšte nije promenio. Lice mu je bilo bez bora kao i uvek; meka, lepa kosa bila je još uvek smeđa. A još uvek se držao, koliko je mogao u okviru razumnog ukusa, široke odeće koja je bila u modi kad je on počeo da se oblači, pre više od jednog stoleća.
<BR>&nbsp;&nbsp;&nbsp;&nbsp;&nbsp;Bližio se kraj godine. Oštri ledeni vetrovi zime duvali su kroz drevne kanjone Njujorka, a prvo pramenje snega kovitlalo se kroz vazduh nad ogromnim blistavim tornjem u kome se nalazilo Svetsko zakonodavno telo. Blagoglagoljive rasprave zakonodavaca bile su završene za tu godinu.
<BR>&nbsp;&nbsp;&nbsp;&nbsp;&nbsp;No, za Endrua bitka izgleda nije imala kraja. Rasprave su trajale i trajale. Ljutiti i zbunjeni zakonodavci pokušali su da zauzmu sve moguće stavove, a javno mnjenje, ne mogući da postigne neko jasno filozofsko stanovište, vratilo se osećanjima, primarnom strahu, najdublje ukorenjenim nesigurnostima i predrasudama...
<BR>&nbsp;&nbsp;&nbsp;&nbsp;&nbsp;Li-Hsing je preradila svoj predlog, pažljivo ga preformulisala kako bi uzela u obzir i tvrdoglave protivnike na koje je naletela. Ali još se nije odlučila da ga preda zakonodavnom telu.
<BR>&nbsp;&nbsp;&nbsp;&nbsp;&nbsp;"Šta mislite?" upitao je Endru. "Hoćete li prerađeni predlog podneti za naredno zasedanje ili nećete?"
<BR>&nbsp;&nbsp;&nbsp;&nbsp;&nbsp;"Šta biste vi želeli?"
<BR>&nbsp;&nbsp;&nbsp;&nbsp;&nbsp;"Znate šta bih ja želeo."
<BR>&nbsp;&nbsp;&nbsp;&nbsp;&nbsp;Li-Hsing je klimnula glavom, pomalo umorno. "Rekla sam vam jednom, Endru, da vaš cilj nije istinski i moj cilj, i da ću možda morati da vas napustim ukoliko osetim da se dovodi u pitanje moja karijera. E, moja karijera sad jeste dovedena u pitanje. A još vas nisam napustila."
<BR>&nbsp;&nbsp;&nbsp;&nbsp;&nbsp;"A i dalje smatrate kako moj cilj nije i vaš?"
<BR>&nbsp;&nbsp;&nbsp;&nbsp;&nbsp;"Ne. Postao je i moj. Nimalo ne sumnjam da ste vi čovek, Endru - možda načinjen našim rukama, ali ipak čovek. I razumem da odricanje ljudskosti jednom jedinom pripadniku naše vrste otvara mogućnost takvog odricaja velikom broju pojedinaca, što se tako često dešavalo u našoj ružnoj prošlosti. Ne smemo dozvoliti da se to ikada ponovi. Ali čak i tako - čak i tako, Endru..."
<BR>&nbsp;&nbsp;&nbsp;&nbsp;&nbsp;Za trenutak je zastala.
<BR>&nbsp;&nbsp;&nbsp;&nbsp;&nbsp;"Nastavite", rekao je Endru. "Sada dolazi ono kad kažete da ipak morate da me napustite uprkos svemu, zar ne?"
<BR>&nbsp;&nbsp;&nbsp;&nbsp;&nbsp;"Nisam to rekla. Ali moramo biti realni. Mislim da smo otišli onoliko daleko koliko se moglo."
<BR>&nbsp;&nbsp;&nbsp;&nbsp;&nbsp;"I zato nećete da podnesete ni prerađeni predlog."
<BR>&nbsp;&nbsp;&nbsp;&nbsp;&nbsp;"Nisam ni to rekla. Nameravam da pokušam još jednom. Ali iskreno rečeno, Endru, ne možemo pobediti. Pogledajte brojke." Dotakla je neko dugme i ekran na zidu kancelarije se osvetlio. "Grupa na levoj strani grafikona, obojena u zeleno, predstavlja članove koji se nepokolebljivo protive svakom proširivanju definicija. Oni čine oko četrdeset procenata tela: nepomirljivi, čvrsto rešeni da vam se protive. Deo obojen u crveno: to su vaše pristalice. Dvadeset osam procenata. Ostali su neodlučni."
<BR>&nbsp;&nbsp;&nbsp;&nbsp;&nbsp;"U dve različite boje? Zašto?"
<BR>&nbsp;&nbsp;&nbsp;&nbsp;&nbsp;"Žuto je grupa koja se nije odlučila, ali naginje k vama. Njih ima dvanaest i po posto. Plavi su neodlučni, ali protiv vas. Njih ima devetnaest i po posto."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Da bismo dobili većinu, moramo da zadržimo sve neodlučne u žutom delu grafikona, i pridobijemo više od polovine onih koji se još kolebaju ali pomišljaju da glasaju protiv vas. I, naravno, da zadržimo solidnu podršku vaše osnovne grupe pristaša od dvadeset osam posto. Čak i ako uspemo da pridobijemo nekog od vaših okorelih protivnika, mislim da nećemo imati većinu, Endru."
<BR>&nbsp;&nbsp;&nbsp;&nbsp;&nbsp;"Pa zašto ste se onda uopšte trudili da prerađujete taj predlog?"
<BR>&nbsp;&nbsp;&nbsp;&nbsp;&nbsp;"Zato što vam to dugujem. Kao što vidite, neće uspeti, i bojim se da će to biti moj poslednji pokušaj. Ne zato što bežim iz borbe - uopšte ne bežim - nego zato što više neću biti u položaju da ostanem u njoj. Sve što sam činila u vašu korist, sada će me povući u poraz. Nimalo ne sumnjam u to. Izgubiću mesto u Kongresu."
<BR>&nbsp;&nbsp;&nbsp;&nbsp;&nbsp;"Znam", rekao je Endru, "i to me uznemirava. Zbog vas, ne zbog mene. Vi ste to odavno predvideli, zar ne, Či?" A ipak ste ostali uz mene. Zašto? Zašto, kad ste mi na samom početku rekli da ćete me ostaviti ako ugrozim vašu karijeru? Zašto me niste ostavili?"
<BR>&nbsp;&nbsp;&nbsp;&nbsp;&nbsp;"Čovek može i da se predomisli. Nekako mi se činilo da bih, ostavivši vas na cedilu, platila višu cenu za novi mandat nego što sam bila spremna da učinim. Ovako sam bila u zakonodavnom telu više od četvrt stoleća. To je, čini mi se, sasvim dovoljno."
<BR>&nbsp;&nbsp;&nbsp;&nbsp;&nbsp;"Ali ako vi možete da se predomislite, kako to da drugi ne mogu?"
<BR>&nbsp;&nbsp;&nbsp;&nbsp;&nbsp;"Sve koji su mogli da se predomisle, naveli smo na to. Ostali - a oni čine većinu, na žalost - prosto su nepomirljivi. To je, izgleda, duboko usađena antipatija."
<BR>&nbsp;&nbsp;&nbsp;&nbsp;&nbsp;"Njihova, ili onih koji su glasali za njih?"
<BR>&nbsp;&nbsp;&nbsp;&nbsp;&nbsp;"I jednih i drugih. Čak i oni zakonodavci koji su sami manje-više razumni, ponekad smatraju da njihovi glasači nisu takvi. Ali bojim se da mnogi od njih imaju i sopstvenu antipatiju kada se pomene robotika."
<BR>&nbsp;&nbsp;&nbsp;&nbsp;&nbsp;"A da li je oslanjanje na ličnu antipatiju dobar način da jedan zakonodavac odluči kako će glasati?"
<BR>&nbsp;&nbsp;&nbsp;&nbsp;&nbsp;"Oh, Endru..."
<BR>&nbsp;&nbsp;&nbsp;&nbsp;&nbsp;"Da. Baš sam naivan što tako govorim."
<BR>&nbsp;&nbsp;&nbsp;&nbsp;&nbsp;"Naivnost nije prava reč. Ali znate da oni nikada ne bi priznali da glasaju prema osećanjima. Izneli bi ovakvo ili onakvo pažljivo razrađeno objašnjenje za svoju odluku - nešto u vezi s ekonomijom, ili nešto iz rimskog prava, ili neki zastareli religiozni argument - sve, samo ne istinu. Ali kakve to veze ima? Važno je kako će glasati, a ne zašto."
<BR>&nbsp;&nbsp;&nbsp;&nbsp;&nbsp;"Znači, sve se svodi na strukturu mozga, zar ne?"
<BR>&nbsp;&nbsp;&nbsp;&nbsp;&nbsp;"To je problem, tačno."
<BR>&nbsp;&nbsp;&nbsp;&nbsp;&nbsp;Endru je oprezno nastavio. "Ne vidim zašto bi toliko zapeli za to. Nije bitno kako je mozak nastao; važno je kako radi. Bitni su putevi, vreme reakcije, sposobnost za razmišljanje i uopštavanje na osnovu iskustva. Zašto se sve svelo na suprotnost između organskih tkiva i pozitrona? Zar nema načina da se progura funkcionalna definicija?"
<BR>&nbsp;&nbsp;&nbsp;&nbsp;&nbsp;"Funkcionalna?"
<BR>&nbsp;&nbsp;&nbsp;&nbsp;&nbsp;"Moj mozak radi sve ono što radi i zvanično priznati ljudski mozak - čak i bolje od njega, u mnogo čemu: brži je, direktniji, logičniji. Možda im to i smeta. Pa, sad je prekasno da počnem da prikrivam svoju inteligenciju, ako je problem u tome. Ali moramo li ostati pri tvrdnji kako ljudski mozak mora biti načinjen od neke zvanično priznate ćelijske materije kako bi i pravno bio ljudski? Zar ne možemo da utvrdimo kako je ljudski mozak nešto - bio organski ili ne - što je sposobno za određeni složeni proces razmišljanja?"
<BR>&nbsp;&nbsp;&nbsp;&nbsp;&nbsp;"Neće uspeti", rekla je Li-Hsing.
<BR>&nbsp;&nbsp;&nbsp;&nbsp;&nbsp;"Zato što će se, ako definišenmo ljudskost samo funkcijom ljudskog mozga, mnogi ljudi naći ispod propisanog nivoa intelektualnih sposobnosti?" gorko je upitao Endru. "Jesam li u pravu?"
<BR>&nbsp;&nbsp;&nbsp;&nbsp;&nbsp;"Endru, Endru, Endru! Slušajte: postoje oni koji su rešeni da po svaku cenu zadrže granicu između sebe i robota. Makar i zbog običnog samopoštovanja, oni žele da veruju kako su roboti neka vrsta podređenih stvorenja. Proveli ste poslednjih stotinu godina dokazujući da takvi nisu u pravu, i uspeli ste da osvojite položaj kakav bi bio potpuno nemoguć u ranom razdoblju robotike. Ali sada su vas pritesnili tamo gde ne možete da pobedite. Premestili ste se u telo koje je u svakom pogledu toliko blizu ljudskom da razlike ni nema. Jedete, dišete, znojite se. Idete u otmene restorane i naručujete birana jela i pijete najbolja vina, to sam primetila, mada ne mogu ni da zamislim kakvog značaja za vas to ima, osim spoljašnjeg utiska."
<BR>&nbsp;&nbsp;&nbsp;&nbsp;&nbsp;"To mi je dovoljno vredno", rekao je Endru.
<BR>&nbsp;&nbsp;&nbsp;&nbsp;&nbsp;"U redu. Mnogi ljudi verovatno takođe ne mogu da uživaju u skupim vinima koja piju, ali piju ih iz istog razloga iz kog i vi. Vaši organi su veštački, ali takve imaju i mnogi ljudi. Sasvim moguće da postoje ljudi koji žive u telima istovetnim s vašim, koja su u potpunosti veštačka zamena onih u kojima su se rodili. Ali to nisu potpune zamene, Endru. Niko nema protetski mozak. Niko ne može da ga ima. I zato se vi razlikujete od svih njih u jednom osnovnom pogledu. Vaš mozak je načinio čovek, a ljudski mozak nije. Vaš mozak je sklopljen, a njihov se razvio prirodnim putem. Oni su se rodili, a vas su sastavili. Za svako ljudsko biće koje namerava da održi granicu između sebe i robota, te razlike predstavljaju čelični zid visok pet kilometara i isto toliko debeo."
<BR>&nbsp;&nbsp;&nbsp;&nbsp;&nbsp;"Niste mi rekli ništa novo. Moj mozak se, svakako, razlikuje od njihovog - po sklopu. Ali ne i po funkciji. Različit je kvantitativno, ali ne i kvalitativno. To je samo mozak - i to vrlo dobar mozak. Oni jednostavno koriste veštačku suprotnost između ćelija i pozitrona kao izgovor da ne bi priznali kako sam ja ljudsko biće, samo malo drugačije od njih... Ali, Či, ako bismo nekako mogli da napadnemo tu antipatiju prema meni zbog robotskog porekla - sam izvor njihovog neprijateljstva - tu tajanstvenu potrebu da se proglase višim od nekoga ko je, zapravo, po svim razumnim merilima viši od njih..."
<BR>&nbsp;&nbsp;&nbsp;&nbsp;&nbsp;"Posle toliko godina za sobom", tužno je rekla Li-Hsing, "i dalje pokušavate da razumno raspravljate s ljudskim bićima. Siroti Endru, ne ljutite se što sam vam to rekla, ali upravo vas nešto robotsko vodi u tom pravcu."
<BR>&nbsp;&nbsp;&nbsp;&nbsp;&nbsp;"Znate da je u meni do sada ostalo vrlo malo robotskog."
<BR>&nbsp;&nbsp;&nbsp;&nbsp;&nbsp;"Ali nešto je ostalo."
<BR>&nbsp;&nbsp;&nbsp;&nbsp;&nbsp;"Nešto, da. A kad bih mogao da se toga oslobodim..."
<BR>&nbsp;&nbsp;&nbsp;&nbsp;&nbsp;Či Li-Hsing ga je uplašeno pogledala. "Šta to govorite, Endru?"
<BR>&nbsp;&nbsp;&nbsp;&nbsp;&nbsp;"Ne znam", odgovorio je. "Ali imam ideju. Problem je, Či, u tome što imam ljudska osećanja zarobljena u robotskom umu. A to me ne čini čovekom, nego samo nesrećnim robotom. Čak i posle svega što sam učinio da poboljšam svoje robotsko telo, i dalje nisam čovek. Ali postoji još jedan korak koji mogu da preduzmem. Kad bih mogao, kad bih samo mogao..."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
