<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Predsednik Komiteta za nauku i tehnologiju Svetskog zakonodavnog tela bila je žena, i poticala je iz Istočnoazijskog područja; bila je niska, sitna, skoro nalik na vilu, ali verovatno nije bila ni izbliza tako krhka kao što je izgledala. Zvala se Či Li-Hsing, a zbog prozirne odeće (koja je zaklanjala svojim sjajem samo ono što je ona želela da bude zaklonjeno) izgledala je kao elegantan mali ukras umotan u plastiku. U veličanstvenoj kancelariji na osamdeset četvrtom spratu tornja od zelenog stakla, u kome su se nalazile prostorije njujorškog odeljenja Svetskog zakonodavnog tela, delovala je sićušno, gotovo beznačajno. Pa ipak, ostavljala je utisak velike sposobnosti, efikasnosti i siline.
<BR>&nbsp;&nbsp;&nbsp;&nbsp;&nbsp;"Saosećam s vašom željom da imate puna ljudska prava", rekla je. "Kao što možda znate, tokom istorije se događalo da veliki delovi stanovništva budu lišeni svojih ljudskih prava, i tada su se ljuto borili - kad se sve svede, uvek uspešno - da ih povrate. Ali ti ljudi su uglavnom duboko patili pod nekom vrstom tiranije pre nego što bi pošli u boj za slobodu. Vi, pak, uživate u blagostanju, uz beskrajna dostignuća i nagrade. Pretpostavljam da vam mnogi zavide. Zato mi, molim vas, recite koja prava još želite, pored onih koja već imate?"
<BR>&nbsp;&nbsp;&nbsp;&nbsp;&nbsp;"Sasvim obično pravo na život", odgovorio je Endru. "Robot začas može biti rastavljen."
<BR>&nbsp;&nbsp;&nbsp;&nbsp;&nbsp;"Ljudsko biće može začas biti smaknuto."
<BR>&nbsp;&nbsp;&nbsp;&nbsp;&nbsp;"A kada je, dozvolite da upitam, poslednji put izvršeno takvo smaknuće?"
<BR>&nbsp;&nbsp;&nbsp;&nbsp;&nbsp;"Pa..." Li-Hsing je slegnula ramenima. "Naravno, smrtna kazna se u našoj civilizaciji više ne primenjuje, i tako je već odavno. Ali tokom istorije je veoma mnogo korišćena. Nema nikakve prepreke da je ponovo ne uvedemo koliko dogodine, ako građani i Zakonodavno telo ocene da je to potrebno."
<BR>&nbsp;&nbsp;&nbsp;&nbsp;&nbsp;"U redu. Možete se vratiti u razdoblje odrubljivanja glave, ili puštanja smrtonosnih količina struje, ili na kakav god metod poželite, i to smesta, ako vam se svidi. Ali ostaje činjenica da nijednom ljudskom biću nije određena smrtna kazna toliko dugo da se niko ni ne seća poslednjeg puta, a ja još nikad nisam čuo da neko propagira ponovo uvođenje takve prakse. S druge strane, čak i sada - upravo sada, ovde, danas - meni može doći kraj samo ako jedno jedino ljudsko biće koje ima vlast izgovori jednu jedinu reč. Bez suđenja. Bez prava na žalbu. I sami vi mogli biste da zazvonite, pozovete obezbeđenje i kažete: 'Ovaj robot mi ne odgovara. Odnesite ga i rastavite.' A oni bi me odneli i rastavili, i to bi bio kraj."
<BR>&nbsp;&nbsp;&nbsp;&nbsp;&nbsp;"Nemoguće!"
<BR>&nbsp;&nbsp;&nbsp;&nbsp;&nbsp;"Uveravam vas da bi to bilo potpuno legalno."
<BR>&nbsp;&nbsp;&nbsp;&nbsp;&nbsp;"Ali vi ste direktor velike kompanije, bogata, uticajna i ugledna osoba..."
<BR>&nbsp;&nbsp;&nbsp;&nbsp;&nbsp;"Možda bi kasnije moja kompanija mogla da tuži zakonodavno telo zbog gubitka. Ali ja bih i dalje bio uništen, zar ne? Robote štite jedino zakoni o svojini. Ako neopravdano uništite tuđeg robota, ta osoba može da vas utuži za štetu, pa će dobiti novčani iznos vrednosti robota, a možda i neki dodatak pride. Lepo. Baš lepo, ako ste ljudsko biće. Ali ako ste robot koji je, eto, uništen, sudski proces vas neće vratiti u život, zar ne? Jesam li u pravu, gospođo predsednice?"
<BR>&nbsp;&nbsp;&nbsp;&nbsp;&nbsp;"To je običan reductio ad absurdum. Niko ne bi ni pomislio da vas... rastavi. Niti da vas uništi."
<BR>&nbsp;&nbsp;&nbsp;&nbsp;&nbsp;"Možda. Ali gde je moja pravna zaštita od takvog slučaja?"
<BR>&nbsp;&nbsp;&nbsp;&nbsp;&nbsp;"Ponavljam: reductio ad absurdum, svođenje na nelogičnost. Koliko sam shvatila, vi živite već gotovo dve stotine godina. Recite mi koliko puta ste, tokom tog podugačkog razdoblja, bili u opasnosti od... uništenja?"
<BR>&nbsp;&nbsp;&nbsp;&nbsp;&nbsp;"Jednom. Spasli su me. Ali naređenje za moje rastavljanje već je bilo izdato."
<BR>&nbsp;&nbsp;&nbsp;&nbsp;&nbsp;"Ne mogu da poverujem", rekla je Či Li-Hsing.
<BR>&nbsp;&nbsp;&nbsp;&nbsp;&nbsp;"Bilo je to pre mnogo godina. Tada sam još imao metalno telo, i tek što sam stekao slobodu."
<BR>&nbsp;&nbsp;&nbsp;&nbsp;&nbsp;"Tako. To potvrđuje moje reči. Danas se niko ne bi usudio ni da vas takne!"
<BR>&nbsp;&nbsp;&nbsp;&nbsp;&nbsp;"Ali ipak nemam ništa veću pravnu zaštitu nego onda. U očima zakona i dalje ostajem robot. Ako bi neko odlučio da me rastavi, ne bih imao načina..." Endru je prekinuo rečenicu. Ova rasprava neće nikuda odvesti. Bila je suviše nategnuta. "U redu. Pretpostavimo da niko ne bi poželeo da mi naudi. Ali čak i tako... čak i tako..." Endru je očajnički pokušavao da ničim ne pokaže molećivost, ali svi oni pažljivo razrađeni mehanizmi ljudske izražajnosti lica i glasa sada su ga izdali. Na kraju se potpuno predao. "Sve se zapravo svodi na ovo: želim da budem čovek. Želeo sam to sve više sa svakom narednom generacijom ljudskih bića, kako sam postepeno postajao svestan svih sposobnosti i dubine svog uma, i sada je ta želja postala ogromna. Ne mogu više da podnesem da mislim o sebi kao o robotu - niti da drugi tako misle o meni."
<BR>&nbsp;&nbsp;&nbsp;&nbsp;&nbsp;Či Li-Hsing je pogledala Endrua tamnim, saosećajnim očima.
<BR>&nbsp;&nbsp;&nbsp;&nbsp;&nbsp;"Znači, tako", rekla je. "Tako jednostavno."
<BR>&nbsp;&nbsp;&nbsp;&nbsp;&nbsp;"Jednostavno?"
<BR>&nbsp;&nbsp;&nbsp;&nbsp;&nbsp;"Želja za pripadnošću ljudskoj rasi. Duboka želja, ma koliko nerazumna bila. Takva osećanja su vrlo ljudska, Endru."
<BR>&nbsp;&nbsp;&nbsp;&nbsp;&nbsp;"Hvala." Nije bio siguran da li je to ona snishodljiva. Nadao se da nije.
<BR>&nbsp;&nbsp;&nbsp;&nbsp;&nbsp;Li-Hsing je nastavila. "Mogla bih da iznesem vaš slučaj pred zakonodavno telo. Pretpostavljam da bi oni mogli da donesu zakon kojim vas proglašavaju za ljudsko biće. Zakonodavno telo, samo ako poželi, može da donese zakon kojim kamenu statuu proglašava za ljudsko biće. Ali statua bi i dalje bila statua, bez obzira na to. A vi..."
<BR>&nbsp;&nbsp;&nbsp;&nbsp;&nbsp;"Ne. Nije to isto. Statua je neživi kameni predmet, dok ja... ja..."
<BR>&nbsp;&nbsp;&nbsp;&nbsp;&nbsp;"Naravno. I jeste drugačije. To mi je jasno. Ali u zakonodavnom telu možda neće tako misliti. Neće pristati da donesu zakon kojim se statue proglašavaju za ljudska bića, a veoma sumnjam da bi pristali i na zakon koji robota proglašava za ljudsko biće, ma koliko pažljivo ja izložila vaš slučaj. Zakonodavci su ljudi, kao i ostatak stanovništva, a ne moram da vam naglašavam kako još uvek postoje sumnjičavost i predrasude prema robotima, koji su se pojavili onda kada je proizveden prvi od njih."
<BR>&nbsp;&nbsp;&nbsp;&nbsp;&nbsp;"I postoje još i sada?"
<BR>&nbsp;&nbsp;&nbsp;&nbsp;&nbsp;"Čak i sada. I to sigurno znate. I zato zakonodavno telo neće želeti da učini ono što vi želite. Svi ćemo spremno priznati činjenicu da ste već bezbroj puta zaslužili priznanje čovečanstva, pa ipak ćemo se plašiti političkih posledica ukoliko učinimo tako nepoželjan korak."
<BR>&nbsp;&nbsp;&nbsp;&nbsp;&nbsp;"Nepoželjan?" uzviknuo je Endru, ne mogući da prikrije prizvuk očajanja u glasu. "Zašto nepoželjan ako sam ja tako divan dobročinitelj čovečanstva?"
<BR>&nbsp;&nbsp;&nbsp;&nbsp;&nbsp;"Jeste. Ali ste i robot. Već čujem galamu: 'Dajte jednom robotu ljudski status i odmah će ga tražiti i svi ostali, a šta će se onda desiti sa...?'"
<BR>&nbsp;&nbsp;&nbsp;&nbsp;&nbsp;"Ne", rekao je Endru. "Nije tako. Išao sam na sud mnogo godina pre nego što ste se vi rodili i izborio sam se za priznanje da sam slobodan robot, i tada se isto digla takva galama. Uspeli smo da se izborimo. I ja sam još uvek jedini slobodan robot na svetu. Nijedan drugi robot nije zatražio slobodu, a kamoli da ju je dobio. I nikad nijedan ni neće. Ja sam jedinstven, gospođo predsednice. Ja sam jedini postojeći robot ovog tipa, i možete biti sasvim sigurni da se novi neće pojaviti. Ako mi ne verujete, upitajte direktora 'Robota i mehaničkih ljudi Sjedinjenih Država', i on će vam potvrditi da oni više nikada neće dozvoliti pojavu robota tako inteligentnog, tako problematičnog i tako sklonog izazivanju nevolja kao što sam ja."
<BR>&nbsp;&nbsp;&nbsp;&nbsp;&nbsp;"Nikad je dugo vreme, Endru. Ili biste više voleli da vas zovem 'gospodine Martin'? Rado ću to učiniti. Rado ću vas ja lično priznati za čoveka. Ali videćete da većina zakonodavaca neće biti voljna na taj korak, čak i ako im pružite neoboriva uveravanja da ste vi jedinstveni i da više niko neće tražiti nešto slično. Gospodine Martin, duboko saosećam s vama, ali ne mogu vam ponuditi nikakvu istinsku nadu."
<BR>&nbsp;&nbsp;&nbsp;&nbsp;&nbsp;"Ne možete? Baš ništa?"
<BR>&nbsp;&nbsp;&nbsp;&nbsp;&nbsp;Či Li-Hsing se zavalila u fotelji i duboko se namrštila. "Mogu vam ponuditi samo nešto, gospodine Martin, a to je prijateljsko upozorenje. Postavljanjem ovakvih zahteva dovodite sebe u veliku opasnost, to morate shvatiti. Ako se situacija pregreje, mogu se pojaviti nova osećanja, i u zakonodavnom telu i u javnosti, i to upravo u prilog rastavljanju koje ste maločas pominjali. Robot vašeg nivoa lako se može shvatiti kao opasnost, gospodine Martin. Ako se obračunaju s vama, ukloniće tu pretnju i time na najlakši način razrešiti političku dilemu koju vi pokušavate da nametnete mojim kolegama. Razislite o tome, molim vas, pre nego što odlučite da idete dalje."
<BR>&nbsp;&nbsp;&nbsp;&nbsp;&nbsp;"I niko se neće setiti da je tehnika protetologije, koja omogućava članovima zakonodavnog tela da zadrže svoj položaj deceniju za decenijom mada bi zapravo trebalo odavno da počivaju u grobu, skoro u potpunosti moje delo?"
<BR>&nbsp;&nbsp;&nbsp;&nbsp;&nbsp;"Možda će zvučati okrutno, ali zaista neće. A ako se i sete, pre će to nekako iskoristiti protiv vas nego vama u korist. Jeste li ikada čuli staru izreku: 'Nijedno dobro delo ne prolazi nekažnjeno'?"
<BR>&nbsp;&nbsp;&nbsp;&nbsp;&nbsp;Endru je slegnuo ramenima i odmahnuo glavom. "Takva izjava za mene nema nikakvog smisla."
<BR>&nbsp;&nbsp;&nbsp;&nbsp;&nbsp;"Verovatno. I dalje niste načisto s našim sitnim ljudskim nerazumnostima, zar ne? Ali izreka znači, u osnovi, da se onima koji najviše učine po pravilu uzvraća... Ne, neću ni da počnem razgovor o tome. Mi smo prosto takvi."
<BR>&nbsp;&nbsp;&nbsp;&nbsp;&nbsp;"Vrlo dobro. A kakve to veze ima sa mnom?"
<BR>&nbsp;&nbsp;&nbsp;&nbsp;&nbsp;"Reći će, verovatno, da ste protetologiju stvorili uglavnom sebe radi. Zatim mogu da tvrde kako je čitava ta nauka samo deo pokušaja da se ljudska bića robotizuju, ili da se roboti očoveče, i da je u oba slučaja to nešto zlo i naopako."
<BR>&nbsp;&nbsp;&nbsp;&nbsp;&nbsp;"Ne", rekao je Endru. "Takve argumente nisam u stanju da razumem."
<BR>&nbsp;&nbsp;&nbsp;&nbsp;&nbsp;"Niste, zar ne? Zato što ste vi pre svega logično biće, kontrolisano pozitronskim vodovima. A nema takvog poboljšanja, čini mi se, koje bi vaš proces razmišljanja učinilo tako sklonim pogreškama kao što je ponekad naš. Dubine iracionalnosti su vam van domašaja - što nemojte shvatiti kao kritiku na svoj račun, nego samo kao utvrđivanje činjeničnog stanja. Vi ste u svemu bitnom veoma ljudski, gospodine Martin, ali niste u stanju, na žalost, da razumete koliko čovečanstvo može da se udalji od racionalnosti kada veruje da su mu interesi ugroženi."
<BR>&nbsp;&nbsp;&nbsp;&nbsp;&nbsp;"Ali, ako su im interesi ugroženi", rekao je Endru, "trebalo bi da budu što racionalniji, kako bi mogli da..."
<BR>&nbsp;&nbsp;&nbsp;&nbsp;&nbsp;"Ne. Molim vas. Nema načina da vam to dokraja objasnim. Mogu samo da vas zamolim da prihvatite činjenice koje vam saopštavam. Da mi verujete, ako vam to išta znači... Nikada niste bili predmet kampanje političke mržnje, gospodine Martin?"
<BR>&nbsp;&nbsp;&nbsp;&nbsp;&nbsp;"Mislim da nisam."
<BR>&nbsp;&nbsp;&nbsp;&nbsp;&nbsp;"Da jeste, znali biste. Pa, sada ćete biti. Ako istrajete u pokušaju da vas proglase za čoveka, bićete predmet nezamislivih kleveta, a milioni ljudi će poverovati u njih. Gospodine Martin, dozvolite da vas posavetujem. Prihvatite uslove u kojima sada živite. Ono što želite da pokušate bilo bi veoma nepromišljeno."
<BR>&nbsp;&nbsp;&nbsp;&nbsp;&nbsp;"Vi u to verujete, zar ne?"
<BR>&nbsp;&nbsp;&nbsp;&nbsp;&nbsp;"Da. Tako verujem." Či Li-Hsing je ustala od stola, prišla prozoru i zagledala se kroz njega, leđima okrenuta Endruu. Kroz prozor je prodiralo blistavo svetlo, jasno ocrtavajući njeno telo. Endruu se s mesta na kom je sedeo njena figura u plastičnom omotaču činila skoro kao detinja - ili kao lutka.
<BR>&nbsp;&nbsp;&nbsp;&nbsp;&nbsp;Neko vreme je ćutke gledao Li-Hsing, a onda je upitao: "Ako odlučim da uprkos svemu što ste rekli zahtevam da postanem čovek, hoćete li me podržati?"
<BR>&nbsp;&nbsp;&nbsp;&nbsp;&nbsp;Nastavila je da zuri kroz prozor. Endru se zagledao u njenu dugu, sjajnu crnu kosu, uska ramena, nežne ruke. Zaista izgleda kao lutka, pomislio je. Pa ipak, bio je svestan da nema ničega lutkastog u predsedniku Komiteta za nauku i tehnologiju Svetskog zakonodavnog tela, osim u izgledu. Ispod krhke površine krila se istinska snaga.
<BR>&nbsp;&nbsp;&nbsp;&nbsp;&nbsp;Posle nekog vremena je odgovorila. "Da, hoću."
<BR>&nbsp;&nbsp;&nbsp;&nbsp;&nbsp;"Hvala vam."
<BR>&nbsp;&nbsp;&nbsp;&nbsp;&nbsp;"... dokle god to bude bilo moguće", mirno je nastavila Li-Hsing. "Ali morate znati da ću, ukoliko ikada ta podrška ozbiljno ugrozi moju političku karijeru, morati da vas ostavim, pošto se vaš slučaj zapravo ne uklapa u moja osnovna uverenja. Pokušavam da kažem, gospodine Martin, da saosećam s vama, da mi je žao zbog vaše sudbine, ali ne nameravam da vas radi uništim sopstvenu političku budućnost. Pokušavam da budem sasvim iskrena."
<BR>&nbsp;&nbsp;&nbsp;&nbsp;&nbsp;"Zahvalan sam vam na tome, i ne tražim ništa više."
<BR>&nbsp;&nbsp;&nbsp;&nbsp;&nbsp;"I zaista nameravate da se borite?"upitala je.
<BR>&nbsp;&nbsp;&nbsp;&nbsp;&nbsp;"Da. Da, nameravam. Boriću se do samog kraja, bez obzira na posledice. I računam na vašu pomoć - naravno samo dotle dok budete mogli da mi je pružite."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
