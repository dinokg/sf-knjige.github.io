<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Nekoliko dana kasnije Džerald Martin je telefonirao direktoru područne centrale korporacije 'Roboti i mehanički ljudi Sjedinjenih Država'. "Imam nekih problema sa NDR robotom za domaćinstvo kojeg ste mi dali", rekao je.
<BR>&nbsp;&nbsp;&nbsp;&nbsp;&nbsp;Direktor se zvao Eliot Smit. Kao i mnogi rukovodioci korporacije, Smit je pripadao brojnoj i moćnoj porodici Robertson, potomcima Lorensa Robertsona koji je osnovao Robotsku korporaciju, početkom dvadesetog veka.
<BR>&nbsp;&nbsp;&nbsp;&nbsp;&nbsp;Iako se dosad kompanija toliko razrasla da se više nije mogla smatrati za porodični poduhvat porodice Robertson - stalna potreba za uvođenjem svežeg kapitala za grananje poslova, primorala je Robertsonove i Smitove da stalno prodaju dobar deo svog udela u RMLJSD ulagačima van porodice - oni spolja, tako, gotovo da nikad nisu mogli da tek tako podignu slušalicu i zatraže da govore s jednim Robertsonom ili Smitom. Ali Džerald Martin je, na kraju krajeva, bio predsednihk Komiteta za nauku i tehnologiju regionalnog zakonodavnog tela. Robertsonovi i Smitovi, ma koliko bogati i moćni, nisu mogli da prenebegnu telefonski poziv jednoga Džeralda Martina.
<BR>&nbsp;&nbsp;&nbsp;&nbsp;&nbsp;"Problem?" ponovio je Eliot Smit, i njegovo lice na telefonskom ekranu pokazalo je duboku i iskrenu zabrinutost. "Veoma mi je žao što to čujem, gospodine Martin. A i prilično sam iznenađen, moram priznati. Vaš NDR je vrhunski proizvod, znate, i veoma je detaljno testiran pre nego što je izašao iz fabrike. Na kakav kvar se žalite? Da li robot na neki način izneverava očekivanja?"
<BR>&nbsp;&nbsp;&nbsp;&nbsp;&nbsp;"Nisam rekao da je u pitanju kvar."
<BR>&nbsp;&nbsp;&nbsp;&nbsp;&nbsp;"Ali pomenuli ste problem, gospodine Martin. NDR bi trebalo da je u stanju da obavlja sve kućne poslove koje..."
<BR>&nbsp;&nbsp;&nbsp;&nbsp;&nbsp;Gospodin ga je oštro prekinuo. "Ovo nema veze sa programiranim domaćim poslovima, gospodine Smit. NDR-113 savršeno obavlja sve te svoje zadatke. Problem je što izgleda da taj robot ima neke sposobnosti koje nisu pomenute kada sam s vama prvi put razgovarao o uvođenju robota sluge u moje domaćinstvo."
<BR>&nbsp;&nbsp;&nbsp;&nbsp;&nbsp;Smitov izraz zabrinutosti je ustupio mesto očitoj strepnji. "Hoćete li da kažete da prekoračuje programiranu grupu poslova i radi i ono što se od njega ne traži?"
<BR>&nbsp;&nbsp;&nbsp;&nbsp;&nbsp;"Ni slučajno. Da se išta slično desilo, javio bih vam se mnogo ranije. Ne, gospodine Smit, desilo se da se on sasvim neočekivano odao drvodeljstvu. Pravi drveni nakit i nameštaj. Moja mlađa kći mu je izdala vrlo jednostavan nalog u tom smislu, a on ga je ispunio preko svih očekivanja, pa sam ga potom naterao da napravi još mnogo šta. Obrađuje drvo prosto fenomenalno, i nikad ne ponavlja istu stvar. Ono što on stvara, gospodine Smit, jesu umetnička dela. Prava umetnička dela. Svaki muzej bi ih rado izložio."
<BR>&nbsp;&nbsp;&nbsp;&nbsp;&nbsp;Smit je ćutao i pošto je Martin završio priču. Uglovi usana su mu podrhtavali, ali inače ničim nije pokazivao osećanja.
<BR>&nbsp;&nbsp;&nbsp;&nbsp;&nbsp;"Serija NDR je prilično prilagodljiva, gospodine Martin", konačno je rekao. "Nije sasvim nemoguće da jedan NDR obavi poneki stolarski posao."
<BR>&nbsp;&nbsp;&nbsp;&nbsp;&nbsp;"Mislio sam da sam jasno rekao kako je ovo daleko više nego 'poneki stolarski posao'", rekao je Gospodin.
<BR>&nbsp;&nbsp;&nbsp;&nbsp;&nbsp;"Da, mislim da jeste." Opet je nastupila duga stanka. Potom je Smit nastavio. "Voleo bih da vidim njegove proizvode. Voleo bih da pogledam i tog vašeg robota, zapravo. Da li bi vam smetalo, gospodine Martin, da dođem do vas u jednu kratku inspekciju?"
<BR>&nbsp;&nbsp;&nbsp;&nbsp;&nbsp;"Ali ako morate da ga pregledate, zar vam ne bi više odgovaralo da to učinite u laboratorijskim uslovima? Moraćete da koristite raznu opremu za testiranje, verovatno, a kako biste je doneli u moju kuću? Čini mi se da bi bilo mnogo jednostavnije da dovedem Endrua u vašu centralu, gde ćete ga lepo i detaljno pregledati."
<BR>&nbsp;&nbsp;&nbsp;&nbsp;&nbsp;"Endrua?"
<BR>&nbsp;&nbsp;&nbsp;&nbsp;&nbsp;Gospodin se kratko osmehnuo. "Moje devojčice ga tako zovu. Od NDR, znate."
<BR>&nbsp;&nbsp;&nbsp;&nbsp;&nbsp;"Da. Da, razumem. Ali nema potreba da se zamarate putujući čak ovamo, gospodine Martin. Planirao sam da posetim neka naša postrojenja na Zapadnoj obali, a ovo će mi biti dobar izgovor. Osim toga, u ovom trenutku ne nameravam da vašeg NDR podvrgavam nikakvim složenim testovima. Samo bih želeo da razgovaram s njim - i sa vama - i da vidim ponešto od toga što pravi. Ne bih mogao ni da očekujem da dovučete ovamo kamion pun nameštaja."
<BR>&nbsp;&nbsp;&nbsp;&nbsp;&nbsp;"Zvuči mi razumno."
<BR>&nbsp;&nbsp;&nbsp;&nbsp;&nbsp;"Onda, recimo, u utorak? Da li bi vam to odgovaralo?"
<BR>&nbsp;&nbsp;&nbsp;&nbsp;&nbsp;"Postaraću se da mi odgovara", rekao je Gospodin.
<BR>&nbsp;&nbsp;&nbsp;&nbsp;&nbsp;"I da, još nešto. Voleo bih da povedem sa sobom Marvina Manskog, ako nemate ništa protiv. To je naš glavni robopsiholog. Mislim da bi doktor Manski takođe želeo da vidi stolariju koju pravi NDR-113. Zapravo, sasvim sam siguran u to."
<BR>&nbsp;&nbsp;&nbsp;&nbsp;&nbsp;Gospodin je otkazao sve poslove u utorak, kako bi čitavo popodne bio kod kuće. Smit i Manski je trebalo da stignu u San Francisko u podne, a potom će im trebati još pola sata putovanja uz obalu lokalnim šatlom.
<BR>&nbsp;&nbsp;&nbsp;&nbsp;&nbsp;Endruu su rekli da gosti dolaze da njega vide. To mu se činilo čudnim - zašto bi iko poželeo da poseti jednog robota? - ali smatrao je da ne treba ni da pokušava da shvati šta se dešava. U to vreme Endru je retko pokušavao da razume razloge postupaka ljudskih bića koja su ga okružavala, ili da sistematski analizira događaje. Tek u kasnijim godinama, kada je mnogo jasnije shvatao situaciju, mogao je da se priseti tog davnog prizora i razume ga u pravom svetlu.
<BR>&nbsp;&nbsp;&nbsp;&nbsp;&nbsp;Direktor robotske korporacije i glavni robopsiholog su na imanje Martinovih stigli robotizovanom limuzinom. Bili su neverovatno različiti: Eliot Smit bio je vitak, visok, atletski građen čovek dugih udova i sa grivom guste sede kose, i izgledalo je da se mnogo bolje oseća na teniskom igralištu ili na polo meču nego u kancelariji, dok je Marvin Manski bio nizak, zdepast i bez ijedne vlasi, nalik na nekoga ko će iz svoje kancelarije izaći samo ako ga na to nateraju.
<BR>&nbsp;&nbsp;&nbsp;&nbsp;&nbsp;"Ovo je Endru", rekao im je Gospodin. "Njegova radionica je gore, ali i u ovoj sobi možete videti njegova dela. Ona polica za knjige, lampe i sto na kome stoje, luster..."
<BR>&nbsp;&nbsp;&nbsp;&nbsp;&nbsp;"Upečatljivo", rekao je Eliot Smit. "Bez ikakvog preterivanja, gospodine Martin: to su svakako remek-dela, sva do jednog."
<BR>&nbsp;&nbsp;&nbsp;&nbsp;&nbsp;Marvin Manski je samo okrznuo pogledom nameštaj. Svu pažnju mu je privukao Endru.
<BR>&nbsp;&nbsp;&nbsp;&nbsp;&nbsp;"Provera šifara", oštro je rekao Manski. "Alfa Devet, Endru."
<BR>&nbsp;&nbsp;&nbsp;&nbsp;&nbsp;Endru je smesta odgovorio. Morao je: provere šifara spadaju pod Drugi zakon i zahtevaju trenutno pokoravanje. Endru je, dok su mu crvene fotoelektrične oči napeto blistale, izdeklamovao čitav niz Alfa Devet parametara, a Manski je slušao klimajući glavom.
<BR>&nbsp;&nbsp;&nbsp;&nbsp;&nbsp;"Vrlo dobro, Endru. Provera šifara: Epsilon Sedam."
<BR>&nbsp;&nbsp;&nbsp;&nbsp;&nbsp;Endru je izgovorio Epsilon Sedam. Potom je izgovorio Omikron Četrnaest. Pa Kapa Tri, što je bila jedna od najvažnijih provera, pošto je sadržala i Tri zakona.
<BR>&nbsp;&nbsp;&nbsp;&nbsp;&nbsp;"Vrlo dobro", rekao je Manski. "A sad još jedna. Provera šifara: čitava serija Omega."
<BR>&nbsp;&nbsp;&nbsp;&nbsp;&nbsp;Endru je izdeklamovao Omega šifre, koje su sadržale sposobnost obrade i povezivanja novostečenih podataka. To je prilično potrajalo. Tokom dugog deklamovanja Gospodin ga je zbunjeno gledao. Eliot Smit kao da je jedva slušao.
<BR>&nbsp;&nbsp;&nbsp;&nbsp;&nbsp;"On je u savršeno funkcionalnom stanju", rekao je Marvin Manski. "Svi parametri su upravo onakvi kakvi treba da budu."
<BR>&nbsp;&nbsp;&nbsp;&nbsp;&nbsp;"Kao što sam rekao gospodinu Smitu", počeo je Gospodin, "nije u pitanju to da Endru ne izvršava svoje dužnosti. Stvar je u tome što radi mnogo više od očekivanja."
<BR>&nbsp;&nbsp;&nbsp;&nbsp;&nbsp;"Možda od vaših očekivanja", rekao je Manski.
<BR>&nbsp;&nbsp;&nbsp;&nbsp;&nbsp;Gospodin se naglo okrenuo kao da su ga podboli. "A šta bi to trebalo da znači, ako smem da pitam?"
<BR>&nbsp;&nbsp;&nbsp;&nbsp;&nbsp;Manski se strašno namrštio. Duboke bore na čelu bile su toliko jasno izražene kao da ih je Endru urezao. Imao je upalo lice, duboko usađene umorne oči i bledu kožu, što je sve doprinosilo nezdravom izgledu. Endru je podozrevao da je Manski mnogo mlađi nego što izgleda.
<BR>&nbsp;&nbsp;&nbsp;&nbsp;&nbsp;"Robotika nije egzaktna nauka, gospodine Martin", rekao je Manski. "Ne mogu to da vam detaljno objasnim ili, bolje rečeno, bilo bi mi potrebno mnogo vremena a nisam siguran da bi vam bogzna koliko koristilo, ali hoću da kažem kako je matematika na kojoj se zasniva zacrtavanje pozitronskih puteva suviše složena da bi dozvolila nešto više od približnih rešenja. Tako roboti Endruovog nivoa često neočekivano imaju sposobnosti nešto iznad projektovanih... Ipak, dozvolite da vas uverim kako to što je Endru umetnik u rezbarenju nije uopšte razlog da se plašite ikakvog neočekivanog ponašanja koje bi ugrozilo vas ili vašu porodicu. Ma koliko bilo promenljivih u ponašanju jednog robota, Tri Zakona su u potpunosti nepromenljiva i nepopustljiva. Ugrađeni su u pozitronski mozak. Endru bi pre potpuno prestao da funkcioniše nego što bi ičim narušio Zakone."
<BR>&nbsp;&nbsp;&nbsp;&nbsp;&nbsp;"On nije samo vešt drvodelja, gospodine Manski", rekao je Gospodin. "Ne govorimo samo o lepim stolicama i stolovima."
<BR>&nbsp;&nbsp;&nbsp;&nbsp;&nbsp;"Da. Da, naravno. Razumeo sam da pravi i tričarije, igračke i nakit."
<BR>&nbsp;&nbsp;&nbsp;&nbsp;&nbsp;Gospodin se nasmešio, ali to je bio prilično leden osmeh. Otvorio je ormarić u kome je Mala Gospođica držala stvari koje joj je pravio Endru, i izvadio nešto.
<BR>&nbsp;&nbsp;&nbsp;&nbsp;&nbsp;"Pogledajte sami", ledeno je rekao Manskom. "Evo jedne od tih igračaka. Od tih tričarija."
<BR>&nbsp;&nbsp;&nbsp;&nbsp;&nbsp;Dodao mu je kuglu od blistavog abonosa na kojoj je bila urezana scena sa igrališta. Dečaci i devojčice bili su gotovo premaleni da bi se razabrali, ali ipak su bili savršenih razmera i tako vešto uklopljeni u godove da je izgledalo kao da su i oni urezani. Figure su izgledale kao da će svakog časa oživeti i početi da se kreću. Dva dečaka samo što se nisu pobila; dve devojčice su se zagledale u ogrlicu skoro mikroskopske veličine, koju im je pokazivala treća devojčica; sa strane je stajala učiteljica, sagnuta da odgovori na pitanje koje joj postavlja veoma mali dečak.
<BR>&nbsp;&nbsp;&nbsp;&nbsp;&nbsp;Robopsiholog je neobično dugo zurio u minijaturnu sliku, ne govoreći ništa.
<BR>&nbsp;&nbsp;&nbsp;&nbsp;&nbsp;"Mogu li da pogledam, doktore Manski?" upitao je Eliot Smit.
<BR>&nbsp;&nbsp;&nbsp;&nbsp;&nbsp;"Da. Da, naravno."
<BR>&nbsp;&nbsp;&nbsp;&nbsp;&nbsp;Manskom su ruke drhtale dok je dodavao mali predmet direktoru 'Američkih robota'.
<BR>&nbsp;&nbsp;&nbsp;&nbsp;&nbsp;Sada je na Smita bio red da zuri u ozbiljnoj tišini. Endru je, dok ih je gledao, iskusio novi nalet osećanja koje je već prepoznavao kao uživanje. Ova dvojica su očito bili toliko zadivljeni da to nisu mogli da izraze rečima.
<BR>&nbsp;&nbsp;&nbsp;&nbsp;&nbsp;Konačno je progovorio Manski. "To je on uradio?"
<BR>&nbsp;&nbsp;&nbsp;&nbsp;&nbsp;Gospodin je klimnuo glavom. "Nikad nije video školsko igralište. Moja kći Amanda mu je opisala ovu scenu jednog popodneva, kad ju je zamolio da mu ispriča kako to izgleda. Razgovarao je s njom nekih pet minuta, a onda je otišao gore i napravio ovo."
<BR>&nbsp;&nbsp;&nbsp;&nbsp;&nbsp;"Upečatljivo", rekao je Smit. "Fenomenalno."
<BR>&nbsp;&nbsp;&nbsp;&nbsp;&nbsp;"Da, fenomenalno", rekao je Gospodin. "Razumete li sada zašto sam pomislio da vam skrenem pažnju na ovo? Ovakav rad je daleko iznad standardnog kapaciteta vodova vaše NDR serije, zar ne? Nerado koristim fraze, gospodo, ali ovo pred nama je robot genije, zar ne? Nešto što bi se moglo smestiti na granicu ljudskosti."
<BR>&nbsp;&nbsp;&nbsp;&nbsp;&nbsp;"Nema ničeg ljudskog u NDR-113", rekao je Manski uz prizvuk netrpeljive odlučnosti. "Molim vas da ne brkate stvari, gospodine Martin. Ovo ovde je mašina, i to nikada ne smete zaboraviti. Mašina s izvesnim stepenom inteligencije, to da, i svakako s nečim nalik na kreativnost. Ali, ipak mašina. Čitavog radnog veka bavio sam se robotskim ličnostima - da, oni imaju ličnost, na neki način - i ako iko treba da poveruje da roboti imaju ljudske osobine, to bi trebalo da sam ja, gospodine Martin. Ali ja ne verujem u to, a ni vi ne treba da verujete."
<BR>&nbsp;&nbsp;&nbsp;&nbsp;&nbsp;"Nisam ozbiljno mislio. Ali kako onda da objasnimo ovakve umetničke sposobnosti?"
<BR>&nbsp;&nbsp;&nbsp;&nbsp;&nbsp;"Srećom", odgovorio je Manski. "Nešto u vodovima. Neka sitnica. Poslednjih nekoliko godina pokušavali smo da stvorimo uopštene vodove - mislim, robote koji nisu ograničeni samo na predviđene poslove, nego su u stanju da prošire sopstvene domete procesom koji se može uporediti s induktivnim razmišljanjem - i zato me ne čudi što se u jednom od njih pojavilo nešto ovakvo, ovakva simulacija kreativnosti. Kao što maločas rekoh, robotika nije egzaktna nauka. Ponekad se dešavaju i sasvim neočekivane stvari."
<BR>&nbsp;&nbsp;&nbsp;&nbsp;&nbsp;"Može li da se desi ponovo? Možete li da načinite novog robota koji će imati ove Endruove sposobnosti? Možda čitavu seriju?"
<BR>&nbsp;&nbsp;&nbsp;&nbsp;&nbsp;"Verovatno ne. Ovo ovde je stohastički događaj, gospodine Martin. Da li me razumete? Nemamo načina da precizno, odredivo saznamo na koji način su se ove sposobnosti pojavile kod Endrua, pa nema načina ni da ponovimo istu izmenu u vodovima koja mu omogućuje da stvara ovakva dela. Hoću da kažem", objašnjavao je Manski, "da je Endru neka vrsta slučajne pojave, i najverovatnije je jedinstven."
<BR>&nbsp;&nbsp;&nbsp;&nbsp;&nbsp;"Fino! Nimalo mi ne smeta što je Endru unikat."
<BR>&nbsp;&nbsp;&nbsp;&nbsp;&nbsp;Smit, koji je neko vreme stajao kraj prozora, zagledan u magloviti okean, sada se okrenuo. "Gospodine Martin, voleo bih da povedem Endrua u našu centralu na podrobna proučavanja. Naravno, zauzvrat ćete dobiti odgovarajućeg robota iz serije NDR, i postaraćemo se da bude programiran punim znanjem o svim domaćim poslovima koje ste već dodelili Endruu, pa..."
<BR>&nbsp;&nbsp;&nbsp;&nbsp;&nbsp;"Ne", rekao je Gospodin, iznenada ogorčen.
<BR>&nbsp;&nbsp;&nbsp;&nbsp;&nbsp;Smit je podigao jednu obrvu. "Pošto ste se vi nama javili zbog ove situacije, svakako shvatate koliko je važno da detaljno ispitamo Endrua, kako bismo mogli da shvatimo na koji način..."
<BR>&nbsp;&nbsp;&nbsp;&nbsp;&nbsp;"Doktor Manski je upravo rekao da je Endru čista slučajnost, da nemate pojma kako je stekao sposobnost da radi to što radi, da ne možete da ponovite to čak i kad biste probali. Stoga ne vidim čemu bi vam služilo da mi ga oduzmete i zamenite nekim drugim robotom."
<BR>&nbsp;&nbsp;&nbsp;&nbsp;&nbsp;"Doktor Manski je možda suviše pesimista. Kad jednom počnemo da pratimo sve Endruove nervne puteve..."
<BR>&nbsp;&nbsp;&nbsp;&nbsp;&nbsp;"Kad to počnete", rekao je Gospodin, "od Endrua neće mnogo ostati. Jesam li u pravu?"
<BR>&nbsp;&nbsp;&nbsp;&nbsp;&nbsp;"Vodovi su osetljivi. Analiza često uključuje izvesna oštećenja", saglasio se Smit.
<BR>&nbsp;&nbsp;&nbsp;&nbsp;&nbsp;"Moje devojčice veoma vole Endrua", rekao je Gospodin. "Naročito mlađa, Amanda. Usudio bih se da kažem kako je Endru, zapravo, Amandin najbolji drug, da voli Endrua koliko i nešto najdraže na ovoj planeti. A Endru, izgleda, jednako voli nju. Skrenuo sam vam pažnju na Endruove sposobnosti zato što sam pomislio da bi vam možda koristilo da znate šta ste stvorili - i zato što sam, iako laik, posumnjao da su možda Endruove sposobnosti nešto što je slučajno ugrađeno u njega, i bio sam radoznao jesam li u pravu, kao što vidim da jesam. Ali ako mislite da postoji i najmanja mogućnost da vam dozvolim da rastavite Endrua, kad svi znamo da niste sigurni da će ostati isti kada ga ponovo sastavite, odmah to zaboravite. Prosto zaboravite na to."
<BR>&nbsp;&nbsp;&nbsp;&nbsp;&nbsp;"Potpuno razumem kolika privrženost se može razviti između devojčice i njenog domaćeg robota. Pa ipak, da vi ovako stanete na put napretku naših istraživanja..."
<BR>&nbsp;&nbsp;&nbsp;&nbsp;&nbsp;"Mogu da vam stanem na put, i više od toga", rekao je Gospodin. "Ili ste zaboravili ko je progurao sve moguće zakone u korist robota kroz moj Komitet u poslednje tri godine? Predlažem da odemo na tavan kako biste pogledali još neka Endruova dela, jer mislim da će vas to veoma zanimati. A onda vi i doktor Manski treba da se pripremite za povratak u San Francisko i za obilazak onih postrojenja na Zapadnoj obali koja ste mi pominjali. Endru ostaje ovde. Je li to jasno?"
<BR>&nbsp;&nbsp;&nbsp;&nbsp;&nbsp;U Smitovim očima zaplamteo je plamičak besa. Ali samo vrlo mali plamičak, vrlo kratka promena izraza lica, pa je i Endruov savršeni vid jedva stigao da je primeti. Potom je Smit slegnuo ramenima.
<BR>&nbsp;&nbsp;&nbsp;&nbsp;&nbsp;"Kako želite, gospodine Martin. Endruu se ništa neće dogoditi. Imate moju reč."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"I zaista bih voleo da vidim njegova ostala dela."
<BR>&nbsp;&nbsp;&nbsp;&nbsp;&nbsp;"Sa zadovoljstvom", rekao je Gospodin. "Mogu nešto i da vam poklonim, ako želite. Izaberite šta god želite - od nameštaja, naravno, jer ukrasi su pravljeni za moju ženu i kćeri - i vaše je. Ozbiljno govorim."
<BR>&nbsp;&nbsp;&nbsp;&nbsp;&nbsp;"Veoma ste ljubazni", rekao je Smit.
<BR>&nbsp;&nbsp;&nbsp;&nbsp;&nbsp;Oglasio se i Manski. "Mogu li da ponovim nešto što sam već rekao, gospodine Martin?"
<BR>&nbsp;&nbsp;&nbsp;&nbsp;&nbsp;"Kako želite, doktore Manski."
<BR>&nbsp;&nbsp;&nbsp;&nbsp;&nbsp;"Pomenuli ste kako su Endruove sposobnosti na granici ljudskog. To je tačno: čak i ja se slažem. Ali biti na ivici ljudskog i biti čovek nije isto. Želeo bih da vas podsetim da je Endru mašina."
<BR>&nbsp;&nbsp;&nbsp;&nbsp;&nbsp;"Zapamtiću tu činjenicu."
<BR>&nbsp;&nbsp;&nbsp;&nbsp;&nbsp;"Možda će vam vremenom postati teže da je pamtite, pošto će Endru očito ostati s vama. Ipak, molim vas da pokušate. Rekli ste da je ovaj robot 'drug' vaše kćeri. Govorite o tome kako ga ona 'voli'. To je opasna greška: opasna po nju, hoću da kažem. Drugovi su drugovi a mašine su mašine, i ne treba ih brkati. Čovek može da voli drugu osobu, ali obično ne voli kućni aparat, ma koliko bio koristan, lep ili prijatan. Endru je samo pokretni kompjuter, gospodine Martin, kompjuter obdaren veštačkom inteligencijom i čovekolikim oblikom, pa spolja ostavlja utisak da je drugačiji od kompjutera koji upravljaju našim vazdušnim saobraćajem, vode naše komunikacione sisteme i obavljaju druge rutinske poslove. Ličnost koju vaša kći misli da vidi u Endruu, i za koju vi kažete da je ona 'voli', samo je simulacija ličnosti, projektovana i konstruisana, potpuno veštačka. Preklinjem vas, gospodine Martin: nikad ne zaboravljajte da kompjuter sa rukama i nogama i pozitronskim mozgom i dalje ostaje kompjuter, iako umnogome poboljšan. Mašina. Naprava, gospodine Martin. Aparat za domaćinstvo."
<BR>&nbsp;&nbsp;&nbsp;&nbsp;&nbsp;"Imaću to na umu", rekao je Gospodin mirnim, hladnim glasom. "Znate, doktore Manski, oduvek sam smatrao da umem da mislim jasno i razložno. Nikada ne brkam ruku s nogom, šaku sa stopalom ili kravu sa konjem, i potrudiću se da ne pobrkam ni robota sa ljudskim bićem, ma koliko možda bio u iskušenju. Mnogo vam hvala na savetu. A sada, ako biste želeli da obiđete Endruovu radionicu..."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
