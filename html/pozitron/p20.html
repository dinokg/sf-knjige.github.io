<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Borba nije bila direktna. Endru je predložio Sajmonu de Longu kakvu strategiju da koristi, i odobrio je njegovu taktiku; ali De Long je smatrao da će kampanja biti okolišna i spora. Savetovao je strpljenje.
<BR>&nbsp;&nbsp;&nbsp;&nbsp;&nbsp;"Toga, mislim, imam u neograničenoj količini", mračno je promrmljao Endru.
<BR>&nbsp;&nbsp;&nbsp;&nbsp;&nbsp;'Fajngold i Černi' upustili su se u kampanju na uskom i ograničenom bojnom polju.
<BR>&nbsp;&nbsp;&nbsp;&nbsp;&nbsp;Izvesni Rodžer Henesi iz San Franciska, kome je pre sedam godina ugrađeno Martinovo protetičko srce, još od vremena Pola Černija pružao je firmi 'Fajngold i Černi' usluge robota čistača. Iznenada su "Fajngold i Černi" prestali da mu plaćaju račune. Imali su čvrst ugovor već mnogo godina, pa se Henesi neko vreme nije bunio. No, pošto su mu se nagomilali neplaćeni računi za pet meseci, Henesi je svratio do 'Fajngolda i Černija' da popriča sa Sajmonom de Longom.
<BR>&nbsp;&nbsp;&nbsp;&nbsp;&nbsp;"Siguran sam da ti je promaklo, Sajmone, ali izgleda da u poslednje vreme nešto nije u redu sa našim plaćanjima. Hoću da kažem, fakture mi stoje otvorene još od decembra, a sada je već početak juna, i..."
<BR>&nbsp;&nbsp;&nbsp;&nbsp;&nbsp;"Da, znam."
<BR>&nbsp;&nbsp;&nbsp;&nbsp;&nbsp;"... zaista ne liči na 'Fajngolda i Martina' da dozvole..." Henesi je zaćutao i zažmirkao. "Šta si to rekao? Da znaš, Sajmone?"
<BR>&nbsp;&nbsp;&nbsp;&nbsp;&nbsp;"Da. Zapravo, računi nisu plaćeni na osnovu mog izričitog naloga."
<BR>&nbsp;&nbsp;&nbsp;&nbsp;&nbsp;Henesi je i dalje zapanjeno žmirkao. "Mora da gubim sluh. Ili ti gubiš razum, Sajmone. Jesi li zaista rekao da si namerno obustavio plaćanje?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Pa zašto, pobogu?"
<BR>&nbsp;&nbsp;&nbsp;&nbsp;&nbsp;"Zato što ne želimo da ti plaćamo."
<BR>&nbsp;&nbsp;&nbsp;&nbsp;&nbsp;"Kako to misliš, ne želite? Znaš li ti koliko godina već moji roboti čiste ove prostorije, Sajmone? Jesi li ikada imao i najmanjeg razloga da se žališ na kvalitet obavljenog posla?"
<BR>&nbsp;&nbsp;&nbsp;&nbsp;&nbsp;"Nikada. I nameravamo da i dalje koristimo tvoje usluge. Ali nećemo ih više plaćati, Rodžere."
<BR>&nbsp;&nbsp;&nbsp;&nbsp;&nbsp;Henesi je piljio u njega, češkajući se po temenu. "Potpuno si skrenuo, zar ne? Sediš tu mrtav ozbiljan i pričaš mi takve gluposti! Znaš da je to obično trabunjanje, pa zašto onda tako govoriš? Šta ti je, čoveče? Kako, u ime ove božje zelene Zemlje, možeš da toliko baljezgaš?"
<BR>&nbsp;&nbsp;&nbsp;&nbsp;&nbsp;De Long se nasmešio. "Imam savim dobar razlog."
<BR>&nbsp;&nbsp;&nbsp;&nbsp;&nbsp;"A koji to, ako smem da pitam?"
<BR>&nbsp;&nbsp;&nbsp;&nbsp;&nbsp;"Nećemo ti više plaćati zato što ne moramo. Zaključili smo da je ugovor s tobom ništav, i odsad pa nadalje tvoji roboti će raditi za nas besplatno, ako uopšte budu radili. To je to, Rodžere. Ako ti se ne sviđa, tuži nas."
<BR>&nbsp;&nbsp;&nbsp;&nbsp;&nbsp;"Šta? Šta?" Henesi je zapenio. "Ovo je sve luđe i luđe. Da radim za džabe? Bez ikakvog plaćanja? Pa vi ste advokati, ljudi! Kako možeš da se upuštaš u takve uvrnute besmislice? Ništav ugovor? Zašto, pobogu?"
<BR>&nbsp;&nbsp;&nbsp;&nbsp;&nbsp;"Zato što si ti robot, Rodžere. Postoji samo jedan robot na čitavom svetu koji ima pravo da sklapa ugovore, a on se zove Endru Martin. Vi ostali, pošto niste slobodni roboti, nemate prava da..."
<BR>&nbsp;&nbsp;&nbsp;&nbsp;&nbsp;Henesi je postao purpurno crven kad je ustao. "Čekaj samo malo, ludače prokleti! Čekaj malo! Šta to govoriš? Robot? Ja? Sada definitivno znam da si sišao s uma!" Henesi je jednim trzajem smaknuo široki ukrasni pojas koji je nosio oko grudi i time otkrio ružičast dlakav torzo. "Da li ti ovo liči na robotske grudi, čoveče? Liči li? Liči li?" Počeo je da štipa samog sebe. "Je li ovo robotsko meso, Sajmone? Prokletstvo, ništa ne mogu da shvatim, ali kažem ti da, ako misliš da možeš tek tako da sediš i podsmevaš mi se samo radi sopstvenog izopačenog zadovoljstva, ja ću te stvarno tužiti, tužiću vas sve koliko vas ima u firmi, dok ne pomodrite, svi odavde do Marsa, boga mi, i postaraću se da..."
<BR>&nbsp;&nbsp;&nbsp;&nbsp;&nbsp;De Long je počeo da se smeje.
<BR>&nbsp;&nbsp;&nbsp;&nbsp;&nbsp;Henesi je smesta prestao da viče. "Šta je tako prokleto smešno, Sajmone?" upitao je ledenim glasom.
<BR>&nbsp;&nbsp;&nbsp;&nbsp;&nbsp;"Izvini. Nije trebalo da se smejem. Dugujem ti ogromno izvinjenje zbog svega ovoga."
<BR>&nbsp;&nbsp;&nbsp;&nbsp;&nbsp;"I meni se čini. Nisam ni mislio da advokati imaju neki naročit smisao za humor, ali ovako glupa šala..."
<BR>&nbsp;&nbsp;&nbsp;&nbsp;&nbsp;"Nije šala, uopšte. Mi ćemo zaista prestati da ti plaćamo, Rodžere. I zaista želimo da nas tužiš. I zaista ćemo tvrditi da si ti robot, i da je stoga sasvim zakonito da proglasimo ugovor s tobom ništavim. I branićemo to gledište svom veštinom koju imamo."
<BR>&nbsp;&nbsp;&nbsp;&nbsp;&nbsp;"Hoćete, zaista?"
<BR>&nbsp;&nbsp;&nbsp;&nbsp;&nbsp;"Ali duboko se nadamo, i to nam je i cilj", nastavio je De Long, "da izgubimo na sudu. A tada, ne samo da ćemo ti platiti sve zaostale fakture koje ti dugujemo, a one će tokom suđenja biti oročene tako da dobiješ i maksimalnu kamatu, nego ćemo ti platiti i sve tvoje troškove oko suđenja. A mogu ti reći, samo neka ostane među nama, da će uza sve to ići i priličan višak kako bismo ti nadoknadili sve usputne pobleme koje ti čitava stvar donese. Veoma pozamašan višak."
<BR>&nbsp;&nbsp;&nbsp;&nbsp;&nbsp;Henesi je namestio pojas i ponovo seo. Ponovo je žmirkao i odmahivao glavom. Dugo je ćutke čkiljio u De Longa, a onda je tiho progovorio. "Zaista mi je žao što imaš problema, Sajmone. Sada znam da si zaista potpuno poludeo. To je grdna šteta, zbilja."
<BR>&nbsp;&nbsp;&nbsp;&nbsp;&nbsp;"Ma kakvi. Pri sebi sam koliko i ranije."
<BR>&nbsp;&nbsp;&nbsp;&nbsp;&nbsp;"Ah. Zaista tako misliš?"
<BR>&nbsp;&nbsp;&nbsp;&nbsp;&nbsp;"Apsolutno."
<BR>&nbsp;&nbsp;&nbsp;&nbsp;&nbsp;"U tom slučaju, bi li imao nešto protiv da mi kažeš šta je u pitanju?"
<BR>&nbsp;&nbsp;&nbsp;&nbsp;&nbsp;"Bojim se da ne bi valjalo da ti objašnjavam situaciju pre tužbe. Ali reći ću ti, Rodžere, da imamo veliki razlog, koji će ti vremenom postati jasan, i nadam se da ćeš sarađivati s nama i ovako u tami, figurativno rečeno, imajući u vidu dug i uspešan poslovni odnos među nama. Potreban si nam da učestvuješ u našoj igri, Rodžere, a mi ćemo se svakako postarati da ti to nadoknadimo."
<BR>&nbsp;&nbsp;&nbsp;&nbsp;&nbsp;Henesi je klimnuo glavom. Kao da mu je malo laknulo.
<BR>&nbsp;&nbsp;&nbsp;&nbsp;&nbsp;"Znači, sve to je nekakav manevar?"
<BR>&nbsp;&nbsp;&nbsp;&nbsp;&nbsp;"Moglo bi se i tako reći."
<BR>&nbsp;&nbsp;&nbsp;&nbsp;&nbsp;"Ali nećeš da mi kažeš šta se dešava?"
<BR>&nbsp;&nbsp;&nbsp;&nbsp;&nbsp;"Ne. Zasad neću. To bi već suviše ličilo na sklapanje zavere."
<BR>&nbsp;&nbsp;&nbsp;&nbsp;&nbsp;"Ali ionako već sklapamo zaveru!"
<BR>&nbsp;&nbsp;&nbsp;&nbsp;&nbsp;De Long se iskezio. "Je li? Mi smo samo odbili da ti platimo račun. Budi uz nas, Rodžere. Nećeš požaliti. Obećavam ti."
<BR>&nbsp;&nbsp;&nbsp;&nbsp;&nbsp;"Pa..." gunđao je Henesi.
<BR>&nbsp;&nbsp;&nbsp;&nbsp;&nbsp;Henesi je i dalje slao fakture koje nisu plaćane. Posle još tri meseca, Henesi je škrtim rečima obavestio firmu 'Fajngold i Černi' da im više neće produžavati rokove plaćanja. Otkazao im je dalje usluge i tužio ih za neplaćene račune. 'Fajngold i Černi' su potražili drugu službu da im privremeno održava kancelarije, i javili sudu da su spremni da se brane.
<BR>&nbsp;&nbsp;&nbsp;&nbsp;&nbsp;Kad je slučaj Henesi protiv 'Fajngolda i Černija' stigao na red, pred sudom se pojavio jedan od mlađih partnera. Rekao je samo da se, pošto je Rodžer Henesi više robot nego ljudsko biće, firma 'Fajngold i Černi' ne oseća obaveznom da poštuje ugovor sklopljen s njim, pa ga je jednostrano raskinula.
<BR>&nbsp;&nbsp;&nbsp;&nbsp;&nbsp;Robot Henesi, nastavio je advokat, nastavio je da šalje svoje robotske ekipe za čišćenje još nekoliko meseci posle toga, ali 'Fajngold i Černi' to nisu tražili od njega pa smatraju da plaćanje nije neophodno, kao i da Henesi, pošto je robot, ionako nema pravnog načina da ih natera da plate. Roboti, kao što je ukazao mladi partner, nemaju zakonsku zaštitu u kojoj uživaju ljudska bića. U raspravama o pitanju ugovora koji uključuju robote mogu da učestvuju samo njihovi vlasnici, a ne i sami roboti.
<BR>&nbsp;&nbsp;&nbsp;&nbsp;&nbsp;"Ali moj klijent nije robot!" grmeo je Henesijev advokat. "Jasno je kao nos na njegovom licu da je čovek koliko i svi mi ovde!"
<BR>&nbsp;&nbsp;&nbsp;&nbsp;&nbsp;"Vašem klijentu", odvratio je mladi partner, "pre nekoliko godina ugrađeno je robotsko, protetičko srce. Da li je to tačno?"
<BR>&nbsp;&nbsp;&nbsp;&nbsp;&nbsp;"Da, moguće da jeste. To ću morati da proverim s njim. Ali kakve to veze može imati sa..."
<BR>&nbsp;&nbsp;&nbsp;&nbsp;&nbsp;"Veoma velike veze, verujte mi. I zahtevam da sud pribavi dokaze o tome."
<BR>&nbsp;&nbsp;&nbsp;&nbsp;&nbsp;Sudija je pogledao Henesija. "Pa, gospodine Henesi?"
<BR>&nbsp;&nbsp;&nbsp;&nbsp;&nbsp;"Imam protetičku srčku, naravno. Ali kakve...?"
<BR>&nbsp;&nbsp;&nbsp;&nbsp;&nbsp;Mladi pomoćnik 'Fajngolda i Černija' tada je nastavio: "Naš stav, gospodine sudijo, jeste da postojanje mehaničkog predmeta neophodnog za održanje života u telu gospodina Henesija menja njegov pravni položaj. Sasvim je jasno da on ne bi danas bio ovde da nema tog robotskog predmeta u njegovom telu. Stoga tvrdimo da je delimično protetski gospodin Henesi zapravo robot, i to već nekoliko godina, i da stoga svi ugovori koje je sklapao kao ljudsko biće postaju ništavi od časa kada je postao robot."
<BR>&nbsp;&nbsp;&nbsp;&nbsp;&nbsp;"Tako, dakle!" promrmljao je Henesi. "Pa, neka me obese! Zbog srca sam sad robot, kažu oni. Je li? Je li?" Zabacio je glavu i počeo da se smeje.
<BR>&nbsp;&nbsp;&nbsp;&nbsp;&nbsp;Galama u sudnici postala je ogromna. Sudija je lupao batom i vikao, ali nekoliko minuta niko ga nije čuo. Potom su se konačno njegove reči mogle razabrati kroz opštu larmu. Slučaj je zaključen presudom u korist tužitelja. Gospodin Rodžer Henesi - za koga sud smatra da je svakako čovek - ima prava na sve zaostale naplate i dodatno obeštećenje.
<BR>&nbsp;&nbsp;&nbsp;&nbsp;&nbsp;'Fajngold i Černi' su se žalili.
<BR>&nbsp;&nbsp;&nbsp;&nbsp;&nbsp;Na višem sudu rasprava je bila detaljnija, i pozvani su veštaci da razjasne definiciju ljudskosti. Slučaj je razmotren sa svih strana - naučne, teološke, semantičke, filozofske.
<BR>&nbsp;&nbsp;&nbsp;&nbsp;&nbsp;Presuda u korist Henesija je potvrđena.
<BR>&nbsp;&nbsp;&nbsp;&nbsp;&nbsp;'Fajngold i Černi' su se opet žalili.
<BR>&nbsp;&nbsp;&nbsp;&nbsp;&nbsp;Slučaj je vođen umešno i istrajno, na svakoj instanci oni su gubili ali uvek tako da se pitanje nekako proširivalo, od jednostavnog: Hoće li Henesi dobiti svoje pare? do, konačno: Šta je ljudsko biće? Na svakom narednom nivou presuda je bivala sve šira i šira.
<BR>&nbsp;&nbsp;&nbsp;&nbsp;&nbsp;Bile su potrebne godine, i milioni dolara. Konačno je slučaj stigao pred Svetski sud.
<BR>&nbsp;&nbsp;&nbsp;&nbsp;&nbsp;Ovaj je potvrdio prvobitnu presudu i sve dodatne presude u vezi s ljudskim statusom pojedinaca u koje su ugrađene robotske proteze. Samo je mozak, objavio je Svetski sud, najviša odrednica ljudskosti. Upotreba dodatnih sredstava za održanje života mozga ni na koji način ne dovodi u pitanje osnovnu i neporecivu ljudskost tog mozga. Neprihvatljivo je, zaključio je sud, tvrditi da prisustvo robotskih proteza u telu ljudskog bića znači kako je ta osoba robot.
<BR>&nbsp;&nbsp;&nbsp;&nbsp;&nbsp;Kada im je uručena konačna presuda, Sajmon de Long je priredio pobedonosnu proslavu izgubljenog slučaja. Endru je, naravno, takođe bio prisutan.
<BR>&nbsp;&nbsp;&nbsp;&nbsp;&nbsp;"Pa, Endru, mi smo potpuno zadovoljni. Postigli smo obe stvari koje smo želeli. Prvo, uspeli smo da ustanovimo pravni princip po kome nikakva količina protetičkih sredstava u ljudskom telu ne znači da to telo više nije ljudsko. Drugo, tako smo uzburkali javno mnjenje da je ono sada na strani jednog opšteg shvatanja ljudskosti - pošto ne postoji takvo ljudsko biće, na ovom niti na bilo kom drugom svetu, koje ne očekuje da poživi mnogo duže pošto ima na raspolaganju brojne proteze."
<BR>&nbsp;&nbsp;&nbsp;&nbsp;&nbsp;"I misliš da će me sada zakonodavno telo proglasiti za čoveka?" upitao je Endru.
<BR>&nbsp;&nbsp;&nbsp;&nbsp;&nbsp;De Longu kao da je bilo neprijatno.
<BR>&nbsp;&nbsp;&nbsp;&nbsp;&nbsp;"Možda. Možda i neće."
<BR>&nbsp;&nbsp;&nbsp;&nbsp;&nbsp;"I to je najviše što možeš da mi kažeš posle toliko godina parničenja?"
<BR>&nbsp;&nbsp;&nbsp;&nbsp;&nbsp;"Voleo bih da mogu da budem onoliki optimista koliko bi ti želeo. Ali prava bitka još nije dobijena. Ostaje još jedan organ koji je Svetski sud uzeo kao merilo ljudskosti."
<BR>&nbsp;&nbsp;&nbsp;&nbsp;&nbsp;"Um."
<BR>&nbsp;&nbsp;&nbsp;&nbsp;&nbsp;"Mozak, Endru. Sud je odredio mozak, a ne um. Um je apstraktan pojam; mozak je telesni organ. A ljudska bića imaju organski, ćelijski mozak, dok roboti imaju pozitronski mozak od platine i iridijuma, ako ga uopšte imaju - a ti imaš pozitronski mozak... Ne, Endru, nemoj tako da me gledaš. Znam šta misliš. Ali veruj mi da nemamo toliko znanja da ponovimo funkcije ćelijskog mozga u veštačkoj strukturi koja bi dovoljno ličila na organsku da potpadne pod odluku suda. Čak ni ti to ne možeš."
<BR>&nbsp;&nbsp;&nbsp;&nbsp;&nbsp;"Pa šta ćemo onda?"
<BR>&nbsp;&nbsp;&nbsp;&nbsp;&nbsp;"Pokušaćemo, naravno. Članica Kongresa, Li-Hsing, biće na našoj strani, kao i sve veći broj drugih zakonodavaca. Svetski koordinator će se svakako pridružiti onome što odluči većina u zakonodavnom telu."
<BR>&nbsp;&nbsp;&nbsp;&nbsp;&nbsp;"Imamo li većinu?"
<BR>&nbsp;&nbsp;&nbsp;&nbsp;&nbsp;"Ne", odgovorio je De Long. "Daleko od toga. Ali možemo je postići ukoliko javno mnjenje dozvoli da se nova, široka definicija ljudskosti proširi i na tebe. Priznajem da je to malo verovatno. Ali ti si, ipak, čovek koji im je dao protetiku od koje im sada zavisi život."
<BR>&nbsp;&nbsp;&nbsp;&nbsp;&nbsp;Endru se nasmešio. "Jesi li to rekao čovek?"
<BR>&nbsp;&nbsp;&nbsp;&nbsp;&nbsp;"Da, to sam rekao. Pa, zar se ne borimo upravo za to, Endru?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"E, onda najbolje da počnemo i da se ponašamo u skladu s tim. I da širim svoje mišljenje dalje, ostalom svetu, sve dok se svi ne slože. To neće biti lako, Endru. Nikad se nije dogodilo ništa slično. I nema razloga da se nadamo ikakvom boljitku. Upozoravam te da je sve protiv nas. Ali moraćemo da rizikujemo, osim ako ti želiš da odustaneš."
<BR>&nbsp;&nbsp;&nbsp;&nbsp;&nbsp;"Neću da odustanem", rekao je Endru.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
