<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Došlo je doba godine u kome je Mala Gospođica slavila svoj rođendan. Endru je već naučio da je proslava rođendana važan događaj u godišnjem ciklusu ljudskog života - sećanje na dan kada se jedinka pojavila iz majčine materice.
<BR>&nbsp;&nbsp;&nbsp;&nbsp;&nbsp;Endru je smatrao da je neobično što su ljudi izabrali dan izlaska iz materice kao stvar dovoljno značajnu za proslave. Znao je ponešto o biologiji ljudi, i činilo mu se da bi bilo mnogo važnije obratiti pažnju na trenutak istinskog stvaranja organizma, kada spermatozoid uđe u jajnu ćeliju i kada počne proces deobe ćelije. Sigurno je to pravi trenutak nastanka svake osobe!
<BR>&nbsp;&nbsp;&nbsp;&nbsp;&nbsp;Nesumnjivo je nova osoba već živa, iako nije sposobna za samostalno funkcionisanje, tokom devet meseci koje provodi unutar materice. Ljudsko biće, uz to, nije naročito sposobno za samostalan život ni odmah posle izlaska iz materice, pa je razlika između rođenja i pre-rođenja, koju ljudi toliko podvlače, za Endrua imala veoma malo smisla.
<BR>&nbsp;&nbsp;&nbsp;&nbsp;&nbsp;On sam bio je spreman da izvršava sve programirane funkcije onog časa kad je poslednja faza sklapanja bila gotova i kad su vodovi pokrenuti. Ali novorođeno dete je daleko od sposobnosti da se samo snalazi. Endru nije video nikakvu razliku između fetusa koji je završio sa svim fazama razvoja ali je još unutar majke, i istog tog fetusa, dan-dva kasnije, kad izađe. Bio je unutra, sad je napolju, i gotovo. Ostajao je jednako bespomoćan. Zašto se onda ne bi slavila godišnjica trenutka začeća, umesto godišnjice nečijeg izlaska iz materice?
<BR>&nbsp;&nbsp;&nbsp;&nbsp;&nbsp;Što je više mozgao o tome, bilo mu je sve jasnije da postoji neka logika u oba gledišta. Šta bi, na primer, on odabrao za svoj rođendan, kad bi roboti uopšte osećali potrebu da slave rođendane? Datum kad je fabrika počela da ga sastavlja, ili datum kad je njegov pozitronski mozak postavljen u kućište, uz uključivanje somatske kontrole? Je li on 'rođen' kad su spojeni prvi delovi njegovog oklopa ili kada je u pogon stupio jedinstveni sklop senzora koji sačinjava NDR-113? Obično kućište ne predstavlja njega, ma šta to on bio. Tek pozitronski mozak jeste on. Ili kombinacija pozitronskog mozga valjano montiranog u telo koje je za njega predviđeno. Prema tome, njegov rođendan...
<BR>&nbsp;&nbsp;&nbsp;&nbsp;&nbsp;Oh, to je bilo tako zbunjujuće! A roboti nisu predviđeni za zbunjivanje. Njihovi pozitronski umovi su složeniji od običnih digitalnih 'mozgova' nepozitronskih kompjutera, koji operišu isključivo prostim binarnim operacijama, funkcijama uključeno i isključeno, da i ne, pozitivno i negativno, a ta složenost ponekad dovodi do trenutaka sukobljenih potencijala. Ipak, roboti su logička stvorenja koja umeju da se izbore s takvim sukobima, obično tako što preslože podatke na razuman način. Pa zašto mu je onda toliko teško da pojmi šta bi trebalo da predstavlja nečiji rođendan?
<BR>&nbsp;&nbsp;&nbsp;&nbsp;&nbsp;Zato što su rođendani čisto ljudska ideja, odgovorio je samom sebi. Oni za robote nisu ni od kakvog značaja. A ti nisi ljudsko biće, pa ne treba da brineš kada bi trebalo ili ne bi trebalo da slaviš svoj rođendan.
<BR>&nbsp;&nbsp;&nbsp;&nbsp;&nbsp;U svakom slučaju, bio je Gospođicin rođendan. Gospodin se potrudio da tog dana dođe ranije kući, iako je zakonodavno telo bilo zauzeto nekom komplikovanom raspravom o međuplanetnim zonama slobodne trgovine. Čitava porodica je obukla svečanu odeću i okupila se oko velikog komada uglačanog crvenog drveta koji je predstavljao trpezarijski sto. Upaljene su sveće i Endru je poslužio svečanu večeru koju je Gospođa satima planirala, a potom je Gospođica zvanično primila i otvorila poklone. Primanje poklona - novog vlasništva, koje vam daju drugi - očito je bilo glavni deo rituala proslave rođendana.
<BR>&nbsp;&nbsp;&nbsp;&nbsp;&nbsp;Endru je posmatrao, ali nije zaista razumeo. Znao je da ljudi mnogo polažu na posedovanje stvari, predmeta koji pripadaju isključivo njima, ali bilo je teško shvatiti koliku vrednost im ti predmeti predstavljaju i zašto im je toliko stalo da ih poseduju.
<BR>&nbsp;&nbsp;&nbsp;&nbsp;&nbsp;Mala Gospođica, koja je tek pre godinu-dve naučila da čita, poklonila je sestri knjigu. Ne kasetu, ne info-disk, ne holokocku, nego pravu knjigu sa koricama, u povezu, sa stranicama. Mala Gospođica je veoma volela knjige. To je važilo i za Gospođicu - naročito je volela knjige poezije, oznaka za ispisan niz tajanstvenih fraza poređanih u nejednake redove, što je za Endrua bilo krajnje tajanstveno.
<BR>&nbsp;&nbsp;&nbsp;&nbsp;&nbsp;"Kako je divna!" povikala je Gospođica kada je izvadila knjigu iz šarenog papira. "Rubaije Omara Kajama! Oduvek sam to želela! Ali otkud si znala da to i postoji? Ko ti je rekao, Amanda?"
<BR>&nbsp;&nbsp;&nbsp;&nbsp;&nbsp;"Čitala sam o njoj", rekla je Mala Gospođica, pomalo uvređena. "Ti misliš da ja ništa ne znam, jer sam pet godina mlađa od tebe, ali da znaš, Melisa..."
<BR>&nbsp;&nbsp;&nbsp;&nbsp;&nbsp;"Devojke! Devojke!" upozorio ih je Gospodin. "Hajde da se ne bockamo za vreme rođendanske proslave!"
<BR>&nbsp;&nbsp;&nbsp;&nbsp;&nbsp;Sledeći poklon koji je Gospođica otvorila bio je od njene majke: divan džemper od kašmira, beo i paperjast. Gospođica se toliko oduševila da ga je obukla preko džempera koji je već nosila.
<BR>&nbsp;&nbsp;&nbsp;&nbsp;&nbsp;Potom je otvorila paketić od oca i glasno dahnula: jer Gospodin joj je kupio privezak od ružičaste slonovače, ukrašen zavojitim urezima, toliko privlačnim da je čak i Endru, svojim savršenim vidom, nehotice pratio složene šare. Gospođica je bila blaženo srećna. Uzela je privezak zajedno sa zlatnim lančićem i stavila ga oko vrata, pažljivo ga nameštajući dok se nije našao tačno na sredini novog džempera.
<BR>&nbsp;&nbsp;&nbsp;&nbsp;&nbsp;"Srećan rođendan, Melisa", rekao je Gospodin. Gospođa je zapevala, pridružila joj se Mala Gospođica, i svi su otpevali rođendansku pesmu. Potom je Gospođa počela da peva od početka, i pokretom je pozvala Endrua, koji je zapevao zajedno s njima.
<BR>&nbsp;&nbsp;&nbsp;&nbsp;&nbsp;Za trenutak se upitao je li trebalo i on nešto da pokloni Melisi. Ne, pomislio je, ona to izgleda nije očekivala. A zašto i bi? On nije bio član porodice. Bio je samo jedan od kućnih aparata. Predavanje rođendanskih poklona je isključivo ljudska osobina.
<BR>&nbsp;&nbsp;&nbsp;&nbsp;&nbsp;Bila je to ljupka rođendanska večera. Samo jedna stvar nije bila kako treba: Mala Gospođica je bila strašno ljubomorna zbog onog divnog priveska od slonovače.
<BR>&nbsp;&nbsp;&nbsp;&nbsp;&nbsp;Pokušala je da to prikrije, naravno. Bilo je to rođendansko slavlje njene sestre i nije želela da joj ga pokvari, ali čitavo veče je krišom zagledala privezak koji je toplo blistao, ružičast i zlatan, na Melisinom džemperu, i Endru nije morao da bude naročito pronicljiv pa da vidi koliko je nesrećna.
<BR>&nbsp;&nbsp;&nbsp;&nbsp;&nbsp;Poželeo je da je nečim razvedri. No, čitavo zamešateljstvo oko rođendana, poklona, sestara, ljubomore i svih tih ljudskih shvatanja - zaista je bilo van granica njegovog poimanja. On je bio veoma sposoban robot u onom smislu za koji je konstruisan, ali njegovi konstruktori nisu smatrali za potrebno da mu omoguće da razume zašto je jedna devojčica tužna kad druga devojčica, njena sestra, dobije lep predmet povodom rođendana.
<BR>&nbsp;&nbsp;&nbsp;&nbsp;&nbsp;Ipak, dan-dva kasnije, Mala Gospođica je prišla Endruu. "Mogu li da razgovaram s tobom, Endru?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Da li ti se svideo privezak koji je Melisa dobila od tate?"
<BR>&nbsp;&nbsp;&nbsp;&nbsp;&nbsp;"Učinio mi se veoma lep."
<BR>&nbsp;&nbsp;&nbsp;&nbsp;&nbsp;"I jeste lep. To je nešto najlepše što sam ikada videla."
<BR>&nbsp;&nbsp;&nbsp;&nbsp;&nbsp;"Zaista je veoma lep, da", rekao je Endru. "I siguran sam da će ti Gospodin pokloniti nešto isto toliko lepo kada dođe tvoj rođendan."
<BR>&nbsp;&nbsp;&nbsp;&nbsp;&nbsp;"Moj rođendan je za tri meseca", rekla je Mala Gospođica.
<BR>&nbsp;&nbsp;&nbsp;&nbsp;&nbsp;Izgovorila je to kao da je u pitanju čitava večnost.
<BR>&nbsp;&nbsp;&nbsp;&nbsp;&nbsp;Endru je čekao, jer nije mogao da odredi kuda će ovaj razgovor odvesti.
<BR>&nbsp;&nbsp;&nbsp;&nbsp;&nbsp;Za to vreme Mala Gospođica je prišla ormariću u kojem je držala komad naplavljenog drveta što ga je našla na plaži onog dana kad je Endru plivao. Pružila mu je drvo.
<BR>&nbsp;&nbsp;&nbsp;&nbsp;&nbsp;"Hoćeš li da mi napraviš privezak, Endru? Od ovoga?"
<BR>&nbsp;&nbsp;&nbsp;&nbsp;&nbsp;"Drveni privezak?"
<BR>&nbsp;&nbsp;&nbsp;&nbsp;&nbsp;"Pa, izgleda da nemam komad slonovače. Ali ovo je veoma lepo drvo. Znaš da delješ, je li? Ili možeš da naučiš, nadam se."
<BR>&nbsp;&nbsp;&nbsp;&nbsp;&nbsp;"Siguran sam da imam mehaničke sposobnosti potrebne za taj posao, ali trebao bi mi neki alat i..."
<BR>&nbsp;&nbsp;&nbsp;&nbsp;&nbsp;"Evo", rekla je Mala Gospođica.
<BR>&nbsp;&nbsp;&nbsp;&nbsp;&nbsp;Donela je mali nož iz kuhinje. Predala mu ga je veoma ozbiljnog izraza lica, kao da je u pitanju čitav komplet rezbarskih oštrica.
<BR>&nbsp;&nbsp;&nbsp;&nbsp;&nbsp;"Ovo bi trebalo da ti je dovoljno", rekla je. "Imam poverenja u tebe, Endru."
<BR>&nbsp;&nbsp;&nbsp;&nbsp;&nbsp;Uhvatila ga je za metalnu ruku i stegnula je.
<BR>&nbsp;&nbsp;&nbsp;&nbsp;&nbsp;Te noći, u tišini sobe u koju se povlačio kada obavi sve poslove, Endru se pažljivo zagledao u komad naplavljenog drveta. Nekih petnaestak minuta je proučavao njegovu strukturu, gustinu, godove. Pažljivo je razgledao i nož, oprobavši ga na parčetu drveta koje je doneo iz bašte, kako bi procenio hoće li biti dovoljno dobar. Potom je razmislio o visini Male Gospođice i o veličini priveska koja bi najbolje odgovarala devojčici koja je još vrlo mala, ali neće zauvek ostati takva.
<BR>&nbsp;&nbsp;&nbsp;&nbsp;&nbsp;Konačno je odsekao komad drveta bliže kraju. Bilo je veoma tvrdo, ali Endru je imao fizičku snagu jednog robota, i bilo je pitanje jedino hoće li nož izdržati zahteve koje mu je postavio. Izdržao je.
<BR>&nbsp;&nbsp;&nbsp;&nbsp;&nbsp;Zamislio se nad komadom drveta koji je odvojio od celine. Držao ga je, okretao, trljao prstima po površini. Sklopio je oči i zamislio kako bi izgledao kad bi mu uklonio komadić odavde, komadić odande... kad bi ovde samo malo zagrebao, a i ovde...
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Počeo je da radi.
<BR>&nbsp;&nbsp;&nbsp;&nbsp;&nbsp;Posao nije dugo potrajao, pošto je jednom u umu izveo čitav plan. Endruova mehanička koordinacija lako se prilagodila tako preciznom poslu, a vid mu je bio savršen, pa je izgledalo da se drvo samo povinuje onom što je želeo da načini od njega.
<BR>&nbsp;&nbsp;&nbsp;&nbsp;&nbsp;Ipak, kad je završio, bilo je suviše kasno da bi ga odneo Maloj Gospođici. Sklonio je privezak i nije o njemu ni mislio do jutra. Kad je Mala Gospođica bila spremna da potrči ka autobusu koji ju je svakog dana vozio u školu, Endru je izvadio privezak i pružio joj ga. Primila ga je, iznenađena i zadivljena.
<BR>&nbsp;&nbsp;&nbsp;&nbsp;&nbsp;"Napravio sam ga za tebe", rekao je.
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Od drveta koje si mi sinoć dala."
<BR>&nbsp;&nbsp;&nbsp;&nbsp;&nbsp;"O, Endru, Endru - pa ovo je fantastično, Endru! O, tako je lep! Tako divan! Nisam ni pomislila da ćeš napraviti nešto takvo. Čekaj samo dok ga Melisa vidi! A pokazaću ga i tati!"
<BR>&nbsp;&nbsp;&nbsp;&nbsp;&nbsp;Napolju se začula sirena. Mala Gospođica je pažljivo stavila privezak u torbu i otrčala ka autobusu. Okrenula se kad je odmakla stazom desetak metara i mahnula Endruu - i dobacila mu poljubac.
<BR>&nbsp;&nbsp;&nbsp;&nbsp;&nbsp;Te večeri, kada je Gospodin došao kući sa zasedanja u glavnom gradu oblasti i kad mu je Mala Gospođica pokazala privezak, celo domaćinstvo se uskomešalo. Gospođa se glasno i opširno divila ljupkosti dela, a Gospođica je bila dovoljno razložna da izjavi kako je lepo skoro koliko i privezak koji je ona dobila za rođendan.
<BR>&nbsp;&nbsp;&nbsp;&nbsp;&nbsp;Sam Gospodin bio je zapanjen. Nije mogao da poveruje da je Endru to napravio.
<BR>&nbsp;&nbsp;&nbsp;&nbsp;&nbsp;"Odakle ti ovo, Mandi?" On je Malu Gospođicu zvao Mandi, niko drugi je nije tako oslovljavao.
<BR>&nbsp;&nbsp;&nbsp;&nbsp;&nbsp;"Rekla sam ti, tata. Endru mi ga je napravio. Našla sam komad drveta na plaži, a on ga je izdeljao."
<BR>&nbsp;&nbsp;&nbsp;&nbsp;&nbsp;"On nije zanatlijski robot."
<BR>&nbsp;&nbsp;&nbsp;&nbsp;&nbsp;"Nije šta?"
<BR>&nbsp;&nbsp;&nbsp;&nbsp;&nbsp;"Nije predviđen za deljanje", objasnio je Gospodin.
<BR>&nbsp;&nbsp;&nbsp;&nbsp;&nbsp;"E pa, možda i jeste", rekla je Mala Gospođica. "Možda zna mnogo šta o čemu mi pojma nemamo."
<BR>&nbsp;&nbsp;&nbsp;&nbsp;&nbsp;Gospodin je pogledao Endrua. Čkiljio je i zamišljeno čupkao brk - Gospodin je imao veoma upadljive brkove, nakostrešene i guste - i mrštio se tako da je i Endru, čije je poznavanje ljudskih izraza lica još bilo pomalo ograničeno, ipak shvatio da je to vrlo ozbiljno mrštenje.
<BR>&nbsp;&nbsp;&nbsp;&nbsp;&nbsp;"Jesi li zaista ti napravio ovo, Endru?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Roboti nisu u stanju da lažu, znaš."
<BR>&nbsp;&nbsp;&nbsp;&nbsp;&nbsp;"To nije u potpunosti tačno, Gospodine. Mogao bih da lažem kad bi mi se to naredilo, ili kad bih morao da iznesem neku neistinu kako bih zaštitio ljudsko biće od zla, ili kad bi moja bezbednost bila..." Zastao je. "Ali zaista sam ja izdeljao ovo za Malu Gospođicu."
<BR>&nbsp;&nbsp;&nbsp;&nbsp;&nbsp;"A šara? I to si ti napravio?"
<BR>&nbsp;&nbsp;&nbsp;&nbsp;&nbsp;"Da, Gospodine."
<BR>&nbsp;&nbsp;&nbsp;&nbsp;&nbsp;"Odakle si je prekopirao?"
<BR>&nbsp;&nbsp;&nbsp;&nbsp;&nbsp;"Prekopirao, Gospodine?"
<BR>&nbsp;&nbsp;&nbsp;&nbsp;&nbsp;"Nisi mogao da je tek tako izmisliš. Mora da si je izvadio iz neke knjige, je li tako? Ili si upotrebio kompjuter za nacrt, ili..."
<BR>&nbsp;&nbsp;&nbsp;&nbsp;&nbsp;"Uveravam vas, Gospodine. Jedino sam proučavao neobrađen materijal neko vreme, dok nisam shvatio kako je najbolje da ga obradim u oblik koji će odgovarati Maloj Gospođici. A onda sam ga izdeljao."
<BR>&nbsp;&nbsp;&nbsp;&nbsp;&nbsp;"Kakvim alatom, ako smem da pitam?"
<BR>&nbsp;&nbsp;&nbsp;&nbsp;&nbsp;"Malim kuhinjskim nožem, Gospodine, koji mi je ljubazno obezbedila Mala Gospođica."
<BR>&nbsp;&nbsp;&nbsp;&nbsp;&nbsp;"Kuhinjskim nožem", ponovio je Gospodin, neobično ravnim glasom. Polako odmahujući glavom, odmerio je privezak u dlanu, kao da mu je njegova lepota gotovo neshvatljiva. "Kuhinjskim nožem. Dala ti je komad naplavljenog drveta i običan kuhinjski nož i ti si samo time uspeo da načiniš ovo?"
<BR>&nbsp;&nbsp;&nbsp;&nbsp;&nbsp;"Da, Gospodine."
<BR>&nbsp;&nbsp;&nbsp;&nbsp;&nbsp;Sutradan je Gospodin doneo Endruu nov komad drveta sa plaže, veći, povijen, izbeljen i išaran od dugog boravka u vodi. Dao je Endruu i električni vibro-nož, i pokazao mu kako se koristi.
<BR>&nbsp;&nbsp;&nbsp;&nbsp;&nbsp;"Napravi nešto od ovog komada drveta, Endru", rekao je. "Šta god poželiš. Samo bih voleo da gledam kako radiš."
<BR>&nbsp;&nbsp;&nbsp;&nbsp;&nbsp;"Svakako, Gospodine."
<BR>&nbsp;&nbsp;&nbsp;&nbsp;&nbsp;Endru je neko vreme razgledao drvo, a onda je uključio vibro-nož i posmatrao pokrete oštrice najpreciznijim optičkim parametrima sve dok nije shvatio kakve rezultate će nož moći da pruži, a onda je konačno počeo da radi. Gospodin je sedeo kraj njega, ali kad se Endru usredsredio na posao deljanja, jedva da je i bio svestan da kraj njega sedi ljudsko biće. Bio je potpuno usredsređen na posao. Tog časa bilo mu je važno samo drvo, vibro-nož i slika predmeta koji će osloboditi iz drveta.
<BR>&nbsp;&nbsp;&nbsp;&nbsp;&nbsp;Kada je završio, predao je predmet Gospodinu i otišao po metlu kako bi počistio iverje. Kad se vratio u sobu, zatekao je Gospodina kako sedi, nepokretno, i zuri u drvo nekako tupo i ošamućeno.
<BR>&nbsp;&nbsp;&nbsp;&nbsp;&nbsp;"Tražio sam robota za domaćinstvo iz serije NDR", tiho je rekao Gospodin. "Ne sećam se da sam pomenuo nekakve posebne zanatske sposobnosti."
<BR>&nbsp;&nbsp;&nbsp;&nbsp;&nbsp;"Tako je, Gospodine. Ja sam robot za domaćinstvo, serija NDR. Nemam specijalizovana proširenja za zanatske veštine."
<BR>&nbsp;&nbsp;&nbsp;&nbsp;&nbsp;"A ipak si napravio ovo. Video sam svojim očima."
<BR>&nbsp;&nbsp;&nbsp;&nbsp;&nbsp;"Tako je, Gospodine."
<BR>&nbsp;&nbsp;&nbsp;&nbsp;&nbsp;"Šta misliš, bi li mogao da od drveta praviš i druge stvari? Ormarčiće, recimo? Stolove? Lampe? Velike skulpture?"
<BR>&nbsp;&nbsp;&nbsp;&nbsp;&nbsp;"Nisam u stanju da kažem, Gospodine. Nikad to nisam pokušao."
<BR>&nbsp;&nbsp;&nbsp;&nbsp;&nbsp;"E, sad ćeš pokušati."
<BR>&nbsp;&nbsp;&nbsp;&nbsp;&nbsp;Posle toga Endru je veoma retko spremao obroke ili posluživao kraj stola, a nije obavljao ni ostale sitne poslove po kući koji su inače bili u njegovoj nadležnosti. Naredili su mu da čita knjige o drvodeljstvu i dizajnu, s posebnim naglaskom na pravljenju nameštaja, a jedna od praznih prostorija u potkrovlju odvojena je da mu bude radionica.
<BR>&nbsp;&nbsp;&nbsp;&nbsp;&nbsp;Iako je nastavio da delje sitnice za Gospođicu i Malu Gospođicu, a ponekad i za Gospođu - narukvice, naušnice, ogrlice, priveske - Endru se, na Gospodinov predlog, posvetio uglavnom ormarčićima i stočićima. Stvarao je neobične i lepe stvari. Koristio je retko i egzotično drvo koje mu je donosio Gospodin, i ukrašavao ga urezujući veoma složene i lepe šare.
<BR>&nbsp;&nbsp;&nbsp;&nbsp;&nbsp;Gospodin je svakih dan-dva dolazio da vidi najnovija dela.
<BR>&nbsp;&nbsp;&nbsp;&nbsp;&nbsp;"To je neverovatno, Endru", uvek bi rekao. "Potpuno neverovatno. Ti nisi samo zanatlija, da li si svestan toga? Ti si istinski umetnik. Ovo što stvaraš prava su umetnička dela."
<BR>&nbsp;&nbsp;&nbsp;&nbsp;&nbsp;"Uživam praveći ih, Gospodine", rekao je Endru.
<BR>&nbsp;&nbsp;&nbsp;&nbsp;&nbsp;"Uživaš?!"
<BR>&nbsp;&nbsp;&nbsp;&nbsp;&nbsp;"Možda ne bih smeo da koristim tu reč?"
<BR>&nbsp;&nbsp;&nbsp;&nbsp;&nbsp;"Neobično je čuti robota kako kaže da 'uživa' u nečemu. Nisam znao da su roboti sposobni za takva osećanja."
<BR>&nbsp;&nbsp;&nbsp;&nbsp;&nbsp;"Možda sam izraz shvatio u suviše širokom smislu."
<BR>&nbsp;&nbsp;&nbsp;&nbsp;&nbsp;"Možda", složio se Gospodin, "ali nisam sasvim siguran. Kažeš da uživaš praveći ovaj nameštaj. Šta pod tim stvarno podrazumevaš?"
<BR>&nbsp;&nbsp;&nbsp;&nbsp;&nbsp;"Kada to radim, kola u mom mozgu nekako lakše provode. To mi izgleda srodno ljudskom pojmu 'uživanja'. Čuo sam da koristite reč 'uživanje', i mislim da razumem njeno značenje. Način na koji je vi koristite odgovara onom što ja osećam. Stoga mi se učinilo prikladnim da kažem kako uživam u pravljenju ovih stvari, Gospodine."
<BR>&nbsp;&nbsp;&nbsp;&nbsp;&nbsp;"Ah. Da."
<BR>&nbsp;&nbsp;&nbsp;&nbsp;&nbsp;Gospodin je malo poćutao.
<BR>&nbsp;&nbsp;&nbsp;&nbsp;&nbsp;"Ti si veoma neobičan robot, Endru, znaš li to?"
<BR>&nbsp;&nbsp;&nbsp;&nbsp;&nbsp;"Ja sam u potpunosti običan, Gospodine. Moja kola pripadaju tipu NDR, i ništa više ni manje od toga."
<BR>&nbsp;&nbsp;&nbsp;&nbsp;&nbsp;"Verovatno."
<BR>&nbsp;&nbsp;&nbsp;&nbsp;&nbsp;"Da li vam smeta ovo što radim, Gospodine?"
<BR>&nbsp;&nbsp;&nbsp;&nbsp;&nbsp;"Nimalo, Endru. Upravo suprotno."
<BR>&nbsp;&nbsp;&nbsp;&nbsp;&nbsp;"Pa ipak osećam nelagodnost u vašem glasu. Postoji u njemu prizvuk - kako da se izrazim - recimo, iznenađenja? Ne, 'iznenađenje' nije dovoljno precizno. Možda nesigurnost? Ili sumnja?... Hoću da kažem, Gospodine, izgleda kao da smatrate kako radim nešto što je iznad ukupnog programiranog nivoa mojih sposobnosti."
<BR>&nbsp;&nbsp;&nbsp;&nbsp;&nbsp;"Da", rekao je Gospodin. "Upravo to mislim, Endru. Daleko iznad programiranog nivoa. Nimalo mi ne smeta što se iznenada pokazalo da imaš ugrađene umetničke sposobnosti, da se razumemo. Ali voleo bih da znam odakle ti to."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
