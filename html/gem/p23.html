<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;U poređenju sa drugim atomskim eksplozijama, ova je bila neznatna. Manja od kilotona, teško da bi ikada bila primećena u višemegatonskim razaranjima koja su izbrazdala lice Zemlje. Kada su implozije granata isterale svetlucave plutonijumske igle iz njihovih omotača da bi se spojile, ostale su u kontaktu svega nekoliko mirkosekundi, pre nego što ih je ogromna samoreakcija razdvojila.
<BR>&nbsp;&nbsp;&nbsp;&nbsp;&nbsp;Ali tada se eksplozija već dogodila. Igle, omotači, zidovi tunela oko njih, već su se bili pretvorili u vreli gas, pritiska više milijardi atmosfera, neodoljivo rešenog da ispari. I ispario je. Tokom nekoliko hiljada delova sekundi već se bio zgusnuo u vatrenu loptu, prečnika pedeset metara, jureći u visine brzinom od pet stotina kilometara na čas, svetliju od Kunga, svetliju od Zemljinog sunca, svetliju od stotinu takvih zajedno. Vatrena lopta je rasla i uzdizala se sve više, najpre svetlocrvena od azotnih kiselina, a potom sve bleđa i tamnija što se više hladila.
<BR>&nbsp;&nbsp;&nbsp;&nbsp;&nbsp;Ljudi zbijeni u pećini videli su taj prodorni blesak čak i kroz zatvorene kapke, a udarni talas koji je usledio zatresao im je i pećinu i tela. Buka je bila ogromna. Kad je utihnula, začu se između odjeka vika Kris Kristijanidesove: "Ostanite ležeći! Ne otvarajte oči! Sačekajte!" Držala ih je tako skoro deset minuta, a zatim je polako provirila kroz poluzatvorene kapke i zatamnjene naočare, i objavila da smeju da ustanu.
<BR>&nbsp;&nbsp;&nbsp;&nbsp;&nbsp;Nevoljno proviriše preko grebena. Žmireći, ugledaše pred sobom delo Mardž Menindžer.
<BR>&nbsp;&nbsp;&nbsp;&nbsp;&nbsp;Atomski oblak se komešao u visinama, probijajući se kroz slojeve stratusa. Probio je sebi prolaz kroz kišne oblake, ali vrh u obliku pečurke mu se nije mogao videti. Logor Smrdouljaca u blizini izgledao je gotovo netaknut: jedna raznesena baraka, dva-tri zdrobljena šatora, ljudi koji su se kao u zanosu teturali unaokolo.
<BR>&nbsp;&nbsp;&nbsp;&nbsp;&nbsp;"Ona je... ona je promašila bazu! vrisnu Kris, a Deni Dejlhauz nije mogao da pogodi da li je prizvuk izražavao bes ili zadovoljstvo. Ali ono što je rekla bilo je tačno. Središte eksplozije bilo je pola kilometra udaljeno od logora, u pravcu toplog pola. Mardž je, dakle, zalutala. Polovina udarne snage eksplozije izgubila se u pesku i zeljastom stepskom rastinju.
<BR>&nbsp;&nbsp;&nbsp;&nbsp;&nbsp;Ali ona trećina koja je otišla u toplotu imala je više uspeha. Najbliže osobe iz logora Smrdouljaca teturale su se unaokolo oslepele i u agoniji. Niko im nije dao naočari za sunce. Niko ih nije upozorio da ne pogledaju u pravcu eksplozije.
<BR>&nbsp;&nbsp;&nbsp;&nbsp;&nbsp;"Proverite oružje", naredi Kristijanides. Skinula je svoje naočare, a oči ispod njih bile su crvene. Ali glas joj je bio odlučan. "Obucite ogrtače. Hajdemo. Nastupamo."
<BR>
<BR>&nbsp;&nbsp;&nbsp;&nbsp;&nbsp;Dejlhauz ustade i navuče plastični pončo preko glave kao automat (Da li će ga to uopšte zaštititi od atomske prašine?) Zatim podiže svoju bestrzajnu pušku i ubaci municiju u otvor. (Zašto to radim?) Potom se pridruži ostalima u isprekidanoj napadačkoj liniji, i svih devetoro su sada polako koračali ka bazi Bloka Energije.
<BR>&nbsp;&nbsp;&nbsp;&nbsp;&nbsp;Pri svakom koraku govorio je sebi da to ne valja. Taktika ne valja: nuklearna eksplozija pobila je samo nekolicinu onih koji nisu imali sreće, i preživeli će im, po svoj prilici, poskidati glave. Strategija ne valja: nisu smeli dozvoliti da sebe dovedu u ovaj položaj. A ono što najviše nije valjalo bila je moralna strana svega toga. Za kakav se to svet oni bore, u kome se ljudi ubijaju na prepad?
<BR>&nbsp;&nbsp;&nbsp;&nbsp;&nbsp;Dejlhauz se nalagodno okrenu levo i desno oko sebe, da vidi ostale koji su nastupali u istom redu s njim. Svi su netremice gledali ispred sebe, prema logoru Bloka Energije. Zar zaista niko od njih nije osećao isto što i on?
<BR>&nbsp;&nbsp;&nbsp;&nbsp;&nbsp;On se odjednom ukopa u mestu. "Kris", obrati joj se, "neću ovo da radim."
<BR>&nbsp;&nbsp;&nbsp;&nbsp;&nbsp;Ona se okrenu veoma lagano, dok joj otvor puščane cevi ne dođe pravo nasuprot Dejlhauza. "Pomeri guzicu, Dejlhauze."
<BR>&nbsp;&nbsp;&nbsp;&nbsp;&nbsp;"Ne, čekaj malo, Kris. Hajde..."
<BR>&nbsp;&nbsp;&nbsp;&nbsp;&nbsp;Ona promrsi kroz stisnute zube. "Ovo sam i očekivala od tebe. Mi ulazimo kod njih. Svi mi. Pukovnik Menindžer je ovako isplanirala i ja neću dozvoliti da bude uzalud. Dakle mrdaj!"
<BR>&nbsp;&nbsp;&nbsp;&nbsp;&nbsp;Ostali se zaustaviše da ih gledaju. Niko ne progovori, samo su čekali dok je Dejlhauz posmatrao kako se cev BGP polako izravnava sa korenom njegovog nosa. On ponovo duboko uzdahnu i reče: "Neću, Kris." I ostade da stoji tako, dok se izraz njenog lica menjao i crte joj postajale sve tvrđe, shvatajući da će ona, da će ona zaista povući obarač...
<BR>&nbsp;&nbsp;&nbsp;&nbsp;&nbsp;"Spustite puške, poručniče", progovori odjednom Ana.
<BR>&nbsp;&nbsp;&nbsp;&nbsp;&nbsp;Stajala je iza Kris, malo postrance, sa vlastitom puškom čvrsto uperenom u poručnikova leđa. "Ne želim da vas ubijem", dodade ona, "ali ni ja, neću da napadnem ovaj logor."
<BR>&nbsp;&nbsp;&nbsp;&nbsp;&nbsp;Dejlhauz nije čekao da vidi šta će se dogoditi. On hitro iskorači i uze BGP iz ruku Kristijanidesove, baci pušku natrag, preko grebena brda koji su upravo prešli, a za njim baci i svoju. Sekund kasnije Ana učini isto, a potom, jedan po jedan, i svi ostali. "Vi, jebene budale!" besnela je Kris. "Pobiće vas kao pacove!"
<BR>&nbsp;&nbsp;&nbsp;&nbsp;&nbsp;Dejlhauz joj ne odgovori. Gledao je u pravcu logora Smrdouljaca, gde su počeli da se pojavljuju neki ljudi koji nisu bili ni slepi ni onesposobljeni. Držali su oružje i pažljivo posmatrali dramu koja se odigravala na brdu iznad njih.
<BR>&nbsp;&nbsp;&nbsp;&nbsp;&nbsp;Dejlhauz diže ruke iznad glave i čvrstim korakom krenu ka njima. Krajičkom oka video je da je i Ana uradila isto. Možda je Kris bila u pravu. Možda će jedan od onih ljudi koji su klečali u zaklonu iza tinjajućeg šatora početi da puca. Ali on tu više ništa nije mogao. Greh više neće pasti na njegovu glavu; i prvi put, posle toliko meseci, oseti u sebi mir.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
