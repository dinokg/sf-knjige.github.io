<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Pilot se zvao Visarion Ilić Kapeljšnikov. Bio je mali rastom i crnokos, prema standardnoj kosmonautskoj tradiciji, sa mnogo više tatarske krvi u svom rodoslovu nego što mu je ime pokazivalo. Inženjer ekologije u ekspediciji bio je takođe iz Sovjetskog Saveza, ali kozački visok i plave kose; zvao se Pet Krivitin. Vođa ekspedicije bio je Amerikanac, Aleks Vudring. Sva trojica su govorila istovremeno. Aleks je pokušavao da urazumi oba Rusa, uz pomoć Herijete Santori, prevodioca. Nije mu bila od velike pomoći, ali ni sam vođa ekspedicije nije baš uspešno smirivao situaciju. Kapeljišnikov je hteo da se spuste i da svrše posao. Krivitin je hteo da još jednom proveri izveštaje izviđačkog uređaja pre nego što utvrdi gde će se sleteti. Herijeta je htela da se svi ponašaju kao odgovorni, zreli ljudi, aman, za ime Boga. Vudring je imao teškoća zato što je sve do sletanja Kapeljišnikov bio kapetan broda, a njegova, Aleksova, reč se slušala samo uslovno. I sve je to trajalo već više od jednog sata.
<BR>&nbsp;&nbsp;&nbsp;&nbsp;&nbsp;Deni Dejlhauz se još jedanput uzdržao da se ne umeša. Olabavio je remenje na svom ležaju za usporavanje i sletanje i provirio kroz okruglo prozorče. Evo planete, ispunjnava ceo prozor. Na rastojanju manjem od sto hiljada kilometara više nije izgledala 'ispred', već je počinjala da izgleda 'ispod'. Pa, onda, do đavola, daj da se spustimo na nju, jarosno je razmišljao. Ti ljudi kao da nisu shvatili da zajebavaju njegovu ekspediciju, u kojoj nijedno od njih ne bi učestvovalo da nije on ubedio onu plavu žensku iz Armije da podupre stvar.
<BR>&nbsp;&nbsp;&nbsp;&nbsp;&nbsp;"Šta misliš, hoćemo li se ikada spustiti?" reče mu nečiji glas na uvo.
<BR>&nbsp;&nbsp;&nbsp;&nbsp;&nbsp;Deni se odmače. Žena pored njega bila je Sparki Kerbo, najprijatnija osoba među članovima ekspedicije, ali nakon devet dana provedenih u manje od dvadeset kubnih metara prostora svi su već bili na ivici nerava. A prepirka koja se odvijala na dohvat ruke samo je pogoršavala situaciju.
<BR>&nbsp;&nbsp;&nbsp;&nbsp;&nbsp;"Ne izgleda mi bog zna šta, a tebi?" nastavljala je Sparki, rešena da uloži mali napor i bude ljubazna. Dejlhauz primora sebe da odgovori. Nije ona kriva što mu se već smučilo da je sluša, gleda i oseća njen miris; a, sem toga, bila je u pravu. Kungov sin nije uopšte ličio na pravu planetu. Deni je znao kako planete treba da izgledaju. Neke su bile crvene i turobne, poput Marsa. Češće su bivale bele ili mlečnobele, kao sva ostala nebeska tela, počev od Venere do gasovitih džinova. Ova nije čak ni pokušavala da izgleda kako treba.
<BR>&nbsp;&nbsp;&nbsp;&nbsp;&nbsp;Nije sama planeta bila kriva onoliko koliko Kung; bio je, prosto rečeno, nesposoban da igra ulogu zvezde. Da je Kungov Sin kružio oko Zemljinog sunca, izgledao bi divno. Bio je u mnogo čemu nalik na Zemlju. Jedino što nije bio pristojno osvetljen. Kung je samo tinjao, prituljeno kao Zemljin Mesec, za vreme totalnog pomračenja. Jedino svetlo koje je padalo na Kugovog Sina bilo je crveno kao krv i planeta je iz orbite ponajviše ličila na otvorenu ranu.
<BR>&nbsp;&nbsp;&nbsp;&nbsp;&nbsp;Donekle bi pomoglo da je postojala linija koja razdvaja osvetljeni od mračnog dela, ali Kungova svetlost bila je toliko prigušena da nije bilo jasne razlike između 'dnevne' i 'noćne' strane planete; samo se video zamagljeni prelaz iz mraka u još mračnije. Krivitin ih je uveravao da će moći dobro da vide kada se budu spustili i kada im se oči privikn. Ali ovako, gledano iz kosmosa, ne bi se reklo da je u pravu. Zar sam zbog ovoga, razmišljao je Deni, napustio onaj lepi posao u Mičigenu.
<BR>&nbsp;&nbsp;&nbsp;&nbsp;&nbsp;Urlanje na ruskom jeziku, pošto u jednom trenutku dostiže vrhunac, naglo prestade. Krivitin, smešeći se spokojno kao da je svađa sa deranjem bila samo prijateljsko ćaskanje o vremenu, privuče se, držeći se za rukohvate, do mašinerije koja je bila privezana i usađena u centar glavnog odeljenja, i proviri u njihovom pravcu. "Sara draga", reče on na besprekornom engleskom jeziku, "traže te u prednjem delu. A trebalo bi da i ti pođeš s njom, Denijele."
<BR>&nbsp;&nbsp;&nbsp;&nbsp;&nbsp;"Hoćemo li se spustiti", upita Sparki.
<BR>&nbsp;&nbsp;&nbsp;&nbsp;&nbsp;"To nikako! Kapi je najzad ukapirao da moramo još jedanput obići oko planete."
<BR>&nbsp;&nbsp;&nbsp;&nbsp;&nbsp;"Do đavola", reče Sparki, jer to je najzad podrilo njenu nepokolebljivu rešenost da bude ljubazna. Dejlhauz je saučestvovao sa njom: još jedan obilazak oko planete značio je skoroo još ceo jedan dan proveden na putu, a za to vreme on nije imao ništa da radi sem da se sklanja drugima s puta.
<BR>&nbsp;&nbsp;&nbsp;&nbsp;&nbsp;"Slažem se s vama", reče Krivitin, "ali Aleks bi hteo da još jednom pokušate da uhvatite signale Šljakatora."
<BR>&nbsp;&nbsp;&nbsp;&nbsp;&nbsp;Herijeta poče da se žali, ali ih Dejlhauz više nije slušao. On zbaci sa sebe remenje i umorno posegnu za kasetama sa podacima koje je sklonio da ih presluša dok se budu spuštali.
<BR>&nbsp;&nbsp;&nbsp;&nbsp;&nbsp;On uključi aparat u utičnicu, stavi mikroslušalice u uho i okrenu prekidač. Čulo se najpre tiho šuštanje trake, povremeno grebanje ili krckanje, a potom udaljeno, sumorno zavijanje. To su bili zvuci koji su se čuli iz aparata zvanog 'vučja zamka', koji je služio za kopnena istraživanja. Osnovni zadatak mu je bio da prikupi biološke uzorke i da ih ispita u svojim ugrađenim laboratorijama; ali njegovi mikrofoni uhvatili su i zvuke koji nisu dolazili od njega samog. Preslušao ih je već pedeset puta. Posle nekog vremena on slegnu ramenima, zaustavi traku i ubaci drugu kasetu.
<BR>&nbsp;&nbsp;&nbsp;&nbsp;&nbsp;Ovoga puta zvuci su bili jači i jasniji, i mnogo više artikulisani. Ovaj aparat lebdeo je na jednoj istoj visini, sa malom rezervom potisne moći i ćelijama osetljivim na ugljendioksid; poput ženke komarca koja traži krv da bi oplodila svoja jaja, on bi lebdeo sve dok ne naiđe na trag CO <SUB>2</SUB> a zatim bi ga sledio do plena. Tada bi nastavio prosto da lebdi u njegovoj blizini, dokle god je bilo zvukova da ih hvata i prenosi. Ali, kakvih zvukova! Nekad su podsećali na hor gajdi, a ponekad na takmičenje pubertetlija u glasnom prdenju. Dejlhauz je izradio grafikon njihovih frekvencija, koji je započinjao onima koje su bile daleko ispod čovekove čujnosti i peo se do viših od krika slepog miša, uspevši da identifikuje najmanje dvadesetak fonema. Nisu to bili ptičiji glasovi. To je bio jezik.
<BR>&nbsp;&nbsp;&nbsp;&nbsp;&nbsp;On oseti talas vreline na nepokrivenim delovima tela i osvrnu se prema okruglom prozorčiću. Kung je upravo uplovio u vidno polje; ličio je na tanko oljuštenu i izdubljenu bundevu za Noć Veštica, kroz čije se proreze u obliku lica na pegavoj površini video ćilibarni odsjaj sveća upaljenih unutra. On zažmuri i navuče zaštitnu mlečnu zavesu preko prozorčića; nije bilo opasno ako se samo baci pogled, ali bi retina sigurno izgorela kad bi se duže gledalo.
<BR>&nbsp;&nbsp;&nbsp;&nbsp;&nbsp;Odjednom mu se prispava od toplote. Zašto da ne? pomisli, isključivši traku. Potom se zavali i sklopi oči; i upravo je počeo da tone u san, kad začu da ga dozivaju: "Dejlhauz! Krivitin! Di Paolo! Na zadatak!"
<BR>&nbsp;&nbsp;&nbsp;&nbsp;&nbsp;On zatrese glavom i namah se probudi, za trenutak požele šolju kafe i odvuče se, držeći se za rukohvate, ka radnom prostoru. Aleks Vudring mu na brzinu dobaci: "Treba svi ovo da vidite. Šljakatori su upravo poslali još jedan izveštaj i Herijeta ga je uhvatila."
<BR>&nbsp;&nbsp;&nbsp;&nbsp;&nbsp;Dejlhauz se provuče između prisutnih da bi bolje video ekran, upravo u času kada je zatreperio i osvetlio se. Na njemu se ukaza biljka, boje rđe i nalik na paprat, sa plodovima kao maline koji su joj visili pravo sa lišća. "Premotaj malo, Herijet", reče nestrpljivo Vudring. Slike na ekranu poskočiše, munjevito se smenjujući i potom naglo stadoše.
<BR>&nbsp;&nbsp;&nbsp;&nbsp;&nbsp;U prvi mah Dejlhauz pomisli da je to još jedan cvet sa Kunga, možda neka od onih sočnih pustinjskih biljaka: žute i crvene grudvice iz kojih je curilo nešto što je pretpostavljao da je sok - a onda se to pokrenu.
<BR>&nbsp;&nbsp;&nbsp;&nbsp;&nbsp;"Gospode Bože", prošapta neko, a Dejlhauz oseti knedlu u grlu.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Mislim da je nekada bio beli miš", reče biolog Morisej.
<BR>&nbsp;&nbsp;&nbsp;&nbsp;&nbsp;"Zaboga, šta mu se dogodilo?"
<BR>&nbsp;&nbsp;&nbsp;&nbsp;&nbsp;"To je upravo ono", reče Morisej mračno, ali sa prizvukom profesionalne oholosti, "što mi još nije jasno. Šljakatori šifruju govorni deo svog izveštaja."
<BR>&nbsp;&nbsp;&nbsp;&nbsp;&nbsp;"A rečeno je da nećemo jedni od drugih kriti informacije", ljutito dreknu Dejlhauz.
<BR>&nbsp;&nbsp;&nbsp;&nbsp;&nbsp;"Pa, mozda i nećemo. Pretpostavljam da će Maov Naslednik narediti svojoj delegaciji u Unesku da podnese izveštaj. Kada bude objavljen u Njujorku, iz Hjustona ćemo sigurno dobiti kopiju. Ali ne verujem da će to biti tako skoro. Slika je, međutim, potpuno jasna. I - u krajnjoj liniji - sadrži sve što treba da znamo: Kung nije tako gostoprimljiv kao što bismo želeli." On zastade, malo oklevajući, a zatim nastavi: "Ne bih rekao da je to neka zarazna bolest. Više mi liči na alergijsku reakciju. U svakom slučaju, verujem da se vanzemaljski mikroorganizmi ne mogu tako brzo prilagoditi hemizmu našeg tela. Mislim da smo i mi njima isto toliko otrovni koliko i oni nama, i zato, u početku, nećemo ništa jesti, ništa piti, izuzev naših vlastitih vakuumizovanih namirnica i destilovane vode."
<BR>&nbsp;&nbsp;&nbsp;&nbsp;&nbsp;"Znači li to da ćemo se ipak spustiti", s nevericom upita elektroničar, jedna Kanađanka.
<BR>&nbsp;&nbsp;&nbsp;&nbsp;&nbsp;Kapetan Kapeljišnikov kratko zareža: "Da!" Potom snažno klimnu i promrmlja nešto prevodiocu koja glatko izjavi: "On kaže da smo zato i došli ovamo. Kaže da ćemo se spustiti, čim završimo ovo obletanje."
<BR>
<BR>&nbsp;&nbsp;&nbsp;&nbsp;&nbsp;Iz izviđačkog aparata koji je podražavao komarce, Dejlhauz još nekoliko puta pusti sebi traku sa neobičnim pevanjem, ali oprema s kojom bi mogao da napravi iole ozbiljnije analize bila je zapakovana i nije imalo smisla da se sad raspakuje. Prosto je prekraćivao dosadu. On sanjivo zažmuri u pravcu planete i poče da tone u san, pitajući se kako da je nazove. Kungson, Kungovo dete, Kungov sin - 'Klong, Kungov sin' bilo je ime koje joj je nadenuo jedan od Amerikanaca iz ekspedicije. Kako god da je nazvali, delovala je onespokojavajuće. Kada se probudio dobio je tubu gustog petrolejskog želea da ga razmaže po sebi - "Skini odeću i premaži se po čitavom telu; možda će nas zaštitit od neke otrovne puzavice ili čega bilo dok se ne priviknemo." Zatim se opet obukao i čekao. Elektroničarka je stavila na glavu slušalice da bi otkrila signale sa prizemnih odašiljača, i pokazivala prstom njihova mesta na mapi osvetljene strane Klonga.
<BR>&nbsp;&nbsp;&nbsp;&nbsp;&nbsp;"Kao da postoje dve radio-stanice", primeti Dejlhauz.
<BR>&nbsp;&nbsp;&nbsp;&nbsp;&nbsp;"Tako je. Jedna je sigurno u bazi a druga je, pretpostavljam, u rukama nekoga ko je poslat u izviđanje. Ovo je šljakatorska baza..." Ona dodirnu jednu tačku u crvenkastoljubičastom moru, na jednoj strani zaliva od oko stotinu kilometara. "... A evo i druge stanice." Ta se nalazila na suprotnoj strani zaliva. "Znamo da je ovo njihova baza; snimili smo je kada smo prošli put kružili oko planete. Ništa naročito. Rekla bih da se još nisu sasvim naselili. Ovaj signal je šifrovan pulsiranjem; verovatno su to osnovni naučni podaci upućeni njihovom veštačkom satelitu da bi odatle bili tahionski prebačeni kući."
<BR>&nbsp;&nbsp;&nbsp;&nbsp;&nbsp;"A šta je to na drugoj strani zaliva?"
<BR>&nbsp;&nbsp;&nbsp;&nbsp;&nbsp;"Ništa naročito. Tamo se nalazi nešto nalik na gnezdo jedne vrste zglavkara, ali oni sigurno nemaju radio." Ona skide jednu slušalicu i pruži je Dejlhauzu. "Oslušni ovaj signal."
<BR>&nbsp;&nbsp;&nbsp;&nbsp;&nbsp;Dejlhauz prisloni slušalicu na uho. Čulo se samo otsečno 'pip', u samo dva tona, koji su se tužno ponavljali bez prestanka.
<BR>&nbsp;&nbsp;&nbsp;&nbsp;&nbsp;"Zvuči žalosno", reče on.
<BR>&nbsp;&nbsp;&nbsp;&nbsp;&nbsp;Žena klimnu. "Mislim da je to poziv upomoć", reče ona mršteći se. "Samo, izgleda da niko ne odgovara."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
