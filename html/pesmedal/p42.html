<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36. KILIMANDŽARO
<P>&nbsp;&nbsp;&nbsp;&nbsp;&nbsp;Zašto je sanjao Kilimandžaro?
<BR>&nbsp;&nbsp;&nbsp;&nbsp;&nbsp;Bila je to neobična reč; neko ime, bio je siguran - ali čega?
<BR>&nbsp;&nbsp;&nbsp;&nbsp;&nbsp;Mozes Kaldor ležao je u zelenoj svetlosti talasanske zore, polako se budeći uz jutarnje zvuke Tarne. Nije ih, doduše, bilo mnogo u ovo doba; jedne peščane sanke brujale su negde na putu prema obali, verovatno hitajući u susret ribaru koji se vraćao iz ribolova.
<BR>&nbsp;&nbsp;&nbsp;&nbsp;&nbsp;Kilimandžaro.
<BR>&nbsp;&nbsp;&nbsp;&nbsp;&nbsp;Kaldor nije bio hvalisav čovek, ali je sumnjao da je ijedno drugo ljudsko biće pročitalo toliko drevnih knjiga o takvom mnoštvu različitih tema. Takođe je primio nekoliko terabajta memorijskih implantacija; tako uskladištene informacije nisu se, doduše, mogle nazivati znanjem, ali su postajale dostupne ukoliko biste se setili pristupnih šifri.
<BR>&nbsp;&nbsp;&nbsp;&nbsp;&nbsp;Bilo je pomalo rano preduzeti taj napor, a i sumnjao je da je stvar toliko važna. No, odavno je naučio da ne zanemaruje snove; stari Zigmund Frojd došao je do nekih zanimljivih otkrića pre dve hiljade godina. Uostalom, više i ne bi mogao da zaspi...
<BR>&nbsp;&nbsp;&nbsp;&nbsp;&nbsp;On zatvori oči, stavivši time u pogon komandu TRAGAJ, i stade da čeka. Iako je posredi bila puka uobrazilja - proces se odigravao na potpuno podsvesnom nivou - mogao je da predoči sebi mnoštvo kilobajta kako struje negde u dubinama njegovog mozga.
<BR>&nbsp;&nbsp;&nbsp;&nbsp;&nbsp;Sada se nešto zbivalo sa fosfenima koji su nežno poigravali u nasumičnim obrascima na mrežnjači čvrsto zatvorenih očiju. U tom slabašnom osvetljenom haosu najednom se magično pojavi jedan tamni prozor; stala su da se obrazuju slova - i konačno se ukaza cela poruka:
<BR>
<BR>&nbsp;&nbsp;&nbsp;&nbsp;&nbsp;KILIMANDŽARO: Vulkanska planina, Afrika. V. 5,9 km.
<BR>&nbsp;&nbsp;&nbsp;&nbsp;&nbsp;Mesto prvog svemirskog lifta
<BR>&nbsp;&nbsp;&nbsp;&nbsp;&nbsp;Zemaljski terminal
<BR>
<BR>&nbsp;&nbsp;&nbsp;&nbsp;&nbsp;Tako! Šta li je ovo značilo? On dopusti umu da se poigra ovom oskudnom informacijom.
<BR>&nbsp;&nbsp;&nbsp;&nbsp;&nbsp;Možda je u nekoj vezi sa ovim drugim vulkanom, Krakanom - o kome je često razmišljao u poslednje vreme. Stvar je izgledala prilično nategnuta. A i nije mu bilo potrebno upozorenje da bi se Krakan - ili njegov neobuzdani potomak - mogao oglasiti novom erupcijom.
<BR>&nbsp;&nbsp;&nbsp;&nbsp;&nbsp;Prvi svemirski lift? To je odista pripadalo drevnoj istoriji; od časa kada je čovečanstvo posredstvom tog lifta steklo doslovce slobodan pristup Sunčevom sistemu, otpočela je sama kolonizacija planeta. A i ovde se koristila ista tehnologija - u upotrebi su bili kablovi od superčvrstog materijala kojima su podizani veliki blokovi leda do Magelana koji se nalazio na stacionarnoj orbiti iznad polutara.
<BR>&nbsp;&nbsp;&nbsp;&nbsp;&nbsp;No, i to je bilo veoma daleko od predstave o onoj afričkoj planini. Veza je bila odveć slaba; odgovor se, Kaldor je bio siguran, krio negde drugde.
<BR>&nbsp;&nbsp;&nbsp;&nbsp;&nbsp;Neposredan pristup nije urodio plodom. Jedini način da otkrije kariku - ako mu to uopšte pođe za rukom - bio je da celu stvar prepusti slučaju, vremenu i tajanstvenom dejstvovanju nesvesnog uma.
<BR>&nbsp;&nbsp;&nbsp;&nbsp;&nbsp;Daće sve od sebe da odagna iz svesti Kilimandžaro sve dok on sam ne odabere najprikladniji trenutak da mu blesne u mozgu.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
