<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. KLINIKA
<P>&nbsp;&nbsp;&nbsp;&nbsp;&nbsp;Ovoga puta povratak u život nije bio brižljivo pripremljen kao ranije. Drugo buđenje Lorena Lorensona bilo je manje udobno nego prvo; štaviše, delovalo je tako neprijatno da je na trenutke poželeo da su ga pustili da utone u zaborav.
<BR>&nbsp;&nbsp;&nbsp;&nbsp;&nbsp;Kada je povratio polusvest, ubrzo je zažalio zbog toga. Niz grlo su mu bile postavljene cevi, a za ruke i noge bile su mu povezane žice. Žice! Iznenada ga obuze panika pri spomenu na ono pogubno vučenje u dubinu, ali on ubrzo ponovo ovlada osećanjima.
<BR>&nbsp;&nbsp;&nbsp;&nbsp;&nbsp;Sada je valjalo brinuti o nečem drugom. Činilo mu se da uopšte ne diše; nije mogao da razabere nikakve pokrete dijafragme. Veoma čudnovato - oh, biće da su zaobišli pluća...
<BR>&nbsp;&nbsp;&nbsp;&nbsp;&nbsp;Monitori sa njegovim životnim funkcijama mora da su stavili do znanja bolničarki da je došao k svesti, jer najednom začu neki meki glas, a i oseti kroz očne kapke, koje zbog umora još nije otvarao, kako se nad njim nadvija neka senka.
<BR>&nbsp;&nbsp;&nbsp;&nbsp;&nbsp;"Sve je u redu sa vama, gospodine Lorensone. Nema razloga za zabrinutost. Ustaćete za koji dan... Ne, nemojte pokušavati da govorite."
<BR>&nbsp;&nbsp;&nbsp;&nbsp;&nbsp;Uopšte mi ne pada na pamet, pomisli Loren. Znam tačno šta se dogodilo...
<BR>&nbsp;&nbsp;&nbsp;&nbsp;&nbsp;A onda se začu slabašno šištanje hipodermičkog šprica i on oseti studen na mišici, da bi potom ponovo usledio blaženi zaborav.
<BR>&nbsp;&nbsp;&nbsp;&nbsp;&nbsp;Sledeći put, na njegovo veliko olakšanje, sve je bilo sasvim drugačije. Cevi i žice su nestali. Iako se osećao veoma slabim nije mu bilo nelagodno. A i ponovo je disao postojanim, normalnim ritmom.
<BR>&nbsp;&nbsp;&nbsp;&nbsp;&nbsp;"Zdravo", reče jedan dubok, muški glas sa razdaljine od nekoliko metara. "Dobro došli ponovo među nas."
<BR>&nbsp;&nbsp;&nbsp;&nbsp;&nbsp;Loren okrenu glavu prema izvoru zvuka i zamućenim pogledom razabra jednu priliku na susednom krevetu, umotanu u zavoje.
<BR>&nbsp;&nbsp;&nbsp;&nbsp;&nbsp;"Pretpostavljam da me ne prepoznajete, gospodine Lorenson. Poručnik Bil Horton, komunikacioni inženjer - i bivši vozač serfa."
<BR>&nbsp;&nbsp;&nbsp;&nbsp;&nbsp;"Oh, zdravo, Bile - otkud ti ovde..." prošapta Loren. Ali u tom času pojavi se bolničarka i okonča ovaj razgovor novom, veštom injekcijom.
<BR>
<BR>&nbsp;&nbsp;&nbsp;&nbsp;&nbsp;Sada se savršeno dobro osećao i jedva je čekao da mu dopuste da ustane iz postelje. Sanitetski zapovednik Njutn smatrala je da, u celini uzev, treba dopustiti pacijentima da znaju šta im se događa i zašto. Čak i kada oni to ne bi shvatili, obaveštenja su pomagala da se uspokoje i da tako njihovo nepoželjno prisustvo suviše ne ugrožava normalan rad medicinskog odeljenja.
<BR>&nbsp;&nbsp;&nbsp;&nbsp;&nbsp;"Možda se osećaš dobro, Lorene", reče ona, "Ali pluća ti se još dovode u red, te tako moraš izbegavati naprezanja dok se sasvim ne oporave. Da je talasanski okean sličan Zemljinom, ne bi bilo nikakvih problema. Ali njegova slanost je znatno manja - on se može piti, sećaš se, i ti si popio oko litar te tečnosti. A kako su tvoji telesni fluidi slaniji od ovdašnje morske vode, došlo je do potpunog narušavanja izotonske ravnoteže. I tako je, posredstvom osmotskog pritiska, izazvano prilično oštećenje membrana. Morali smo da obavimo čitav niz brzih pretraga u brodskoj arhivi pre no što smo mogli da sprovedemo postupak sa tobom. Uostalom, davljenje nije baš uobičajeni rizik pri letu kroz svemir."
<BR>&nbsp;&nbsp;&nbsp;&nbsp;&nbsp;"Biću dobar pacijent", reče Loren. "I veoma sam vam zahvalan na svemu što ste učinili. Kada ću mogu da primam posetioce?"
<BR>&nbsp;&nbsp;&nbsp;&nbsp;&nbsp;"Jedan upravo čeka napolju da uđe. Imaš na raspolaganju petnaest minuta. Posle toga će je bolničarka izbaciti."
<BR>&nbsp;&nbsp;&nbsp;&nbsp;&nbsp;"I nemoj obraćati pažnju na mene", reče Bil Horton. "Ja brzo zaspim."
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
