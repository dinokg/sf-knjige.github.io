<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. ZABAVLJAČEV ŠATOR
<P>&nbsp;&nbsp;&nbsp;&nbsp;&nbsp;Bio je to zaleđeni trenutak, kao da stojimo i Agija i ja i svi oko nas, u nekoj slici, na platnu. Agijino lice i glava malo zabačena; moje oči silno raširene; ostajali smo tako u oblaku ovog seoskog življa u šarenoj odeći i sa raznobojnim zavežljajima u rukama. Onda sam se ja pomakao, a ona je iščezla. Da sam mogao, odjurio bih do nje, ali jedino sam mogao da se guram kroz masu posmatrača, zbog čega mi je bilo potrebno možda stotinu otkucaja srca da stignnem do mesta gde se Agija maločas nalazila.
<BR>&nbsp;&nbsp;&nbsp;&nbsp;&nbsp;A ona je do tada sasvim nestala; svetina se vrtložila i menjala kao voda pod pramcem čamca. Barnoha su dotle izveli, a on je, zbog sunca, počeo da vrišti. Ščepao sam jednog rudara za rame i, vičući, postavio mu pitanje, ali on maločas nije obratio nimalo pažnju na mladu ženu pokraj sebe i nije imao pojma u kom je pravcu otišla. Onda sam pošao za gomilom koja je pratila zatvorenika, a kad sam se uverio da Agije tu nema, počeo sam, ne znajući šta bih bolje preduzeo, da pretražujem vašarište, da zavirujem u šatre i kioske, da postavljam pitanja seljankama, koje su došle da prodaju mirišljavi kardamomski hleb, i prodavcima vrućeg pečenog mesa.
<BR>&nbsp;&nbsp;&nbsp;&nbsp;&nbsp;Sve ovo, sad dok pišem, dok polako ređam petljice izvučene tankom linijom crvenog mastila ovde u Kući apsoluta, zvuči smerno, čak i metodično. Stvarnost je bila u najvećoj mogućoj meri suprotna tome. Jurcao sam preznojen, zadihan, izvikivao pitanja, ali hitao dalje maltene i pre nego što bi kakav odgovor mogao stići. Kao lice viđeno u snu, Agijino lice plovilo je pred mojom uobraziljom: široko, sa ravnim obrazima i blago zaobljenim vrhom vilice, koža sa pegicama, potamnela od sunca, oči izdužene, nasmejane, podrugljive. Zbog čega je došla, nisam mogao ni zamisliti, jedino sam znao da jeste došla i da je onaj čas kad sam je ugledao probudio u meni bolnu uspomenu na njen vrisak.
<BR>&nbsp;&nbsp;&nbsp;&nbsp;&nbsp;"Da li ste videli ženu ovoliko visoku, sa kestenjastom kosom?" Mnogo puta sam te reči ponovio, kao onaj duelist koji je ponavljao "Kadrou od Sedamnaest kamenova"; najzad je taj niz postao besmislen kao pesma zrikavaca.
<BR>&nbsp;&nbsp;&nbsp;&nbsp;&nbsp;"Jesmo. Svaku mladu seljančicu koja je prošla."
<BR>&nbsp;&nbsp;&nbsp;&nbsp;&nbsp;"A 'el znaš kako s' zove?"
<BR>&nbsp;&nbsp;&nbsp;&nbsp;&nbsp;"Žena, može, mogu ženu da vam nabavim."
<BR>&nbsp;&nbsp;&nbsp;&nbsp;&nbsp;"A gde si je ti izgubio?"
<BR>&nbsp;&nbsp;&nbsp;&nbsp;&nbsp;"Ne brini se, pronaći ćeš je uskoro. Nije ovaj vašar dovoljno veliki da iko ostane dugo izgubljen. Zar vas dvoje niste ugovorili neko mesto gde ćete se sastati? Popij mog čaja - izgledaš tako umoran."
<BR>&nbsp;&nbsp;&nbsp;&nbsp;&nbsp;Dadoh se u petljanciju da izvučem novčić.
<BR>&nbsp;&nbsp;&nbsp;&nbsp;&nbsp;"Ne moraš da plaćaš, prodajem iovako dovoljno. Pa, dobro, ako navaljuješ. Košta samo jedan ael. Izvoli."
<BR>&nbsp;&nbsp;&nbsp;&nbsp;&nbsp;Ta stara žena se mašila za džep kecelje, gde je čuvala čitavu poplavu novčića, a onda je pljusnula čaj, šišteći vreo, iz čajnika u šolju od pečene zemlje i ponudila mi slamku od nekog mutnosrebrnastog metala. Odmahivanjem ruke pokazah da slamku neću.
<BR>&nbsp;&nbsp;&nbsp;&nbsp;&nbsp;"Čista je. Sve operem posle svake mušterije."
<BR>&nbsp;&nbsp;&nbsp;&nbsp;&nbsp;"Nisam navikao na njih."
<BR>&nbsp;&nbsp;&nbsp;&nbsp;&nbsp;"Onda pazi na rub čaše - biće vruć. Jesi li pogledao kod mesta za prodaju stoke? Biće tamo mnogo sveta."
<BR>&nbsp;&nbsp;&nbsp;&nbsp;&nbsp;"Jesam." Bio je to mate-čaj, mirišljav, malčice gorak.
<BR>&nbsp;&nbsp;&nbsp;&nbsp;&nbsp;"Da li ona zna da je tražiš?"
<BR>&nbsp;&nbsp;&nbsp;&nbsp;&nbsp;"Mislim da ne zna. Čak i ako me je videla, verovatno me nije prepoznala. Ja ne... ne nosim svoju uobičajenu odeću."
<BR>&nbsp;&nbsp;&nbsp;&nbsp;&nbsp;Stara žena frknu i ćušnu jednu zalutalu kovrdžu sede kose natrag pod maramu. "Na saltuskom vašaru? Pa jasno da ne nosiš! Svako na vašar iziđe u svojoj najboljoj odeći, pa će to i svaka pametna devojka razumeti. Nego, jesi li pogledao dole kod vode gde drže onog zatvorenika u lancima?"
<BR>&nbsp;&nbsp;&nbsp;&nbsp;&nbsp;Odmahnuh glavom. "Izgleda da je nestala."
<BR>&nbsp;&nbsp;&nbsp;&nbsp;&nbsp;"Ali ti nisi odustao. Vidim po načinu kako gledaš prolaznike, a ne mene. Pa, to ti je dobro. Naći ćeš ti nju, mada narod priča da su se u poslednje vreme nadešavale čudne stvari. Uhvatili su zelenog čoveka, znaš? Drže ga eno tamo gde vidiš onaj šator. Ljudi kažu da zeleni ljudi znaju sve, ali samo treba da ih nateraš da govore. Onda, to sa katedralom. Valjda si to čuo?"
<BR>&nbsp;&nbsp;&nbsp;&nbsp;&nbsp;"Sa katedralom?"
<BR>&nbsp;&nbsp;&nbsp;&nbsp;&nbsp;"Čula sam prepričavanje da to nije onakva katedrala kakvu vi iz grada smatrate 'pravom' - znam da si iz grada po načinu kako piješ čaj - ali mi oko Saltusa nikad nismo drugu katedralu, sem te, videli, a i lepa je bila, zidovi sa prozorima, svileni, sa okačenim svetiljkama, a svila u boji. Ja, lično, nisam pobožna - u stvari, mislim da, ako Pankreator ne mari nimalo za mene, neću ni ja mariti za njega, a i što bih? Ipak, sramota je to što su one uradile, ako jesu uradile to što se priča protiv njih. Zapalile katedralu, znaš."
<BR>&nbsp;&nbsp;&nbsp;&nbsp;&nbsp;"Govoriš li o katedrali Pelerinki?"
<BR>&nbsp;&nbsp;&nbsp;&nbsp;&nbsp;Stara žena mudro klimnu. "Eto, dabome, i tebi je izletelo. Praviš istu grešku kao one. Nije to bila katedrala Pelerinki nego katedrala Kandže. Što će reći, nije pripadala njima i zato nisu one imale pravo da je spale."
<BR>&nbsp;&nbsp;&nbsp;&nbsp;&nbsp;Ja za sebe promrmljah: "Ponovo su raspirile onu vatru."
<BR>&nbsp;&nbsp;&nbsp;&nbsp;&nbsp;"Molim lepo", reče stara, okrenuvši jedno uvo ka meni, "to ti nisam čula."
<BR>&nbsp;&nbsp;&nbsp;&nbsp;&nbsp;"Rekoh, zapalile. Sigurno im se zapalio onaj slamni pod."
<BR>&nbsp;&nbsp;&nbsp;&nbsp;&nbsp;"Tako sam i ja čula. A one su samo stajale po strani i gledale katedralu kako gori. Odletela je u visinu, na Beskonačne pašnjake Novog sunca, znaš."
<BR>&nbsp;&nbsp;&nbsp;&nbsp;&nbsp;Na suprotnoj strani te vašarske uličice jedan čovek poče da lupa po bubanju. Kad je napravio pauzu u dumbaranju, ja rekoh: "Znam da su izvesne osobe tvrdile da su videle kako se katedrala diže u vazduh."
<BR>&nbsp;&nbsp;&nbsp;&nbsp;&nbsp;"Pa i digla se, jašta. Kad je moj mali sestrić čuo za to, bio je pola dana kao zanesen. Onda je lepio hartiju, i napravio nešto nalik na šešir, i držao to iznad moje peći, i to se diglo uvis, a on je zaključio da se tako isto digla i katedrala i da u tome nema nikakvog čuda, nikakvog čuda uopšte. Ovo pokazuje šta znači biti budala - nije mu palo na pamet da su stvari u svetu postavljene upravo tako da bi se katedrala mogla podići. Ne vidi Ruku u prirodi."
<BR>&nbsp;&nbsp;&nbsp;&nbsp;&nbsp;"Nije lično gledao?" upitah. "Hoću reći, katedralu?"
<BR>&nbsp;&nbsp;&nbsp;&nbsp;&nbsp;Nije me shvatila. "Ma gledao ju je desetak puta, ako ne i više, kad su prolazile ovamo."
<BR>&nbsp;&nbsp;&nbsp;&nbsp;&nbsp;Naš razgovor preseče dernjava onoga sa bubnjem; ritmično je napevao, slično kao nekad doktor Talos, ali promuklije i bez one doktorove pakosne domišljatosti. "Zna sve! Zna svakog! Zelen k'o ogrozd! Vidite sami!"
<BR>&nbsp;&nbsp;&nbsp;&nbsp;&nbsp;(Nametljivi zvuk bubnja: BUM! BUM! BUM!)
<BR>&nbsp;&nbsp;&nbsp;&nbsp;&nbsp;"Smatraš li da bi zeleni čovek znao gde je Agija?"
<BR>&nbsp;&nbsp;&nbsp;&nbsp;&nbsp;Stara se osmehnu. "A tako se ona zove, a? Sad ću znati, ako je iko pomene. Zeleni bi mogao znati. Imaš pare, što ne probaš kod njega?"
<BR>&nbsp;&nbsp;&nbsp;&nbsp;&nbsp;Stvarno, zašto ne probam, pomislio sam.
<BR>&nbsp;&nbsp;&nbsp;&nbsp;&nbsp;"Doveden iz džungle na Severu! Nikad ne jede! Ista sorta kao žbunje, ista sorta kao trava!" BUM! BUM! "Budućnost, prošlost - za njega je ista stvar!"
<BR>&nbsp;&nbsp;&nbsp;&nbsp;&nbsp;Videći da se približavam vratima njegovog šatora, bubnjar prekide galamu. "Samo aes, da ga vidite. Dva, da s njim razgovarate. Tri, da budete nasamo s njim."
<BR>&nbsp;&nbsp;&nbsp;&nbsp;&nbsp;"Sam, s njim, koliko dugo?" upitao sam, izdvajajući tri bakarna aesa. Ironični osmeh pređe bubnjarevim licem. "Koliko god želite." Dadoh mu pare i stupih unutra.
<BR>&nbsp;&nbsp;&nbsp;&nbsp;&nbsp;Jasno je bilo da vlasnik ne očekuje da ću ja dugo ostati unutra; zato sam očekivao neki jak smrad ili nešto jednako neugodno. Ali osećao se samo vrlo blag miris nalik na seno koje je duže odstojalo. U središtu šatre, u prašinom istačkanom mlazu sunčeve svetlosti koja je bila puštena kroz otvor na platnenom krovu, sedeo je čovek boje bledog žada, lancem vezan. Bio je obučen u suknjicu, nalik na kilt, od lišća koje je već bledelo; pored njega je stajao zemljani ćup do vrha napunjen bistrom vodom.
<BR>&nbsp;&nbsp;&nbsp;&nbsp;&nbsp;Jedan trenutak smo ćutali. Stajao sam i gledao ga. On je sedeo i gledao u tlo. "To nije boja", rekoh ja. "A ne bih rekao ni da je bojeno natapanjem. A dlaka na sebi nemaš ništa više nego onaj koga su jutros pred mojim očima izvukli iz zapečaćene kuće."
<BR>&nbsp;&nbsp;&nbsp;&nbsp;&nbsp;Digao je pogled ka meni, opet ga spustio. Čak i beonjače njegovih očiju imale su zelenkastu nijansu.
<BR>&nbsp;&nbsp;&nbsp;&nbsp;&nbsp;Pokušao sam da ga izazovem. "Ako si stvarno biljka, trebalo bi da ti kosa bude trava."
<BR>&nbsp;&nbsp;&nbsp;&nbsp;&nbsp;"Ne." Glas mu je bio mek, spasen od ženstvenosti samo svojom dubinom.
<BR>&nbsp;&nbsp;&nbsp;&nbsp;&nbsp;"Znači, jesi biljka? Koja govori?"
<BR>&nbsp;&nbsp;&nbsp;&nbsp;&nbsp;"Ti nisi seljak."
<BR>&nbsp;&nbsp;&nbsp;&nbsp;&nbsp;"Pre neki dan sam otišao iz Nesusa."
<BR>&nbsp;&nbsp;&nbsp;&nbsp;&nbsp;"Sa nekim obrazovanjem."
<BR>&nbsp;&nbsp;&nbsp;&nbsp;&nbsp;Pomislio sam na majstora Palaemonta, pa na majstora Malrubiusa, pa na moju jadnu Teklu i slegnuo ramenima. "Umem da čitam i pišem."
<BR>&nbsp;&nbsp;&nbsp;&nbsp;&nbsp;"A ipak ne znaš ništa o meni. Nisam pričajuća biljka, što bi trebalo i sam da vidiš. Čak i kad bi neka biljka pošla onim jednim evolucionim putem, od mnogo miliona mogućih, koji vodi ka inteligenciji, nemoguće je da bi svojim oblikom sačinila duplikat, od drveća i lišća, ljudske forme."
<BR>&nbsp;&nbsp;&nbsp;&nbsp;&nbsp;"Isto bi se moglo kazati i za kamen, a ipak postoje kipovi."
<BR>&nbsp;&nbsp;&nbsp;&nbsp;&nbsp;I pored izraza očajanja na licu (a to lice bilo je daleko tužnije nego lice moga prijatelja Jonasa), nešto povuče uvis uglove njegovih usana. "To je lepo rečeno. Nemaš naučnog obrazovanja, ali si bolje naučen nego što shvataš."
<BR>&nbsp;&nbsp;&nbsp;&nbsp;&nbsp;"Naprotiv, sve moje obrazovanje bilo je naučno - mada nije imalo nikakve veze sa tim fantastičnim spekulacijama. Šta si ti?"
<BR>&nbsp;&nbsp;&nbsp;&nbsp;&nbsp;"Veliki prorok. Veliki lažov, kao i svaki čovek čije je stopalo u klopci."
<BR>&nbsp;&nbsp;&nbsp;&nbsp;&nbsp;"Ako mi kažeš šta si, potrudiću se da ti pomognem."
<BR>&nbsp;&nbsp;&nbsp;&nbsp;&nbsp;Pogledao me je; bilo je to kao da je neka visoka trava otvorila oči i pokazala ljudsko lice. "Verujem ti", reče on. "Kako to da baš ti od svih stotina ljudi koji dolaze u ovaj šator poznaješ saosećanje?"
<BR>&nbsp;&nbsp;&nbsp;&nbsp;&nbsp;"O saosećanju nemam pojma, ali mi je usađeno poštovanje za pravdu, a dobro poznajem i alkaldea ovog sela. I zeleni čovek je čovek; a ako je rob, njegov vlasnik mora pokazati kako je dopao ropstva i kako je on postao njegov vlasnik."
<BR>&nbsp;&nbsp;&nbsp;&nbsp;&nbsp;Zeleni reče: "Budala sam, valjda, što ti poklanjam ikakvo poverenje. A ipak, činim to. Ja sam slobodan čovek koji je doputovao iz vaše budućnosti da ispituje vašu epohu."
<BR>&nbsp;&nbsp;&nbsp;&nbsp;&nbsp;"To je nemoguće."
<BR>&nbsp;&nbsp;&nbsp;&nbsp;&nbsp;"Ta zelena boja koja toliko zbunjuje vaš narod je samo ona materija koju nazivate žabokrečinom. Promenili smo je, tako da sad može da živi u našoj krvi, i tom intervencijom smo najzad okončali, sklapanjem mira, dugu borbu ljudskog roda protiv sunca. U nama te biljčice žive i umiru, a naša tela se hrane njima i njihovim mrtvim jedinkama, tako da nam druga hrana nije potrebna. Došao je kraj svim gladovanjima i svakom trudu oko uzgajanja hrane."
<BR>&nbsp;&nbsp;&nbsp;&nbsp;&nbsp;"Ali morate imati sunce."
<BR>&nbsp;&nbsp;&nbsp;&nbsp;&nbsp;"Da", reče zeleni čovek. "A ja ga ovde nemam dovoljno. Dan je blistaviji u mom vremenu."
<BR>&nbsp;&nbsp;&nbsp;&nbsp;&nbsp;Ta jednostavna rečenica oduševila me je kao ništa drugo još od mog prvog pogleda na kapelu bez krova u Razbijenom dvoru u našoj Citadeli. "Znači Novo sunce će doći, kao što je i predskazano", rekoh, "a Urt će dobiti svoj drugi život - ako je istina to što govoriš."
<BR>&nbsp;&nbsp;&nbsp;&nbsp;&nbsp;Zeleni zabaci glavu i nasmeja se. Mnogo kasnije u životu čuo sam kako se smeje zver alzabo kad krstari snežnim visoravnima; jeziv je taj smeh, ali smeh zelenog čoveka bio je grozniji i ja uzmakoh od njega. "Nisi ti ljudsko biće", rekoh ja. "Nisi sada, ako si uopšte ikad i bio."
<BR>&nbsp;&nbsp;&nbsp;&nbsp;&nbsp;Opet se nasmejao. "Eto, a ja se ponadao da će od tebe biti nešto. Baš sam jadan stvor. Mislio sam da sam se pomirio s tim da ću umreti među jednim narodom koji je samo hodajuća prašina; ali pri prvom, najmanjem zračku nade, svu sam pomirenost izgubio. Ja sam pravi čovek, prijatelju. A ti nisi, a ja ću kroz nekoliko meseci biti mrtav."
<BR>&nbsp;&nbsp;&nbsp;&nbsp;&nbsp;Prisetih se njegove sorte. Koliko puta sam gledao kako vetar razbija zamrznute stabljike letnjeg cveća o zidove raznih mauzoleja u našem nekropolisu. "Razumeo sam te. Idu topli dani, sunčani, ali kad im dođe kraj i tebi će biti kraj. Proizvedi semenke dok još možeš."
<BR>&nbsp;&nbsp;&nbsp;&nbsp;&nbsp;Uozbiljio se. "Ne veruješ mi, čak ne shvataš ni to da sam čovek kao i ti, a ipak osećaš sažaljenje prema meni. Možda si u pravu, možda je nama došlo neko novo sunce i zato što je došlo, mi smo to zaboravili. Ako ikad budem uspeo da se vratim u moje doba, pričaću njima, tamo, o tebi."
<BR>&nbsp;&nbsp;&nbsp;&nbsp;&nbsp;"Ako si stvarno iz budućnosti, zašto se ne spaseš odlaskom napred, svome domu?"
<BR>&nbsp;&nbsp;&nbsp;&nbsp;&nbsp;"Zato što sam, kao što vidiš, vezan lancem." On ispruži ka meni nogu, tako da sam mogao videti gvozdeni okov oko skočnog zgloba njegovog stopala. Njegovo meso boje berila bilo je, oko gvozdenog obruča, nabreklo; viđao sam da se kora drveta nadima oko gvožđa na taj način, kad neko drvo proraste kroz gvozdeni prsten.
<BR>&nbsp;&nbsp;&nbsp;&nbsp;&nbsp;Otvori se viseće platno na ulazu šatre i onaj bubnjar gurnu glavu unutra. "Još ste tu? Imam druge napolju." Značajno pogleda zelenog čoveka, pa se povuče.
<BR>&nbsp;&nbsp;&nbsp;&nbsp;&nbsp;"On hoće da kaže da te moram oterati, inače će mi zatvoriti onaj prorez gore kroz koji mi stiže sunčeva svetlost. One koji plaćaju da me vide rasterujem tako što proričem njihovu budućnost, pa ću proreći i tvoju. Sad si mlad i jak, ali pre nego što se ovaj svet okrene još deset puta oko sunca, postaćeš manje jak i nikada nećeš povratiti onu snagu koju imaš sad. Ako ti se budu rađali sinovi, stvaraćeš sebi neprijatelje. Ako..."
<BR>&nbsp;&nbsp;&nbsp;&nbsp;&nbsp;"Dosta!" rekoh ja. "To što mi pričaš samo je sudbina svih ljudi. Daj mi istinit odgovor na samo jedno pitanje, pa ću otići. Tražim jednu ženu po imenu Agija. Gde ću je naći?"
<BR>&nbsp;&nbsp;&nbsp;&nbsp;&nbsp;Na trenutak je izvrnuo oči nagore tako da se između kapaka video samo uzani polumesec bledozelene boje. Prođoše, kroz zelenoga, laki drhtaji; on ustade i ispruži ruke, pri čemu je prste širio kretnjom kao da rastu grančice. Polagano reče: "Iznad tla."
<BR>&nbsp;&nbsp;&nbsp;&nbsp;&nbsp;Drhtaji su prestali i on je opet seo; sad je izgledao stariji i bleđi nego pre.
<BR>&nbsp;&nbsp;&nbsp;&nbsp;&nbsp;"Znači, samo si varalica", rekoh mu, okrećući se da odem. "A ja sam bio glupak što sam ti, makar i tako malo, poverovao."
<BR>&nbsp;&nbsp;&nbsp;&nbsp;&nbsp;"Ne", prošaputa zeleni. "Čuj. Dolazeći ovde, prošao sam kroz celu vašu budućnost. Neki njeni delići ostaju sa mnom, mada mnogo zamućeni. Rekao sam ti samo istinu - a ako si zaista prijatelj ovdašnjeg alkaldea, reći ću ti još nešto, što možeš njemu preneti, nešto što sam saznao iz pitanja onih koji su dolazili da ispituju mene. Postoje naoružani ljudi koji nameravaju da oslobode čoveka po imenu Barnoh."
<BR>&nbsp;&nbsp;&nbsp;&nbsp;&nbsp;Izvadio sam iz jahačke torbe na svom opasaču belegiju i udario njome po vrhu šipke koja je bila pobodena u zemlju i za koju je bio vezan lanac - tako da se belegija prelomila na dva dela. Polovinu dadoh zelenome.Tokom jednog trenutka nije shvatao da u ruci drži kamen za oštrenje. Onda videh kako u njemu razrasta saznanje; izgledao je, u svojoj velikoj radosti, kao da se širi i rasklapa, kao da se već razbaškario u sjajnijoj svetlosti njegove ere.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
