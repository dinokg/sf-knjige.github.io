<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. RASTANAK
<P>&nbsp;&nbsp;&nbsp;&nbsp;&nbsp;Na mestu gde se ta staza ukrštala sa drugom četvoro ljudi je sedelo na zemlji oko vatrice. Prvo sam prepoznao Jolentu - njena aura lepote činila je da taj proplanak liči na raj. Gotovo istog trenutka Dorkas je prepoznala mene i dotrčala da me poljubi, a ja sam na trenutak video lice dr Talosa, slično lisičjem preko masivnog Boldandersovog ramena.
<BR>&nbsp;&nbsp;&nbsp;&nbsp;&nbsp;Taj džin, koga je trebalo smesta da prepoznam, bio je izmenjen maltene do neprepoznatljivosti. Glava, umotana prljavim zavojima; leđa gola, bez onog njegovog večitog crnog, vrećastog, kratkog kaputa, ali zato izmazana nekom lepljivom masnoćom koja je ličila na glinu i mirisala na ustajalu vodu.
<BR>&nbsp;&nbsp;&nbsp;&nbsp;&nbsp;"Dobar susret, dobar susret", doviknu dr Talos. "Svi smo se pitali kud si se denuo." Boldanders pokaza, vrlo malim naginjanjem glave, da je Dorkas zapravo bila ta koja je postavljala takva pitanja, a to sam, rekao bih, mogao i bez takvog nagoveštaja pogoditi.
<BR>&nbsp;&nbsp;&nbsp;&nbsp;&nbsp;"Pobegao", rekoh. "Kao i Dorkas, znate. Čudim se da vas ostale nisu pobili."
<BR>&nbsp;&nbsp;&nbsp;&nbsp;&nbsp;"Vrlo malešno je falilo", priznade doktor, klimajući glavom.
<BR>&nbsp;&nbsp;&nbsp;&nbsp;&nbsp;Jolenta slegnu ramenima, postižući da taj jednostavni gest izgleda kao prelepa ceremonija. "Pobegla sam i ja." Obema šakama je poduhvatila svoje ogromne dojke. "Ali mislim da trčanju nisam sasvim primerena, a? Nego, naletim ja u mraku na jednog uzvišenoga. On mi je rekao da neću morati dalje da bežim, da će me on uzeti u zaštitu. Međutim, dođu neke spahije - volela bih da te njihove životinje budu upregnute u moju kočiju jednoga dana, bile su vrlo fine - a sa njima neki visoki zvaničnik, i to od one sorte koja za žene ništa ne mari. Ponadam se ja da ću biti izvedena pred autarha - čije pore sijaju jače nego i same zvezde - kao što se u drami zamalo dešava. Ali oni su naterali mog uzvišenog da ode i onda hajde nazad u teatar, gde su bili on", gestom je pokazala ka Boldandorsu, "i doktor. Doktor je mazao melem po njemu, a vojnici su rešili da nas poubijaju, mada sam videla da ne bi stvarno želeli da ubiju mene. Onda nas ipak pustiše i evo nas."
<BR>&nbsp;&nbsp;&nbsp;&nbsp;&nbsp;Doktor Talos je dodao: "Dorkas smo našli u zoru. Tačnije, našla je ona nas i od tada mi putujemo polako prema planinama. Polako, jer je Boldanders, iako bolestan, ipak jedini od nas koji ima snagu da nosi naš prtljag, a postoje neki delovi prtljaga koje moramo zadržati, bez obzira na to što smo mnoge druge delove odbacili."
<BR>&nbsp;&nbsp;&nbsp;&nbsp;&nbsp;Rekoh da sam iznenađem saznanjem da je Boldanders samo bolestan, jer sam do tada bio sasvim siguran da je mrtav.
<BR>&nbsp;&nbsp;&nbsp;&nbsp;&nbsp;"Zaustavio ga je doktor Talos", reče Dorkas. "Zar ne, doktore? Tako je i uhvaćen. Čudo jedno kako ne ubiše obojicu."
<BR>&nbsp;&nbsp;&nbsp;&nbsp;&nbsp;"A ipak, kao što vidite", reče doktor Talos sa osmehom, "hodamo još među živima. Iako smo se u radu malčice i pohabali, bogatstvo jesmo stekli. Pokaži Severijanu naše pare, Boldanderse."
<BR>&nbsp;&nbsp;&nbsp;&nbsp;&nbsp;Div se bolno pomače i izvuče jednu nabreklu kesu od štavljene kože. Pogledavši doktora kao da traži dodatna uputstva, odrešio je kanape i sasuo u svoju šaketinu pljusak novoiskovanih hrisosa.
<BR>&nbsp;&nbsp;&nbsp;&nbsp;&nbsp;Dr Talos uze jedan novčić i diže ga u sunčani zrak. "Šta misliš, koliko dugo bi čovek iz jednog od ribarskih sela oko jezera Diuturne gradio zidove, za ovo?"
<BR>&nbsp;&nbsp;&nbsp;&nbsp;&nbsp;Rekoh: "Bar godinu dana, pretpostavio bih."
<BR>&nbsp;&nbsp;&nbsp;&nbsp;&nbsp;"Dve! I to svakoga dana, zimi i leti, po kiši i suncu, ako mu dajemo malo po malo u vidu bakrenjaka, što i hoćemo. Uzećemo pedeset takvih da nam pomognu da obnovimo svoju kuću. Čekaj samo dok je vidiš!"
<BR>&nbsp;&nbsp;&nbsp;&nbsp;&nbsp;Boldanders je svojim teškim glasom dodao: "Ako budu hteli da rade."
<BR>&nbsp;&nbsp;&nbsp;&nbsp;&nbsp;Crvenokosi doktor se munjevito okrenuo ka njemu. "Radiće! Nešto sam i ja naučio od onog prošli put, dozvoli da ti to kažem!"
<BR>&nbsp;&nbsp;&nbsp;&nbsp;&nbsp;Umešah se. "Pretpostavljam da je deo para moj i da deo pripada ovim ženama - zar ne?"
<BR>&nbsp;&nbsp;&nbsp;&nbsp;&nbsp;Doktor Talos se opustio. "A, da. Zaboravio sam. Žene su za svoja učešća već dobile. Polovina od ovoga je tvoja. Pa, najzad, da nije tebe bilo, ne bismo ništa ni dobili." Zagrabio je novčiće iz džinovog dlana i počeo da zida dve hrpice na tlu.
<BR>&nbsp;&nbsp;&nbsp;&nbsp;&nbsp;Pomislio sam da on to govori u smislu da sam ja doprineo uspešnom izvođenju predstave, ako je ono bilo uspešno. Ali Dorkas je, izgleda, osetila da iza doktorovog odavanja priznanja meni leži i nešto više, pa je zapitala: "Zašto to kažeš, doktore?"
<BR>&nbsp;&nbsp;&nbsp;&nbsp;&nbsp;Lisičje lice se osmehnulo. "Severijan ima prijatelje na visokim mestima. Priznajem da sam to već neko vreme slutio - pomisao da jedan mučitelj tek tako skitniči po drumovima bila je čak i Boldandersu malčice neverovatna, a kad je reč o gutanju neverovatnih tvrdnji, moje grlo je, bojim se, sasvim usko. "
<BR>&nbsp;&nbsp;&nbsp;&nbsp;&nbsp;"Ja, ako i imam takve prijatelje", rekoh, "ne znam da ih imam."
<BR>&nbsp;&nbsp;&nbsp;&nbsp;&nbsp;Sad su dve hrpe bile jednake visine i doktor gurnu jednu prema meni, a drugu nazad ka džinu. "U prvi mah, kad sam te našao u krevetu sa Boldandersom, pomislio sam da si nam možda poslat kao opomena da moju dramu ne izvodimo - ona je, u po nečemu, kao što si mogao zapaziti, bar prividno nastrojena kritički prema autarhiji."
<BR>&nbsp;&nbsp;&nbsp;&nbsp;&nbsp;"Samo malo", protepa Jolenta ironično.
<BR>&nbsp;&nbsp;&nbsp;&nbsp;&nbsp;"Ali, zaista, slati jednog mučitelja iz Citadele samo da bi se poplašila dvojica lutajućih glumaca, bilo bi apsurdno preterivanje. Onda sam shvatio da mi, samim tim što pravimo pozorište, omogućujemo da se ti sakriješ. Malo ko bi posumnjao da će se jedan autarhov sluga umešati u takvo preduzeće. Dopisao sam ulogu Sadruga samo da te bolje sakrijen, naime, da bi ta tvoja odora imala razlog postojanja."
<BR>&nbsp;&nbsp;&nbsp;&nbsp;&nbsp;"O ovome ja ne znam ništa", rekoh.
<BR>&nbsp;&nbsp;&nbsp;&nbsp;&nbsp;"Dobro, de. Ne želim ja da te prisiljavam da kršiš svoje zakletve. Ali, dok smo nameštali pozorište juče, jedan visokopoložajni sluga Kuće apsoluta - agamit, čini mi se, a ti bespolni su uvek blizu uha vlasti - došao je i zapitao da li je naša trupa ona u kojoj ti glumiš i da li si sa nama. Ti i Jolenta ste se bili odvojili, ali ja sam odgovorio potvrdno. Onda je pitao koliko učešće imaš u našoj zaradi, a kad sam mu rekao, on mi je saopštio da ima uputstva da nam plati odmah za predstavu koja će uveče biti. A što se veoma srećno pokazalo, pošto se ovaj veliki zvekan ustremio na publiku."
<BR>&nbsp;&nbsp;&nbsp;&nbsp;&nbsp;Bio je to jedan od vrlo malog broja primera kad sam primetio da Boldandersa vređaju podrugivanja njegovog lekara. Okrenuo je svoje veliko telo, iako je to za njega očito bilo vrlo bolno, na takav način da je sad gledao na drugu stranu, a ne ka nama.
<BR>&nbsp;&nbsp;&nbsp;&nbsp;&nbsp;Dorkas mi je svojevremeno rekla da sam, spavajući pod šatorom dr Talosa, spavao sam. Sad osetih da i div ima to osećanje, naime, osećanje da je na ovom proplanku sam, mada su tu još i neke sitne životinje, njegovi kućni ljubimci, ali, koji već počinju da ga zamaraju.
<BR>&nbsp;&nbsp;&nbsp;&nbsp;&nbsp;"On je za svoju naglost platio", rekoh. "Izgleda gadno opečen."
<BR>&nbsp;&nbsp;&nbsp;&nbsp;&nbsp;Doktor klimnu glavom. "Ma, imao je sreće Boldanders, zapravo. Hijeroduli su umanjili snagu svojih zraka i nastojali da ga odbiju, a ne ubiju. On sad živi zahvaljujući njihovoj trpeljivosti i regenerisaće se."
<BR>&nbsp;&nbsp;&nbsp;&nbsp;&nbsp;Dorkas promrmlja: "Misliš, zalečiće se? Verujem da hoće. Osećam prema njemu više sažaljenja nego što mogu rečima kazati."
<BR>&nbsp;&nbsp;&nbsp;&nbsp;&nbsp;"Nežno je tvoje srce. Možda i previše nežno. Ali Boldanders još i sad raste, a deca koja rastu imaju veliku moć oporavljanja."
<BR>&nbsp;&nbsp;&nbsp;&nbsp;&nbsp;"Još raste?" upitah. "Pa, kosa mu je delom seda."
<BR>&nbsp;&nbsp;&nbsp;&nbsp;&nbsp;Doktor se nasmeja. "Onda, recimo, raste broj njegovih godina. Ali, sada, prijatelji dragi", reče i poče otresati prašinu sa pantalona, "sada smo dospeli, kao što neki pesnik zgodno reče, do mesta gde ljude razdvajaju njihova odredišta. Mi smo ovde stali, Severijane, ne samo zato što smo se umorili nego zato što je ova tačka raskrsnica od koje se staza prema Traksu, kojom ideš ti, i staza prema jezeru Diuturni i zemlji našoj razilaze. Nije mi se htelo da prođem ovu tačku, poslednju na kojoj je bilo nade da ću te videti, a da ne podelim našu zaradu pošteno - ali sad je to obavljeno. Ako se bude dogodilo da opet stupiš u vezu saa svojim dobročiniteljima u Kući apsoluta, hoćeš li potvrditi da se prema tebi postupilo ispravno?"
<BR>&nbsp;&nbsp;&nbsp;&nbsp;&nbsp;Hrpa hrisosa još je ležala na zemlji ispred mene. "Ovde ima sto puta više nego što sam se nadao da ću zaraditi", rekoh. "Da. Svakako." Pokupio sam novac i stavio ga u torbicu na opasaču.
<BR>&nbsp;&nbsp;&nbsp;&nbsp;&nbsp;Dorkas i Jolenta razmeniše poglede, a onda Dorkas reče: "Ja ću u Traks, gde Severijan ide, ako Severijan ide tamo."
<BR>&nbsp;&nbsp;&nbsp;&nbsp;&nbsp;Jolenta podiže šaku ka doktoru, očigledno očekujući da će joj ovaj pomoći da ustane.
<BR>&nbsp;&nbsp;&nbsp;&nbsp;&nbsp;"Boldanders i ja putovaćemo sami", reče on, "i to peške celu noć. Mnogo ćete nam nedostajati svi vi, ali došlo nam je vreme rastanka. Dorkas, dete moje, oduševljen sam što ćeš ti imati zaštitnika." (Jolentina šaka se u međuvremenu našla na njegovoj butini. "Hajmo, Boldanderse, krenuti se mora."
<BR>&nbsp;&nbsp;&nbsp;&nbsp;&nbsp;Džin se trapavo digao na noge; nije jaukao, ali sam jasno video koliko pati. Zavoji su mu bili mokri od mešavine znoja i krvi. Znao sam šta moram učiniti, pa rekoh: "Boldanders i ja moramo nešto nasamo da popričamo. Da li bih mogao zamoliti vas ostale da se odmaknete jedno sto koraka?"
<BR>&nbsp;&nbsp;&nbsp;&nbsp;&nbsp;Žene krenuše da me poslušaju: Dorkas jednim puteljkom, a Jolenta (kojoj je Dorkas pomogla da ustane) drugim; ali dr Talos se ni makao nije sve dok nisam ponovio svoj zahtev da pođe.
<BR>&nbsp;&nbsp;&nbsp;&nbsp;&nbsp;"Ti bi da i ja odem? Beskorisno, sasvim beskorisno. Boldanders će mi sve ispričati, sve što mu kažeš, čim opet budemo zajedno. Jolenta! Dođi ovamo, draga."
<BR>&nbsp;&nbsp;&nbsp;&nbsp;&nbsp;"Ona je pošla na moj zahtev, tražio sam to od nje kao i od tebe."
<BR>&nbsp;&nbsp;&nbsp;&nbsp;&nbsp;"Da, ali pogrešnom stazom je pošla, a ja to ne mogu dozvoliti. Jolenta!"
<BR>&nbsp;&nbsp;&nbsp;&nbsp;&nbsp;"Doktore, samo želim da pomognem tvom prijatelju - ili tvom robu, ili šta god ti je on."
<BR>&nbsp;&nbsp;&nbsp;&nbsp;&nbsp;Sasvim neočekivano, Boldandersov duboki glas se začu ispod tog vrtloga zavoja. "Ja sam njegov gospodar."
<BR>&nbsp;&nbsp;&nbsp;&nbsp;&nbsp;"Tačno tako", reče doktor, pa podiže gomilu hrisosa koju je ranije bio gurnuo ka Boldandersu i izruči je u džinov džep na pantalaonama.
<BR>&nbsp;&nbsp;&nbsp;&nbsp;&nbsp;Jolenta se hramljući vratila do nas, a niz njeno divno lice lile su suze. "Doktore, zar ne mogu sa vama?"
<BR>&nbsp;&nbsp;&nbsp;&nbsp;&nbsp;"Naravno da ne možeš", reče on hladno kao da je neko dete zatražilo još jednu krišku torte. Jolenta mu se sruši pred noge.
<BR>&nbsp;&nbsp;&nbsp;&nbsp;&nbsp;Digoh pogled ka džinu. "Boldanderse, ja ti mogu pomoći. Nedavno je jedan moj prijatelj opečen koliko i ti sad i ja sam mu pomogao. Ali neću to da uradim dok doktor Talos i Jolenta gledaju. Hoćeš li poći sa mnom, ne mnogo daleko, i to natrag, stazom ka Kući apsoluta?"
<BR>&nbsp;&nbsp;&nbsp;&nbsp;&nbsp;Polagano, džinova glava odmahnu levo-desno.
<BR>&nbsp;&nbsp;&nbsp;&nbsp;&nbsp;"Zna on koje sredstvo za ublažavanje bola ti nudiš", reče doktor Talos, smejući se. "I on ga je mnogima dao, ali odveć voli da živi."
<BR>&nbsp;&nbsp;&nbsp;&nbsp;&nbsp;"Život i nudim - ne smrt."
<BR>&nbsp;&nbsp;&nbsp;&nbsp;&nbsp;"A je l'?" Doktor izvi jednu obrvu. "Gde ti je taj prijatelj?"
<BR>&nbsp;&nbsp;&nbsp;&nbsp;&nbsp;Džin je dohvatio ručke svojih dvotočkastih kola. "Boldanderse", rekoh, "znaš li ko je bio Pomiritelj?"
<BR>&nbsp;&nbsp;&nbsp;&nbsp;&nbsp;"To je bilo davno", odgovori Boldanders. "Nevažno je." Pošao je drugim, ne Dorkasinim putem. Dr Talos krenu nekoliko koraka za njim, ali i Jolenta se držala za njega i Talos stade.
<BR>&nbsp;&nbsp;&nbsp;&nbsp;&nbsp;"Severijane, ako je suditi prema onome što si mi pričao, ti si već mnogo zatvorenika čuvao. Ako bi ti Boldanders dao još jedan hrisos, da li bi ti držao ovu spodobu dok mi dobro ne odmaknemo?"
<BR>&nbsp;&nbsp;&nbsp;&nbsp;&nbsp;Bilo mi je muka od pomisli na džinov bol i moj neuspeh; ali uspeh da izgovorim reči: "Kao član gilde, porudžbine mogu primati isključivo od zakonito vaspostavljene vlasti."
<BR>&nbsp;&nbsp;&nbsp;&nbsp;&nbsp;"Onda ćemo je nas dvojica ubiti čim zamaknemo iz tvog vidika."
<BR>&nbsp;&nbsp;&nbsp;&nbsp;&nbsp;"To je stvar između vas i nje", rekoh i pođoh za Dorkas.
<BR>&nbsp;&nbsp;&nbsp;&nbsp;&nbsp;Tek što sam je sustigao, začusmo Jolentin vrisak. Dorkas je stala i jače me stisnula za ruku, te zapitala kakvi su to zvuci. Ispričah joj doktorovu pretnju.
<BR>&nbsp;&nbsp;&nbsp;&nbsp;&nbsp;"I pustio si je?"
<BR>&nbsp;&nbsp;&nbsp;&nbsp;&nbsp;"Nisam mislio da on to ozbiljno preti."
<BR>&nbsp;&nbsp;&nbsp;&nbsp;&nbsp;Tek što sam to dorekao, okrenusmo se i pođosmo nazad. Posle desetak naših koraka, krike je zamenila tišina tako duboka da se moglo čuti šuškanje jednog umirućeg lista. Hitali smo, ali dok do raskrsnice stigosmo, ja sam već bio siguran da smo zakasnili, pa sam, ako treba istinu reći, žurio samo zato što sam znao da bi se Dorkas razočarala u mene ako ne požurim.
<BR>&nbsp;&nbsp;&nbsp;&nbsp;&nbsp;Pogrešno sam zaključio da je Jolenta mrtva. Obilazeći jedan zavijutak staze, videsmo je kako trči ka nama, ali kolena sastavljenih kao da joj obilate butine smetaju, a ruku prekrštenih preko dojki da ne landaraju. Veličanstvena crvenozlatna kosa padala joj je preko očiju, a njena tanka košulja od organce bejaše u dronjke isečena. Pala je u nesvest čim ju je Dorkas prihvatila u zagrljaj. "Tukli je, đavoli", reče Dorkas.
<BR>&nbsp;&nbsp;&nbsp;&nbsp;&nbsp;"Maločas smo se plašili da će je ubiti." Osmotrio sam modrice na leđima te lepe žene. "Mislim da su ovo tragovi doktorovog štapa. Sreća je njena što nije Boldandersa nahuškao na nju."
<BR>&nbsp;&nbsp;&nbsp;&nbsp;&nbsp;"Ali šta mi sad možemo?"
<BR>&nbsp;&nbsp;&nbsp;&nbsp;&nbsp;"Možemo da pokušamo sa ovim." Izvadio sam Kandžu iz sare svoje čizme i pokazao joj je. "Pamtiš li šta smo našli u mojoj jahačkoj torbici? Ono za šta si rekla da nije pravi dragi kamen? Bila je to ova stvar; izgleda da pomaže povređenim ljudima, ponekad. Hteo sam na Boldandersu da je primenim, ali me nije pustio."
<BR>&nbsp;&nbsp;&nbsp;&nbsp;&nbsp;Podigao sam Kandžu iznad Jolentine glave, a onda stao da prelazim preko modrica na njenim leđima, ali Kandža nije zasijala ništa jače niti se primećivalo da je Jolenti išta bolje. "Ne dejstvuje", rekoh. "Moraću da je nosim."
<BR>&nbsp;&nbsp;&nbsp;&nbsp;&nbsp;"Prebaci je preko ramena, inače ćeš je držati tačno tamo gde je najgore povređena."
<BR>&nbsp;&nbsp;&nbsp;&nbsp;&nbsp;Dorkas je ponela Terminus Est, a ja ponesoh Jolentu na način kako mi je Dorkas predložila. Nađoh da je teška maltene kao muškarac. Dugo smo tako gazili ispod bledozelenog lisnatog svoda, dok najzad Jolenta ne otvori oči. Ali ni tad nije mogla da hoda niti da stoji bez podrške, pa čak ni da prstima začešlja unazad tu svoju izuzetnu kosu, da bolje vidimo suzama izmrljani oval njenog lica.
<BR>&nbsp;&nbsp;&nbsp;&nbsp;&nbsp;"Doktor ne pušta da idem s njim", reče ona.
<BR>&nbsp;&nbsp;&nbsp;&nbsp;&nbsp;Dorkas klimnu glavom. "Izgleda da ne pušta." Takvim tonom mogla je govoriti i nekome daleko mlađem od sebe.
<BR>&nbsp;&nbsp;&nbsp;&nbsp;&nbsp;"Biću uništena."
<BR>&nbsp;&nbsp;&nbsp;&nbsp;&nbsp;Zapitah je zašto tako govori, ali ona samo odmahnu glavom. Uskoro reče: "Mogu li s tobom, Severijane? Para nemam uopšte. Boldanders je uzeo sve ono što mi je doktor dao." Bacila je jedan kosi pogled ka Dorkas. "I ona ima para - dobila je više nego ja. Dobila je isto koliko je doktor dao tebi."
<BR>&nbsp;&nbsp;&nbsp;&nbsp;&nbsp;"Zna on to", reče Dorkas. "Zna, takođe, da je sav moj novac, ako ga želi, njegov."
<BR>&nbsp;&nbsp;&nbsp;&nbsp;&nbsp;Promenih temu. "Možda bi trebalo da obe znate da ja, moguće je, ipak neću poći u Traks, ili bar ne pravo u Traks. Ne, ako mogu prvo otkriti gde je Pelerinski red."
<BR>&nbsp;&nbsp;&nbsp;&nbsp;&nbsp;Jolenta me je pogledala kao da sam poludeo. "Čula sam da one lutaju po celom svetu. Sem toga, one primaju samo žene."
<BR>&nbsp;&nbsp;&nbsp;&nbsp;&nbsp;"Neću ja da im se pridružim, samo hoću da ih nađem. Prema poslednjim vestima koje sam čuo, krenule su ka severu. Ali ako saznam gde su, moraću tamo - pa makar to značilo i povratak na jug."
<BR>&nbsp;&nbsp;&nbsp;&nbsp;&nbsp;"Ja idem gde i ti", objavi Dorkas. "Ne u Traks."
<BR>&nbsp;&nbsp;&nbsp;&nbsp;&nbsp;"A ja nigde", uzdahnu Jolenta.
<BR>&nbsp;&nbsp;&nbsp;&nbsp;&nbsp;Čim više nismo morali da pridržavamo Jolentu, Dorkas i ja smo donekle odmakli u odnosu na nju. Hodali smo tako, neko vreme, onda sam se okrenuo da je pogledam. Nije više plakala, ali jedva da sam mogao prepoznati onu lepoticu koja je nekada pratila doktora Talosa. Nekada je držala glavu dignutu ponosito, čak nadmeno. Pleća je držala zabačena unazad, a njene veličanstvene oči nekad su sjale kao smaragdi. A sad: pogurena, umorna, gleda u tlo.
<BR>&nbsp;&nbsp;&nbsp;&nbsp;&nbsp;"O čemu si to pričao sa doktorom i džinom?" upita me Dorkas u hodu.
<BR>&nbsp;&nbsp;&nbsp;&nbsp;&nbsp;"Pa već sam ti rekao", rekoh.
<BR>&nbsp;&nbsp;&nbsp;&nbsp;&nbsp;"Jedna od tvojih rečenica bila je tako glasna da sam čula. A glasila je: 'Znaš li ko je bio Pomiritelj?' Ali nije mi bilo jasno da li to pitaš zato što ne znaš, ili samo da bi utvrdio da li oni znaju."
<BR>&nbsp;&nbsp;&nbsp;&nbsp;&nbsp;"Znam vrlo malo - zapravo ništa. Viđao sam slike koje navodno predstavljaju njega, ali one se međusobno toliko razlikuju da teško da bi to mogao biti isti čovek."
<BR>&nbsp;&nbsp;&nbsp;&nbsp;&nbsp;"Postoje predanja."
<BR>&nbsp;&nbsp;&nbsp;&nbsp;&nbsp;"Većina onih koje sam ja čuo zvuče vrlo glupo. Kamo sreće da je Jonas ovde; on bi se pobrinuo o Jolenti, a znao bi i o Pomiritelju. Jonas, to je bio onaj čovek koga smo sreli na Sažalnici, onaj koji je jahao kobilu meričipu. Jedno vreme mi je bio dobar prijatelj."
<BR>&nbsp;&nbsp;&nbsp;&nbsp;&nbsp;"A gde je sad?"
<BR>&nbsp;&nbsp;&nbsp;&nbsp;&nbsp;"To je i doktor Talos hteo da zna. Ne znam gde je i ne želim o tome da govorim. Ako želiš da pričamo, kaži mi nešto o Pomiritelju."
<BR>&nbsp;&nbsp;&nbsp;&nbsp;&nbsp;Znam da je moj utisak, sledećeg trenutka stečen, bio glup, ali, čim sam to ime pomenuo, učinilo mi se da se šumska tišina spustila na mene kao teret. Još je uzdisao neki vetrić među najvišim granama, ali to je zvučalo kao uzdah sa bolesničke postelje; bledozelena boja tog lišća, koje je bilo za svetlošću izgladnelo, nagoveštavala je ubelelost na licima dece koja već dugo trpe glad.
<BR>&nbsp;&nbsp;&nbsp;&nbsp;&nbsp;"O njemu niko ne zna mnogo", poče Dorkas, "a ja verovatno manje nego ti. Čak ne pamtim ni kako sam saznala to što znam. Ali neki ljudi pričaju da je bio jedva nešto više od dečaka. Neki vele da uopšte nije bio ljudsko biće - ali ni kakogen, nego misao, za nas opipljiva misao, neke ogromne inteligencije kojoj naša stvarnost predstavlja ono isto što prodavcima igračaka predstavljaju papirna pozorišta. Priče kažu da je Pomiritelj jednom prilikom uhvatio neku umiruću ženu za ruku, a drugom rukom dohvatio zvezdu i da je od tog časa imao moć da pomiruje Vaseljenu sa ljudskošću i ljudskost sa Vaseljenom, okončavajući taj stari raskol. Umeo je i da nestane, a onda da se opet pojavi kad su već svi poverovali da je mrtav - neki put čak i posle sopstvenog pogreba. Pred ljudima se pojavljivao možda i u obliku životinje koja govori ljudskim jezikom, a pred nekom pobožnom ženom se pojavio u obliku ruže."
<BR>&nbsp;&nbsp;&nbsp;&nbsp;&nbsp;Setio sam se svoga dobijanja maske. "Verovatno pred svetom Katarinom prilikom njenog pogubljenja."
<BR>&nbsp;&nbsp;&nbsp;&nbsp;&nbsp;"Postoje i neka mračna predanja."
<BR>&nbsp;&nbsp;&nbsp;&nbsp;&nbsp;"Ispričaj mi neko."
<BR>&nbsp;&nbsp;&nbsp;&nbsp;&nbsp;"Plašila su me", reče Dorkas. "Evo, već ih se i ne sećam. Ima li pomena o Pomiritelju u toj smeđoj knjižici koju nosiš?"
<BR>&nbsp;&nbsp;&nbsp;&nbsp;&nbsp;Izvukao sam je, video da ima, ali sam je i vratio u torbicu, jer u hodu nisam mogao udobno čitati; rešio sam da taj odlomak pročitam kad se budemo ulogorili, a to je moralo biti uskoro.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
