<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Zvali su je mnogim imenima.
<BR>&nbsp;&nbsp;&nbsp;&nbsp;&nbsp;Nekad je bila znana kao vančulna percepcija. A jedno vreme zvali su je i psionika, skraćeno psi. Ali prvo je bila magija.
<BR>&nbsp;&nbsp;&nbsp;&nbsp;&nbsp;Vrač, s oksidima koje je koristio za bojenje, sa kostima zglobova koje zveče u lobanji, sa vrećicom odvratnog sadržaja, možda ju je upražnjavao na nezgrapan način, pre nego što je prva reč napisana - držeći se počela koje nije razumeo, najverovatnije ni ne znajući da ih ne razume, ne shvatajući da postoji nešto što bi trebalo da razume. A znanje je prenošeno, s jedne neprikladne ruke na drugu. Vešci iz Konga su je koristili, egipatski sveštenici znali su za nju, tibetskim mudracima bila je poznata. A u svim tim slučajevima nije bila mudro korišćena, nije bila shvaćena, i bila je pomešana sa gomilom hokus-pokusa, tako da je u doba razuma postala prokažena i gotovo niko više nije verovao u nju.
<BR>&nbsp;&nbsp;&nbsp;&nbsp;&nbsp;Dani razuma doneli su metodičnost i nauku, a u svetu koji je nauka sagradila, nije bilo mesta za magiju - jer u njoj nije bilo metodičnosti, nije bilo sistema, nije se mogla svesti na formulu niti jednačinu. Zato se u nju sumnjalo, bila je van granica i predstavljana kao idiotska besmislica. Niko razuman ne bi ni pomislio da o njoj ozbiljno razmišlja.
<BR>&nbsp;&nbsp;&nbsp;&nbsp;&nbsp;Ali nazvali su je PK - paranormalna kinetika - ovo drugo bilo je predugačko za izgovaranje. A one koji su je posedovali, nazvali parije i bacali ih u zatvore, i još mnogo gore stvari im radili.
<BR>&nbsp;&nbsp;&nbsp;&nbsp;&nbsp;Bio je to uvrnut posao, kad čovek o tome razmisli - jer uprkos neobične provalije koja leži između PK i nauke, nauka je bila ta koja je usadila u ljudski rod sređen um, koji je učinio da PK najzad proradi.
<BR>&nbsp;&nbsp;&nbsp;&nbsp;&nbsp;I, ma koliko se to činilo čudno, reče Blejn u sebi, bilo je neophodno da nauka dođe prva. Jer nauka je morala da se razvije pre nego što je Čovek bio u stanju da razume sile koje su oslobodile ljudski um iz stega u koje je bio okovan, pre nego što su mentalnu energiju izvukli i stavili u pogon oni koji su, uopšte ne sumnjajući, oduvek posedovali tu moć i energiju. Jer čak i pri proučavanju PK javljala se potreba za metodičnošću, i nauka je bila vežbalište na kome se razvijala metodičnost.
<BR>&nbsp;&nbsp;&nbsp;&nbsp;&nbsp;Bilo je onih koji su govorili da je u dalekoj prošlosti čovečanstvo došlo do raskrsnice dva puta; jedan je bio označen sa 'magija', drugi sa 'nauka', pa je čovek onda izabrao put 'nauke' i odbacio 'magiju'. Mnogi od njih nastavljali su, govoreći da je Čovek prilikom izbora napravio veliku grešku. Vidite gde bismo stigli, govorili su, da smo od početka krenuli putem 'magije'.
<BR>&nbsp;&nbsp;&nbsp;&nbsp;&nbsp;Ali nisu bili u pravu, reče Blejn, govoreći sam sebi, jer dva puta nikada i nisu postojala, uvek je bio samo jedan. Čovek je, naime, morao da ovlada naukom da bi mogao da vlada magijom,
<BR>&nbsp;&nbsp;&nbsp;&nbsp;&nbsp;mada je nauka u suštini gotovo porazila magiju, gotovo je oterala u čistilište podsmehom i prezirom.
<BR>&nbsp;&nbsp;&nbsp;&nbsp;&nbsp;I oterala bi je sasvim da nije bilo tvrdoglavih ljudi koji su odbili da odustanu od sna o zvezdama. Ljudi koji su bili spremni na sve - da podnesu podsmeh celoga sveta, da prihvate sprdnju, samo da mogu staviti ruku na zvezde.
<BR>&nbsp;&nbsp;&nbsp;&nbsp;&nbsp;Pitao se kako li je bilo tih dana kada je Udica bila samo slabašna nada, svetlucanje uma, pitanje vere. Jer grupica tvrdoglavih ljudi koji su verovali, bila je prepuštena sama sebi. Kada bi zatražili pomoć, nje nije bilo, dobili bi samo prezrivo kikotanje nad takvom idiotarijom.
<BR>&nbsp;&nbsp;&nbsp;&nbsp;&nbsp;Štampa ih je rasturila kad su se pojavili u Vašingtonu, da zatraže finansijsku pomoć. Sasvim prirodno, takva pomoć nije se mogla očekivati, jer vlada nije htela da se bavi tako šarlatanskim programom. Ako nauka, sa svim svojim moćima i slavom, nije uspela da stigne do zvezda, kako je moglo biti nade da nešto takvo urodi plodom? I tako su ti ljudi sve sami radili, osim što bi, tu i tamo, dobili neku crkavicu - mala svota iz Indije, još jedna sa Filipina, i nešto malo iz Kolumbije - uz neku kapavicu od metafizičkih društava i nekolicine donatora kojima su bili simpatični.
<BR>&nbsp;&nbsp;&nbsp;&nbsp;&nbsp;A onda ih je, konačno, zemlja koja je imala srce - Meksiko - pozvala da dođu, obezbedila im novac i ustanovila centar za proučavanje i laboratoriju - ponudila ohrabrenje a ne salve smeha.
<BR>&nbsp;&nbsp;&nbsp;&nbsp;&nbsp;I gotovo od toga dana, Udica je postala stvarnost, razvila se u instituciju koja nije doprinosila samo sama sebi, već i zemlji koja joj je otvorila svoje srce.
<BR>&nbsp;&nbsp;&nbsp;&nbsp;&nbsp;A i ja sam deo toga, razmišljao je Blejn sedeći u ćeliji; jedan deo ovog, u suštini, tajanstvenog društva, iako tajanstvenog ne svojom krivicom. Tajanstvenim ga je učinila zavist, netolerancija i nadiruće predrasude čitavog sveta. Čak i dok bežim od njega, čak i dok me ono lovi, ja sam deo njega.
<BR>&nbsp;&nbsp;&nbsp;&nbsp;&nbsp;Ustao je s malog ležaja sa prljavim čaršavom i stao pored prozora, zagledavši se napolje. Mogao je da vidi suncem okupanu široku ulicu, kržljavo drveće razbacano po njenom obodu i, preko puta, tužne, poražene poslovne zgrade s nekoliko razdrndanih kola parkiranih uz ivičnjak, od kojih su neka bila veoma stara - bila su opremljena točkovima koje je pokretao motor s unutrašnjim sagorevanjem. Ljudi su sedeli na stepenicama koje su vodile do pročelja prodavnica, žvakali duvan i pljuvali na pločnik; stvarali su barice lepljive ćilibarne tečnosti, koje su ličile na stare mrlje od krvi. Sedeli su tamo beživotno, žvakali i povremeno izmenjali poneku reč; nisu gledali u pravcu suda, nisu gledali nigde određeno, bili su krajnje nehajni u svom ubitačnom dangubljenju.
<BR>&nbsp;&nbsp;&nbsp;&nbsp;&nbsp;Ali Blejn je znao da nadziru upravo zgradu suda. Nadzirali su njega - čoveka s ogledalom u umu. Umu, rekla je Stara Sara šerifu, od koga se odbijaš.
<BR>&nbsp;&nbsp;&nbsp;&nbsp;&nbsp;A to je bilo ono što je i Kirbi Rend video, što ga je odalo i što mu je bacilo Udicu na trag. Što bi značilo da je Rend ako ne njuškalo, onda bar uočilac. Iako, razmišljao je Blejn, nije ni bitno da li je Rend njuškalo ili uočilac, jer se njuškalo ne bi usrećio čitajući um koji se odbija pravo na tebe.
<BR>&nbsp;&nbsp;&nbsp;&nbsp;&nbsp;A to znači, shvatio je Blejn, da u umu nosim ekvivalent bleštećeg svetla za upozoravanje bilo koga ko poseduje sposobnost da ga vidi. Nigde neću biti bezbedan. Nigde neću moći da se sakrijem. Zvoniće glasno i žestoko svakome njuškalu ili uočiocu, ili bilo kom drugom tragaču koji dođe u njegov domet.
<BR>&nbsp;&nbsp;&nbsp;&nbsp;&nbsp;Ranije nije bilo tako. Bio je sasvim siguran u to. Neko bi to bio pomenuo, ili bi se nalazilo u njegovom psi izveštaju.
<BR>&nbsp;&nbsp;&nbsp;&nbsp;&nbsp;Ti, rekao je skrivaču u svome mozgu, izlazi odatle.
<BR>&nbsp;&nbsp;&nbsp;&nbsp;&nbsp;Mahnulo je repom. Mahnulo je kao srećno kuče. Nije izišlo.
<BR>&nbsp;&nbsp;&nbsp;&nbsp;&nbsp;Blejn se vratio do ležaja i seo na ivicu.
<BR>&nbsp;&nbsp;&nbsp;&nbsp;&nbsp;Harijet će se vratiti, dovešće nekakvu pomoć. Ili će ga šerif do tada već pustiti, čim bude bezbedno. Iako to šerif nije morao, jer je imao dobrih osnova da ga zadrži - posedovanje pištolja.
<BR>&nbsp;&nbsp;&nbsp;&nbsp;&nbsp;Stari, reče on svom veselom pajtašu, možda ćemo opet morati da zavisimo od tebe. Možda će nam biti potreban još neki trik.
<BR>&nbsp;&nbsp;&nbsp;&nbsp;&nbsp;Jer biće u njegovom umu već je izvelo jedan trik - trik sa samim vremenom. Ili metabolizmom? Nije bilo načina da sazna šta je u pitanju: da li se on kretao brže nego obično ili je vreme teklo sporije svima osim njemu.
<BR>&nbsp;&nbsp;&nbsp;&nbsp;&nbsp;A kad pobegne, šta onda?
<BR>&nbsp;&nbsp;&nbsp;&nbsp;&nbsp;Gore u Severnu Dakotu, kao što je Harijet rekla?
<BR>&nbsp;&nbsp;&nbsp;&nbsp;&nbsp;Mogao bi, reče on u sebi, jer drugih planova nije imao. Nije bilo vremena da skuje druge planove. U pitanju je bilo jednostavno, golo izvlačenje iz kandži Udice. Pre mnogo godina, reče u sebi, trebalo je da napravi plan, ali tada se to činilo tako dalekim. Činilo se da kad je on u pitanju, potreba za takvim nečim ne može da se pojavi. A sad evo gde je - zarobljen u zatvorskoj ćeliji u gradiću čije čak ni ime ne zna, s manje od petnaest dolara, a i oni su zaključani u šerifovom stolu.
<BR>&nbsp;&nbsp;&nbsp;&nbsp;&nbsp;Sedeo je i slušao kako kola na benzin klepeću niz ulicu, odnekud je i ptica začavrljala. A ti si se uvalio u nevolju, priznao je sam sebi - u groznu nevolju.
<BR>&nbsp;&nbsp;&nbsp;&nbsp;&nbsp;Ljudi su čekali tamo napolju, sedeli na stepenicama i jako se trudili da ne izgleda kao da nadziru zgradu suda, a njemu se nije sviđalo kako sve to izgleda.
<BR>&nbsp;&nbsp;&nbsp;&nbsp;&nbsp;Vrata šerifove kancelarije su se otvorila i ponovo zalupila, i začuo se zvuk stopala koja se kreću po podu. Čuli su se i nerazgovetni glasovi; Blejn nije ni pokušao da ih razume. Čemu slušanje? Čemu bilo šta?
<BR>&nbsp;&nbsp;&nbsp;&nbsp;&nbsp;Onda se čulo šerifovo ujednačeno stupanje duž kancelarije pa kroz hodnik. Blejn je podigao pogled u trenutku kada se šerif zaustavio ispred njegove ćelije.
<BR>&nbsp;&nbsp;&nbsp;&nbsp;&nbsp;"Blejn", reče šerif, "Otac je došao da te vidi."
<BR>&nbsp;&nbsp;&nbsp;&nbsp;&nbsp;"Kakav otac?"
<BR>&nbsp;&nbsp;&nbsp;&nbsp;&nbsp;"Sveštenik, ti paganine. Paroh ove parohije."
<BR>&nbsp;&nbsp;&nbsp;&nbsp;&nbsp;"Ne razumem", reče Blejn, "šta se ovo njega tiče?"
<BR>&nbsp;&nbsp;&nbsp;&nbsp;&nbsp;"Ljudsko si biće, zar ne?" reče šerif. "Imaš dušu."
<BR>&nbsp;&nbsp;&nbsp;&nbsp;&nbsp;"To ne poričem."
<BR>&nbsp;&nbsp;&nbsp;&nbsp;&nbsp;Šerif ga je nagradio tvrdim i zbunjenim pogledom. "Zašto mi nisi rekao da si iz Udice?"
<BR>&nbsp;&nbsp;&nbsp;&nbsp;&nbsp;Blejn je slegao ramenima. "Kakve to veze ima?"
<BR>&nbsp;&nbsp;&nbsp;&nbsp;&nbsp;"Blagi Bože, čoveče", reče šerif, "da su ljudi znali da si iz Udice, ušli bi da te okače. Običnog parija možda bi i pustili da im promakne kroz prste, ali čoveka iz Udice nikad. Prošlog meseca bilo je tri godine kako su spalili trgovačku stanicu, a poslovođa im je pobegao iz grada ispred nosa."
<BR>&nbsp;&nbsp;&nbsp;&nbsp;&nbsp;"A šta biste vi uradili", Blejn je hteo da zna, "da su odlučili da me treba okačiti?"
<BR>&nbsp;&nbsp;&nbsp;&nbsp;&nbsp;Šerif se počešao po glavi. "E, pa, prirodno, uradio bi' sve što bi' mogao."
<BR>&nbsp;&nbsp;&nbsp;&nbsp;&nbsp;"Veliko hvala", reče Blejn. "Pretpostavljam da ste stupili u vezu s Udicom."
<BR>&nbsp;&nbsp;&nbsp;&nbsp;&nbsp;"Rekao sam im da dođu da te pokupe. Da te se rešim."
<BR>&nbsp;&nbsp;&nbsp;&nbsp;&nbsp;"To je pravi prijatelj", reče Blejn.
<BR>&nbsp;&nbsp;&nbsp;&nbsp;&nbsp;Šerif je nastavio da se mršti.
<BR>&nbsp;&nbsp;&nbsp;&nbsp;&nbsp;"Kako si uopšte zalutao u ovaj grad?" hteo je da zna, sa puno žara. "Ovo je tiho, mirno, pristojno mesto, sve dok se ne pojave tipovi kao ti."
<BR>&nbsp;&nbsp;&nbsp;&nbsp;&nbsp;"Bili smo gladni", reče Blejn, "i zastali smo da doručkujemo."
<BR>&nbsp;&nbsp;&nbsp;&nbsp;&nbsp;"Nabio si glavu u omču", reče mu šerif. "Molim se Bogu da uspem da te izvučem."
<BR>&nbsp;&nbsp;&nbsp;&nbsp;&nbsp;Počeo je da se okreće tamo-amo, a onda se okrenuo nazad.
<BR>&nbsp;&nbsp;&nbsp;&nbsp;&nbsp;"Poslaću oca."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
