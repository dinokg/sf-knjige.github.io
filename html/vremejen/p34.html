<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34.
<P>&nbsp;&nbsp;&nbsp;&nbsp;&nbsp;Hamilton je bio tih. I tako pust da si mogao da osetiš pustoš.
<BR>&nbsp;&nbsp;&nbsp;&nbsp;&nbsp;Blejn je zaustavio kola na trgu i izišao iz njih.
<BR>&nbsp;&nbsp;&nbsp;&nbsp;&nbsp;Nijedno svetlo nije gorelo, a blag šum reke jasno mu je dopirao do ušiju.
<BR>&nbsp;&nbsp;&nbsp;&nbsp;&nbsp;"Otišli su", reče on.
<BR>&nbsp;&nbsp;&nbsp;&nbsp;&nbsp;Harijet je izišla iz kola da stane pored njega.
<BR>&nbsp;&nbsp;&nbsp;&nbsp;&nbsp;"U redu, drugar", reče ona. "Penji se na konja."
<BR>&nbsp;&nbsp;&nbsp;&nbsp;&nbsp;Odmahnuo je glavom.
<BR>&nbsp;&nbsp;&nbsp;&nbsp;&nbsp;"Ali moraš da ideš. Moraš za njima. Ti pripadaš njima."
<BR>&nbsp;&nbsp;&nbsp;&nbsp;&nbsp;"Jednoga dana", reče Blejn. "Jednoga dana, posle mnogo godina. Imam još posla. Širom zemlje biće izolovanih područja parija okruženih neprijateljima. Uplašenih i sakrivenih. Moraću da ih pronađem. Moram da ih spasem što više mogu."
<BR>&nbsp;&nbsp;&nbsp;&nbsp;&nbsp;"Nikad to nećeš dočekati. Bićeš posebna meta. Finovi ljudi neće se smiriti..."
<BR>&nbsp;&nbsp;&nbsp;&nbsp;&nbsp;"Ako pritisak postane suviše jak, otići ću. Ja nisam heroj, Harijet. U suštini, ja sam kukavica."
<BR>&nbsp;&nbsp;&nbsp;&nbsp;&nbsp;"Obećavaš?" upita ona.
<BR>&nbsp;&nbsp;&nbsp;&nbsp;&nbsp;"Naravno. Časna reč. A ti se vrati u Udicu. U Udici ćeš biti bezbedna. Pravo na aerodrom u Pjer."
<BR>&nbsp;&nbsp;&nbsp;&nbsp;&nbsp;Okrenula se i vratila do njegovih kola; pošla je da uđe, a zatim se opet okrenula.
<BR>&nbsp;&nbsp;&nbsp;&nbsp;&nbsp;"Ali tebi će biti potrebna kola."
<BR>&nbsp;&nbsp;&nbsp;&nbsp;&nbsp;Zakikotao se. "Ako mi budu potrebna, imam celo selo puno kola. Mogu da izaberem koja god hoću. Kola nisu mogli da ponesu."
<BR>&nbsp;&nbsp;&nbsp;&nbsp;&nbsp;Sela je za volan i okrenula glavu da se pozdravi.
<BR>&nbsp;&nbsp;&nbsp;&nbsp;&nbsp;"Samo jedno", reče Blejn. "Šta je bilo s tobom kad sam bio u hangaru?"
<BR>&nbsp;&nbsp;&nbsp;&nbsp;&nbsp;Smeh joj je bio oštar. "Kada se Rend dovezao, ja sam se izvukla. Otišla sam po pomoć. Smislila sam da telefoniram u Pjer. Tamo je bilo ljudi koji su mogli da nam pomognu."
<BR>&nbsp;&nbsp;&nbsp;&nbsp;&nbsp;"Ali?"
<BR>&nbsp;&nbsp;&nbsp;&nbsp;&nbsp;"Policija me je zaustavila i oterala u zatvor. Pustili su me sutra ujutro, i od tada te tražim."
<BR>&nbsp;&nbsp;&nbsp;&nbsp;&nbsp;"Junakinjo", reče on, a u vazduhu se osetila slaba tutnjava - buka iz daleka.
<BR>&nbsp;&nbsp;&nbsp;&nbsp;&nbsp;Blejn se ukočio, osluškujući. Buka je postala glasnija, dublja - zvuk mnogo kola.
<BR>&nbsp;&nbsp;&nbsp;&nbsp;&nbsp;"Brzo", reče on. "Bez svetala. Nizbrdo preko strmine. Naletećeš na put gore, prema severu."
<BR>&nbsp;&nbsp;&nbsp;&nbsp;&nbsp;"Šep, šta je s tobom?"
<BR>&nbsp;&nbsp;&nbsp;&nbsp;&nbsp;"Ta buka koju čuješ su kola. Potera dolazi. Znaju da je FIn mrtav."
<BR>&nbsp;&nbsp;&nbsp;&nbsp;&nbsp;"A ti, Šep?"
<BR>&nbsp;&nbsp;&nbsp;&nbsp;&nbsp;"Sa mnom će sve biti u redu. Kreći."
<BR>&nbsp;&nbsp;&nbsp;&nbsp;&nbsp;Upalila je motor.
<BR>&nbsp;&nbsp;&nbsp;&nbsp;&nbsp;"Vidimo se", reče ona.
<BR>&nbsp;&nbsp;&nbsp;&nbsp;&nbsp;"Kreći, Harijet! I puno ti hvala. Hvala za sve! Pozdravi Šarlin."
<BR>&nbsp;&nbsp;&nbsp;&nbsp;&nbsp;"Zbogom, Šep", reče ona i kola krenuše u luku prema ulici koja je vodila ka strmini.
<BR>&nbsp;&nbsp;&nbsp;&nbsp;&nbsp;Uspeće, reče on sebi. Svako ko može da proveze kola kroz one slepe planine, tamo kod Udice, ovde ne bi trebalo da ima problema.
<BR>&nbsp;&nbsp;&nbsp;&nbsp;&nbsp;"Zbogom, Harijet", rekao je. "Pozdravi Šarlin." Zašto li je to rekao, zapitao se. Pozdrav i oproštaj sa starim životom, najverovatnije - pružanje ruku da se dodirne prošlost. Iako u Udici neće biti prošlosti. Šarlin će nastaviti da priređuje zabave, najčudniji ljudi nastaviće da se nepozvani pojavljuju. Jer Udica je glamur, blesak i avet. Ali, ni ne znajući to, Udica je sada mrtva. A to je bilo za žaljenje. Jer, Udica je bila jedna od najvećih, jedna od najvrtoglavijih, jedna od najveselijih stvari koje su se ikada dogodile ljudskoj rasi.
<BR>&nbsp;&nbsp;&nbsp;&nbsp;&nbsp;Stajao je sam na trgu i slušao besni zvuk kola koja su se približavala. Daleko na zapadu video je bleštanje njihovih svetala. Hladan vetar stigao je s reke i potezao nogavice njegovih pantalona i rukave jakne.
<BR>&nbsp;&nbsp;&nbsp;&nbsp;&nbsp;Širom sveta. Širom sveta večeras će se kretati kola koja zavijaju, podivljale rulje, i ljudi koji beže.
<BR>&nbsp;&nbsp;&nbsp;&nbsp;&nbsp;Stavio je ruku u džep jakne i osetio oblik i težinu pištolja koji je ispao iz Harijetine tašne. Prsti su mu se sklopili oko njega. Ali to, pomisli on, nije način na koji se treba boriti s njima.
<BR>&nbsp;&nbsp;&nbsp;&nbsp;&nbsp;Postoji jedan drugi način borbe s njima, dugoročan način borbe. Izolovati ih i udaviti u sopstvenoj ograničenosti. Dati im ono što žele - planetu punu ljudi koji su samo normalni. Planetu punu ljudi koji se mogu gomilati i trunuti - nemajući priliku da upoznaju svemir, nikada ne dosežući do zvezda, nikada ne idući nigde i ne radeći ništa. Kao čovek koji je odljuljao život u stolici za ljuljanje na verandi, u nekom gradu koji umire.
<BR>&nbsp;&nbsp;&nbsp;&nbsp;&nbsp;Bez regrutacije spolja, Udica će se spotaći za manje od stotinu godina, doći u ćorsokak za još sledećih sto. Jer će se parije s drugih planeta popunjavati iz Udice još dok budu rešetali svet da spasu svoje ljude.
<BR>&nbsp;&nbsp;&nbsp;&nbsp;&nbsp;Ali to već u sledećem stoleću neće biti važno, jer će ljudska rasa biti bezbedna na drugim planetama, gde će graditi život i onu vrstu kulture kakva im nije bila dopuštena na Zemlji.
<BR>&nbsp;&nbsp;&nbsp;&nbsp;&nbsp;Naumio je da krene preko trga u pravcu strmine. Jer mora da bude van grada, ili na ivici grada, kad kola dođu.
<BR>&nbsp;&nbsp;&nbsp;&nbsp;&nbsp;I znao je da se ponovo nalazi na samotnoj stazi. Ali sad ne više tako samotnoj, jer sada je imao cilj. Cilj, reče on sebi, uz iznenadan blesak ponosa, koji si sam stvorio.
<BR>&nbsp;&nbsp;&nbsp;&nbsp;&nbsp;Ispravio je ramena, stao protiv hladnoće vetra, i krenuo malo odsečnije. Jer - imao je posla. Puno posla.
<BR>&nbsp;&nbsp;&nbsp;&nbsp;&nbsp;Nešto se pomerilo u senci drveća s njegove leve strane i Blejn, uhvativši pokret jednim uglom uma, brzo se okrenu.
<BR>&nbsp;&nbsp;&nbsp;&nbsp;&nbsp;Pokret mu je prilazio, polako, tek pomalo nesiguno.
<BR>&nbsp;&nbsp;&nbsp;&nbsp;&nbsp;"Šep?"
<BR>&nbsp;&nbsp;&nbsp;&nbsp;&nbsp;"Anita!" povika on. "Ti budalice! Anita!"
<BR>&nbsp;&nbsp;&nbsp;&nbsp;&nbsp;Dotrčala je iz tame i pala mu u naručje.
<BR>&nbsp;&nbsp;&nbsp;&nbsp;&nbsp;"Nisam mogla", reče ona. "Nisam mogla da odem bez tebe. Znala sam da ćeš da se vratiš."
<BR>&nbsp;&nbsp;&nbsp;&nbsp;&nbsp;Stisnuo ju je uza se, sagnuo se da je poljubi, i na svetu više nije bilo ničega, u vaseljeni više nije bilo ničega, osim njih dvoje. Krv, jorgovani i blistava zvezda, i vetar na vrhu brda, i to je bilo sve.
<BR>&nbsp;&nbsp;&nbsp;&nbsp;&nbsp;Osim urlanja kola dok su dolazila, razarajući put.
<BR>&nbsp;&nbsp;&nbsp;&nbsp;&nbsp;Blejn se otrgnuo od nje. "Beži!" povika on. "Moraš, Anita!"
<BR>&nbsp;&nbsp;&nbsp;&nbsp;&nbsp;"Kao vetar", reče ona.
<BR>&nbsp;&nbsp;&nbsp;&nbsp;&nbsp;Bežali su.
<BR>&nbsp;&nbsp;&nbsp;&nbsp;&nbsp;"Uz strminu", reče ona. "Kola su gore. Odvezla sam ih tamo čim se smrklo."
<BR>&nbsp;&nbsp;&nbsp;&nbsp;&nbsp;Negde na pola puta uz strminu, zaustavili su se i osvrnuli.
<BR>&nbsp;&nbsp;&nbsp;&nbsp;&nbsp;Prve vatre počinjale su da se pale u uskomešanoj tami sela, i krici jalovog besa dopirali su uz kosinu. Pucnjevi su šuplje odjekivali, razdirani vetrom.
<BR>&nbsp;&nbsp;&nbsp;&nbsp;&nbsp;"Pucaju u senke", reče Anita. "Dole nema ničega. Čak ni pasa i mačaka. Deca su ih povela."
<BR>&nbsp;&nbsp;&nbsp;&nbsp;&nbsp;Ali u mnogim drugim selima, pomisli Blejn, na mnogim drugim mestima, neće biti samo senki. Biće vatara, puščanog dima, konopaca vezanih u čvor, i krvavih noževa. A biće možda i trupkanja brzih nogu, tamnih oblika na nebu i zavijanja u brdima.
<BR>&nbsp;&nbsp;&nbsp;&nbsp;&nbsp;"Anita", upita on, "ima li zaista vukodlaka?"
<BR>&nbsp;&nbsp;&nbsp;&nbsp;&nbsp;"Da", reče mu ona. "Eno dole tvojih vukodlaka."
<BR>&nbsp;&nbsp;&nbsp;&nbsp;&nbsp;I to je tačno, pomisli on. Tama uma, pustoš misli, praznina cilja. To su vukodlaci sveta.
<BR>&nbsp;&nbsp;&nbsp;&nbsp;&nbsp;Njih dvoje su okrenuli leđa selu i krenuli uz kosinu.
<BR>&nbsp;&nbsp;&nbsp;&nbsp;&nbsp;Iza njih - vatre mržnje postale su više, vrelije. Ali napred, visoko nad strminom, daleke zvezde sijale su pune obećanja.
</P></TD></TR></TABLE>
</CENTER>
</BODY>
</HTML>
