<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Blejn je stajao pored prozora i posmatrao kako se sakupljaju u sumraku - ne brzo, već polako; ne bučno, već tiho, gotovo nemarno, kao da dolaze u grad na predstavu u školskom domu, ili na sastanak udruženja zemljoradnika, ili radi neke druge normalne i sasvim rutinske aktivnosti.
<BR>&nbsp;&nbsp;&nbsp;&nbsp;&nbsp;Mogao je da čuje kako se šerif tiho kreće po kancelariji preko puta hodnika i pitao se da li on zna - iako je sigurno da zna, jer dovoljno dugo živi u ovom gradu pa mora znati šta se sprema.
<BR>&nbsp;&nbsp;&nbsp;&nbsp;&nbsp;Blejn je stao pored prozora, podigao ruku i uhvatio se za metalne šipke, a iza šipki, negde među zapuštenim drvećem u dvorištu zgrade suda, jedna ptica pevala je poslednju večernju pesmu pre nego što će se šćućuriti na grani i brzo zaspati.
<BR>&nbsp;&nbsp;&nbsp;&nbsp;&nbsp;A dok je stajao tamo i posmatrao, Ružičasto je ispuzalo iz svog ugla i plutalo u njegovom umu, šireći se, sve dok nije ispunilo čitav njegov um.
<BR>&nbsp;&nbsp;&nbsp;&nbsp;&nbsp;Došao sam da budem s tobom, činilo se da kaže. Dosta mi je sakrivanja. Sad znam sve o tebi. Istražio sam svaki tvoj uglić i svaku tvoju pukotinicu, i sad znam kakvo si ti biće. A, uz pomoć tebe, i kakav je svet u kome si ti - i svet u kome sam ja, jer ovo je sada i moj svet.
<BR>&nbsp;&nbsp;&nbsp;&nbsp;&nbsp;Nema više budalaština? upita deo čudne dvojnosti koji je nastavio da bude Blejn.
<BR>&nbsp;&nbsp;&nbsp;&nbsp;&nbsp;Nema više budalaština, reče drugi deo. Nema više vrištanja, nema više jurenja, nema više pokušaja da pobegnem.
<BR>&nbsp;&nbsp;&nbsp;&nbsp;&nbsp;Osim toga, nema smrti. Tako nešto kao što je smrt ne postoji, jer je završetak života nepojmljiv. To naprosto ne može da se dogodi, iako maglovito, daleko u sećanju, kao da nalazim neke kojima se to moglo dogoditi.
<BR>&nbsp;&nbsp;&nbsp;&nbsp;&nbsp;Blejn se odmakao od prozora, vratio se da sedne na ležaj i sada se sećao. Ali sećanja su bila maglovita, i dolazila su iz daleka i iz davnina, i čovek nije mogao odmah da bude siguran da li su to bila istinska sećanja ili samo neobična zamišljanja.
<BR>&nbsp;&nbsp;&nbsp;&nbsp;&nbsp;Jer postojalo je mnogo planeta, i mnogo različitih ljudi, i gomila čudnih ideja i ispremeštanih delića kosmičke informacije, koji su svi ležali navrat-nanos raštrkani, kao gomila od deset milijardi štapića za izvlačenja.
<BR>&nbsp;&nbsp;&nbsp;&nbsp;&nbsp;"Kako se osećaš?" upita šerif koji je tako tiho stigao kroz hodnik da Blejn nije ni čuo kako dolazi.
<BR>&nbsp;&nbsp;&nbsp;&nbsp;&nbsp;Blejn trgnu glavu. "A što? Dobro sam, mislim. Samo sam gledao vaše prijatelje preko puta."
<BR>&nbsp;&nbsp;&nbsp;&nbsp;&nbsp;Šerif se piskavo zakikotao. "Nema razloga da se plašiš", reče on. "Nemaju oni petlju čak ni da pređu ulicu. Ako i pređu, izići ću da porazgovaram s njima."
<BR>&nbsp;&nbsp;&nbsp;&nbsp;&nbsp;"Čak i ako znaju da sam iz Udice?"
<BR>&nbsp;&nbsp;&nbsp;&nbsp;&nbsp;"To je nešto", reče šerif, "što neće saznati."
<BR>&nbsp;&nbsp;&nbsp;&nbsp;&nbsp;"Rekli ste svešteniku."
<BR>&nbsp;&nbsp;&nbsp;&nbsp;&nbsp;"To je drugo", reče šerif. "Morao sam ocu da kažem."
<BR>&nbsp;&nbsp;&nbsp;&nbsp;&nbsp;"A on neće reći nikom?"
<BR>&nbsp;&nbsp;&nbsp;&nbsp;&nbsp;"A zašto bi?" upita šerif.
<BR>&nbsp;&nbsp;&nbsp;&nbsp;&nbsp;Nije bilo odgovora; bilo je to jedno od onih pitanja na koje nije potrebno odgovarati.
<BR>&nbsp;&nbsp;&nbsp;&nbsp;&nbsp;"A vi ste poslali poruku."
<BR>&nbsp;&nbsp;&nbsp;&nbsp;&nbsp;"Ali ne Udici. Prijatelju koji će je proslediti Udici."
<BR>&nbsp;&nbsp;&nbsp;&nbsp;&nbsp;"Uzaludan trud", reče mu Blejn. "Nije trebalo da se mučite. Udica zna gde sam."
<BR>&nbsp;&nbsp;&nbsp;&nbsp;&nbsp;Jer do sada je već morao imati goniče na tragu; morali su pronaći trag već pre mnogo sati. Postojala je samo jedna šansa da pobegne - putovati brzo i potpuno sam.
<BR>&nbsp;&nbsp;&nbsp;&nbsp;&nbsp;Večeras bi mogli da stignu u ovaj grad, razmišljao je, i talas nade poteče kroz njega. Jer Udica sigurno neće dozvoliti da ga rulja usmrti.
<BR>&nbsp;&nbsp;&nbsp;&nbsp;&nbsp;Blejn je ustao s ležaja i prišao prozoru.
<BR>&nbsp;&nbsp;&nbsp;&nbsp;&nbsp;"Bolje da odmah iziđete", reče on šerifu. "Već su prešli ulicu."
<BR>&nbsp;&nbsp;&nbsp;&nbsp;&nbsp;Jer su, prirodno, morali da žure. Morali su da brzo obave ono što su naumili, pre nego što potpuno padne noć. Kad padne noć, i donese sve svoje tajne, već moraju biti šćućureni u svojim kućama, vrata moraju biti dva puta zaključana i zamandaljena, kapci na prozorima učvršćeni a zavese navučene, sa heksagonalnim znacima prkosno obešenim na svakom otvoru. Jer tada, samo tada, biće bezbedni od užasnih sila koje vršljaju napolju u tami, od duhova zloslutnika i vukodlaka do vampira, goblina, vilenjaka.
<BR>&nbsp;&nbsp;&nbsp;&nbsp;&nbsp;Čuo je kako se šerif okreće i vraća hodnikom u svoju kancelariju. Metal je zastrugao kada je izvadio pušku iz soške, a onda se čuo šupalj zveket kada je šerif otvorio zatvarač i ubacio čaure u cilindar.
<BR>&nbsp;&nbsp;&nbsp;&nbsp;&nbsp;Rulja se kretala kao taman i tečan prekrivač i prišla je u potpunoj tišini, ako se izuzme struganje nogu.
<BR>&nbsp;&nbsp;&nbsp;&nbsp;&nbsp;Blejn ju je posmatrao, opčinjen, kao da je to nešto nezavisno od njega, kao da se okolnosti njega uopšte nisu ticale. A to je čudno, reče on u sebi, znajući da je to čudno, jer rulja je dolazila po njega.
<BR>&nbsp;&nbsp;&nbsp;&nbsp;&nbsp;Ipak, sve to bilo je bez značaja, jer smrt ne postoji. Smrt je nešto što uopšte nema smisla i o čemu ne treba razmišljati. Bilo je to budalasto gubljenje vremena i nije se smelo podnositi.
<BR>&nbsp;&nbsp;&nbsp;&nbsp;&nbsp;A ko je bilo ono da to kaže?
<BR>&nbsp;&nbsp;&nbsp;&nbsp;&nbsp;Jer on zna da smrt postoji - mora postojati smrt, ako postoji evolucija, smrt je jedan od mehanizama koji omogućavaju biološki napredak i unapređenje bića koja evoluiraju.
<BR>&nbsp;&nbsp;&nbsp;&nbsp;&nbsp;Ti, reče on biću unutar svog mozga - biću koje više nije bilo biće, već deo njega - to je tvoja ideja. Smrt je nešto što ne možeš da prihvatiš.
<BR>&nbsp;&nbsp;&nbsp;&nbsp;&nbsp;Ali ona jeste nešto što se uistinu i zasigurno mora prihvatiti. Jer ona je činjenica, sveprisutna je, ona je nešto sa čim svako mora da živi tokom svog kratkog životnog veka.
<BR>&nbsp;&nbsp;&nbsp;&nbsp;&nbsp;Smrt je postojala i bila je blizu - suviše blizu da bi bilo ugodno ili da bi se pobijala. BIla je u mrmljanju rulje tik ispred zgrade, rulje koja je sada izmakla pogledu i prestala da struže nogama, koja se baš sada tiskala oko ulaza u zgradu suda i raspravljala sa šerifom. Jer šerifov gromki glas jasno je dopirao kroz spoljašnja vrata: pozivao je one napolju da se raziđu i vrate kućama.
<BR>&nbsp;&nbsp;&nbsp;&nbsp;&nbsp;"Možete da dobijete", vikao je šerif, "samo trbuh pun olova."
<BR>&nbsp;&nbsp;&nbsp;&nbsp;&nbsp;Ali oni su uzvratili povicima i šerif je ponovo viknuo, i to je tako teklo dosta dugo. Blejn je stajao kod unutrašnjih rešetki i čekao; strah se probijao u njega, prvo polako, a onda brže, nalik na opaku plimu koja juri kroz njegovu krv.
<BR>&nbsp;&nbsp;&nbsp;&nbsp;&nbsp;A onda je šerif prošao kroz vrata, a sa njim su bila tri čoveka - ljudi besni i uplašeni, ali tako odlučni i srditi da su time potisnuli taj strah.
<BR>&nbsp;&nbsp;&nbsp;&nbsp;&nbsp;Šerif je prošao duž kancelarije i ušao u hodnik; puška mu je mlitavo visila u ruci. Ona trojica bila su mu za petama.
<BR>&nbsp;&nbsp;&nbsp;&nbsp;&nbsp;Šerif se zaustavio tik ispred rešetaka i pogledao Blejna; pokušavao je da prikrije smetenost.
<BR>&nbsp;&nbsp;&nbsp;&nbsp;&nbsp;"Žao mi je, Blejn", reče on, "ali ja to ne mogu da učinim. Ovi ljudi su mi prijatelji. Odrastao sam sa mnogima od njih. Ne mogu da pucam u njih."
<BR>&nbsp;&nbsp;&nbsp;&nbsp;&nbsp;"Naravno da ne možeš", reče Blejn, "kukavice prokleta."
<BR>&nbsp;&nbsp;&nbsp;&nbsp;&nbsp;"Daj mi njine ključeve", zareža jedan od trojice. "'Ajde da ga izvučemo odatle."
<BR>&nbsp;&nbsp;&nbsp;&nbsp;&nbsp;"Vise na ekseru pored vrata", reče šerif.
<BR>&nbsp;&nbsp;&nbsp;&nbsp;&nbsp;Bacio je pogled na Blejna.
<BR>&nbsp;&nbsp;&nbsp;&nbsp;&nbsp;"Ništa ne mogu", reče on.
<BR>&nbsp;&nbsp;&nbsp;&nbsp;&nbsp;"Mošeš da odeš i ucmekaš se", reče Blejn. "Srdačno ti to preporučujem."
<BR>&nbsp;&nbsp;&nbsp;&nbsp;&nbsp;Čovek je došao noseći ključeve i šerif se sklonio u stranu. Ključevi su začangrljali u bravi.
<BR>&nbsp;&nbsp;&nbsp;&nbsp;&nbsp;Blejn reče čoveku koji je otvarao vrata: "Hoću samo jedno da se razume. Sam ću da iziđem odavde."
<BR>&nbsp;&nbsp;&nbsp;&nbsp;&nbsp;"Uh!" reče taj čovek.
<BR>&nbsp;&nbsp;&nbsp;&nbsp;&nbsp;"Kažem da hoću sam da iziđem. Neću da me vučete."
<BR>&nbsp;&nbsp;&nbsp;&nbsp;&nbsp;"Ti ćeš da iziđeš kako mi to 'oćemo", zamumla taj čovek.
<BR>&nbsp;&nbsp;&nbsp;&nbsp;&nbsp;"To je sitnica", nagovarao je šerif. "Neće ništa da smeta da mu to dopustite."
<BR>&nbsp;&nbsp;&nbsp;&nbsp;&nbsp;Čovek je otvorio vrata ćelije. "Dobro, 'ajde", reče on.
<BR>&nbsp;&nbsp;&nbsp;&nbsp;&nbsp;Blejn je izišao u hodnik, a trojica ljudi su mu se primakla, sa svake strane po jedan, i jedan iza. Nisu digli ruku na njega. Čovek sa ključevima bacio ih je na pod. Zvečanje je ispunilo hodnik i dovelo Blejnove zube na rub cvokotanja.
<BR>&nbsp;&nbsp;&nbsp;&nbsp;&nbsp;To se dešava, pomisli Blejn. Izgleda neverovatno, ali njemu se to dešava.
<BR>&nbsp;&nbsp;&nbsp;&nbsp;&nbsp;"Mrdaj, smrdljivi parijo", reče čovek iza njega i udari ga u leđa.
<BR>&nbsp;&nbsp;&nbsp;&nbsp;&nbsp;"'Teo si da 'odaš", reče drugi. "'Ajde da vidimo kako 'odaš."
<BR>&nbsp;&nbsp;&nbsp;&nbsp;&nbsp;Blejn je hodao, čvrsto i uspravno; pazio je na svaki korak da se ne bi spotakao. Jer nije smeo da se spotakne; ne sme da učini ništa što bi ga osramotilo.
<BR>&nbsp;&nbsp;&nbsp;&nbsp;&nbsp;Još ima nade, reče on sam sebi. Još postoji mogućnost da tamo napolju ima nekog ko je spreman da me otme od njih. Ili da je Harijet našla pomoć i vraća se, ili je već tu. Iako je to, reče on sam sebi, prilično neverovatno. Nije imala dovoljno vremena i nije mogla znati da je ovako hitno.
<BR>&nbsp;&nbsp;&nbsp;&nbsp;&nbsp;Krupnim, postojanim koracima prošao je kroz šerifovu kancelariju i niz hodnik do spoljašnjih vrata; ona trojica tiskala su se pored njega.
<BR>&nbsp;&nbsp;&nbsp;&nbsp;&nbsp;Neko je držao spoljašnja vrata, gestom tobožnje ljubaznosti, ne bi li ga propustio napolje.
<BR>&nbsp;&nbsp;&nbsp;&nbsp;&nbsp;Delić sekunde je oklevao; užas ga je preplavio. Jer ako prođe kroz ta vrata, ako stane na stepenice, ako se suoči s ruljom koja ga čeka, onda je izgubio svaku nadu.
<BR>&nbsp;&nbsp;&nbsp;&nbsp;&nbsp;"'Ajde, skote pogani", zarežao je čovek iza njega. "Čekaju te tamo napolju."
<BR>&nbsp;&nbsp;&nbsp;&nbsp;&nbsp;Čovek je položio ruku na njegove lopatice i gurnuo ga; Blejn se zateturao korak-dva, a zatim je ponovo pravo koračao.
<BR>&nbsp;&nbsp;&nbsp;&nbsp;&nbsp;A onda je prošao kroz vrata; sad je stajao licem u lice s gomilom!
<BR>&nbsp;&nbsp;&nbsp;&nbsp;&nbsp;Iz nje poče da se diže životinjski zvuk - zvuk izmešane mržnje i užasa, nalik na urlikanje čopora vukova na krvavom tragu, nalik na režanje tigra umornog od čekanja, s još nečim u njemu, nečim kao cviljenje životinje saterane u ugao, doterane na rub smrti.
<BR>&nbsp;&nbsp;&nbsp;&nbsp;&nbsp;A ovi, pomisli Blejn, čudno odeljenim uglom uma, jesu lovljene životinje - ljudi u begu. Ovde je bilo užasa, straha i zavisti neupućenih, bilo je osujećenja onih zapostavljenih, netrpeljivosti i nesnalaženja onih koji su odbijali da razumeju, odstupnice jednog starog poretka koja brani uzan prolaz od nadirućih hordi budućnosti.
<BR>&nbsp;&nbsp;&nbsp;&nbsp;&nbsp;Ubiće ga, kao što su ubili ostale, kao što će ubiti i mnoge druge; međutim, njihova sudbina već je odlučena, bitka je već dobijena.
<BR>&nbsp;&nbsp;&nbsp;&nbsp;&nbsp;Neko ga je gurnuo otpozadi i on skliznu niz glatke kamene stepenice. Okliznuo se, pao i otkotrljao, a rulja se sklopila oko njega. Mnoge ruke bile su na njemu, prsti su mu se zabijali u mišiće, vreli odvratni zadah i smrad njihovih usta dopirao mu je do lica.
<BR>&nbsp;&nbsp;&nbsp;&nbsp;&nbsp;Mnogo ruku ga je trzajem podiglo i guralo ga napred-nazad. Neko ga je udario u trbuh, neko drugi tresnuo ga je po licu; iz urlajuće gomile dopro je vrisak: "'Ajde, smrdljivi parijo, teleportiraj se sad! Ne treba ti ništa drugo. Samo se teleportiraj."
<BR>&nbsp;&nbsp;&nbsp;&nbsp;&nbsp;A to je bilo jako zgodno zavitlavanje - jer je zaista bilo jako malo onih koji su mogli da se teleportiraju. Bilo je levitatora, koji su mogli da se kreću kroz vazduh kao ptice, a bilo je mnogo onih, kao Blejn, koji su mogli da teleportiraju male predmete, i drugih, opet kao Blejn, koji su mogli da teleportiraju svoje umove preko mnogo svetlosnih godina, ali uz pomoć čudnih mašina. Ali pravog samoteleportera, onoga ko može da svoje telo u deliću sekunde prebaci s jednog na drugo mesto, jako je teško naći.
<BR>&nbsp;&nbsp;&nbsp;&nbsp;&nbsp;Gomila je prihvatila skandiranje, zadirkujući ga: "Teleportiraj se! Teleportiraj! Teleportiraj! Teleportiraj se, ti prljavi, smrdljivi parijo!" Smejali su se sve vreme svojoj pameti, bečili se žrtvi koju su obasipali porugom. A nijednog trenutka nisu prestajali da po njemu rade rukama i nogama.
<BR>&nbsp;&nbsp;&nbsp;&nbsp;&nbsp;Nešto toplo teklo mu je niz bradu, jedna usna bila mu je nabrekla i otečena, a ustima je osećao slan ukus. Boleo ga je stomak, a rebra su mu postala osetljiva; stopala i pesnice su nastavile da udaraju po njemu.
<BR>&nbsp;&nbsp;&nbsp;&nbsp;&nbsp;Onda je jedan vrištav glas nadglasao dernjavu. "Prekinite to! Ostavite čoveka na miru!"
<BR>&nbsp;&nbsp;&nbsp;&nbsp;&nbsp;Gomila je ustuknula, ali i dalje ga je držala u okruženju; Blejn, stojeći u središtu kruga ljudi, pogledao je unaokolo i u poslednjoj trunci svetlosti sumraka video blistave pacovske oči i pljuvačku koja se cedi s usana, osetio mržnju koja se diže i kotrlja prema njemu kao zadah tela.
<BR>&nbsp;&nbsp;&nbsp;&nbsp;&nbsp;Krug se razdvojio i dva čoveka prođoše između - jedan mali uzrujan čovek, koji je mogao da bude knjigovođa ili činovnik, i drugi ogromni rmpalija sa licem koje je delovalo kao da su po njemu pilići grebali u potrazi za larvama i crvima. Veliki čovek imao je konopac omotan oko jedne ruke, iz šake mu je visio jedan kraj jako pažljivo oblikovan u vidu omče za vešanje.
<BR>&nbsp;&nbsp;&nbsp;&nbsp;&nbsp;Njih dvojica stali su ispred Blejna i mali čovek neznatno se okrenuo da se suoči s jednim delom kruga.
<BR>&nbsp;&nbsp;&nbsp;&nbsp;&nbsp;"Gospodo", reče on, glasom kojim bi se ponosio direktor pogrebnog preduzeća, "moramo se ponašati pristojno i dostojanstveno. Mi nemamo ništa lično protiv ovog čoveka, samo protiv sistema i grozote čiji je on deo."
<BR>&nbsp;&nbsp;&nbsp;&nbsp;&nbsp;"Reci im, Baster!" dopro je jedan oduševljeni glas s ruba gomile.
<BR>&nbsp;&nbsp;&nbsp;&nbsp;&nbsp;Čovek s glasom direktora pogrebnog preduzeća podiže ruku, tražeći tišinu.
<BR>&nbsp;&nbsp;&nbsp;&nbsp;&nbsp;"Tužno je i svečano", reče on, s patosom, "ono što moramo da obavimo, ali što se mora, mora se. Nastavimo to kako dolikuje."
<BR>&nbsp;&nbsp;&nbsp;&nbsp;&nbsp;"Aha", viknu oduševljeni glas, "'ajde da to svršimo. 'Ajde da obesimo đubre!"
<BR>&nbsp;&nbsp;&nbsp;&nbsp;&nbsp;Veliki čovek je prišao Blejnu i podigao omču. Gotovo nežno namakao ju je preko Blejnove glave, tako da mu je ostala na ramenima. Onda ju je polako pritezao dok nije prionula oko vrata.
<BR>&nbsp;&nbsp;&nbsp;&nbsp;&nbsp;Konopac je bio nov i bockav; pekao je kao crveno usijano gvožđe i obamrlost koja se uselila u Blejnovo telo istekla je iz njega kao voda, i ostavila ga da stoji tamo, hladan, prazan i nag pred celom večnošću.
<BR>&nbsp;&nbsp;&nbsp;&nbsp;&nbsp;Sve vreme, čak i dok se to događalo, on se podsvesno hvatao za neposustalo uverenje da se to ipak ne može dogoditi - da ne može tako umreti; da se to može dogoditi, i da se već događalo drugim ljudima, ali ne i njemu, Šeperdu Blejnu.
<BR>&nbsp;&nbsp;&nbsp;&nbsp;&nbsp;A sada su ga minute delile od smrti; oruđe je već bilo na mestu. Ovi ljudi - ovi ljudi koje nije poznavao, ovi ljudi koje nikad neće ni upoznati - spremali su se da mu oduzmu život.
<BR>&nbsp;&nbsp;&nbsp;&nbsp;&nbsp;Pokušao je da podigne ruke da smakne konopac, ali nije mogao ni da ih makne - i dalje su mu mlitavo visile pored tela. Progutao je knedlu, jer je u njemu počeo da se budi osećaj laganog, bolnog davljenja.
<BR>&nbsp;&nbsp;&nbsp;&nbsp;&nbsp;A još nisu ni počeli da ga vešaju!
<BR>&nbsp;&nbsp;&nbsp;&nbsp;&nbsp;Hladnoća njegovog praznog ja povećala se usled jezovitosti nadirućeg straha - straha koji ga je stisnuo u šaku i čvrsto i kruto ga držao, sve dok se nije sledio. Krv je, činilo se, prestala da teče u njegovim venama i kao da ni tela više nije bilo; kao da mu se led gomilao u mozgu, sve dok nije pomislio da će mu se lobanja rasprsnuti.
<BR>&nbsp;&nbsp;&nbsp;&nbsp;&nbsp;A negde iz dubina tog mozga doplovilo je zastrašujuće shvatanje da više i nije čovek, već obična uplašena životinja. Suviše hladan, a ipak suviše ponosan da cvili, suviše zaleđen u svom užasu da bi pomerio ijedan mišić - da vrišti sprečavalo ga je samo to što su mu zamrznuti jezik i grlo prestali da funkcionišu.
<BR>&nbsp;&nbsp;&nbsp;&nbsp;&nbsp;Ali ako nije mogao da glasno viče, vikao je u sebi. A vrištanje je postajalo sve jače i jače, nabijajuća napetost koja nije mogla da nađe put da se oslobodi. A znao je da će se, ako u sledećem trenutku ne nađe izlaz, raspuknuti od čistog pritiska napetosti.
<BR>&nbsp;&nbsp;&nbsp;&nbsp;&nbsp;Delić sekunde - ne nesvestica, već nesvesnost - a onda je stajao sam i više mu nije bilo hladno.
<BR>&nbsp;&nbsp;&nbsp;&nbsp;&nbsp;Stajao je na zdrobljenoj cigli prastarog prolaza koji je vodio do ulaza u zgradu suda, i uže je još bilo na njegovom vratu, ali na trgu nije bilo nikog.
<BR>&nbsp;&nbsp;&nbsp;&nbsp;&nbsp;Bio je sasvim sam u praznom gradu.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
