<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Blejn je ponovo legao na krevet i stao da netremice posmatra tavanicu. Vetrić se šuljao kroz prozor, senke lišća sa drveta pored prozora varljivo su se igrale na zidu. Mora da je to neko tvrdoglavo drvo, pomisli Blejn, među poslednjima koje će izgubiti lišće, jer već je kraj oktobra.
<BR>&nbsp;&nbsp;&nbsp;&nbsp;&nbsp;Slušao je prigušene zvuke koji su dopirali iz tihih hodnika izvan sobe, a oštar antiseptičan miris još je visio u vazduhu.
<BR>&nbsp;&nbsp;&nbsp;&nbsp;&nbsp;Moram da iziđem odavde, pomisli on; morao je na put. Ali na put u kom pravcu? Na put za Pjer, naravno - za Pjer, do Harijet, ako je Harijet tamo. Ali i sam Pjer je ćorsokak. Koliko je mogao da zna, u njemu nije bilo ničega. Koliko je znao, bilo je to samo mesto u koje može da pobegne. Jer on je još bežao, slepo i očajnički uzmičući. Bežao je od trenutka kada se vratio sa svoje zvezdane misije. I, što je najgore, bežao je besciljno, bežao samo da bi bio bezbedan, samo da se izgubi.
<BR>&nbsp;&nbsp;&nbsp;&nbsp;&nbsp;Boleo ga je nedostatak cilja. Činio od njega prazno biće. Činio od njega nekoga ko se povija kako vetar duva, ko nema sopstvenu volju.
<BR>&nbsp;&nbsp;&nbsp;&nbsp;&nbsp;Ležao je tamo i puštao da bol mine - i gorčina, i kopkanje, kopkanje je li bilo mudro pobeći od Udice, je li to bio pravi potez. A onda se setio Fredija Bejtsa i Fredijevog lažnog osmeha, i svetlucanja u njegovim očima, i pištolja u Fredijevom džepu. I znao je da u to ne treba sumnjati: bio je to pravi potez.
<BR>&nbsp;&nbsp;&nbsp;&nbsp;&nbsp;Ali tamo negde mora da postoji nešto na šta bi mogao da položi ruku, nešto što bi mogao da dosegne, neka krhotina nade ili obećanje za koje bi mogao da se uhvati. Ne sme da nastavi da unedogled besciljno pluta. Mora doći vreme kada će moći da se zaustavi u bekstvu, kada će moći da stane i osvrne se unaokolo.
<BR>&nbsp;&nbsp;&nbsp;&nbsp;&nbsp;Na krevetu, Rajli je dahtao, šištao, grgoljio, a i ćutao.
<BR>&nbsp;&nbsp;&nbsp;&nbsp;&nbsp;Nema svrhe ostati, reče Blejn sam sebi, kao što to doktor želi. Jer doca ništa nije mogao da nađe, a ni Blejn mu ništa nije mogao da kaže, tako da nijedan od njih dvojice nije od toga mogao da izvuče bilo kakvu korist.
<BR>&nbsp;&nbsp;&nbsp;&nbsp;&nbsp;Ponovo je sišao s kreveta i prešao preko sobe do vrata, koja su, gotovo sasvim sigurno, vodila u klozet.
<BR>&nbsp;&nbsp;&nbsp;&nbsp;&nbsp;Otvorio je vrata, i to je zaista bio klozet, a njegova odeća visila je tamo. Nije bilo ni znaka od donjeg veša, ali pantalone i košulja visili su tamo, a ispod njih nalazile su se cipele. Jakna je pala sa vešalice i ležala zgužvana na podu.
<BR>&nbsp;&nbsp;&nbsp;&nbsp;&nbsp;Skinuo je bolničku spavaćicu i uzeo pantalone. Obukao ih je i čvrsto ih pritegao oko struka.
<BR>&nbsp;&nbsp;&nbsp;&nbsp;&nbsp;Krenuo je da uzme koćulju, kad ga je prenuo mir - spokojni, blagi mir jesenjeg popodneva. Spokoj požutelog lista, blagost izmaglice nad dalekim brdima i vinoliko bogatstvo godišnjeg doba.
<BR>&nbsp;&nbsp;&nbsp;&nbsp;&nbsp;Ali mir je bio sasvim pogrešan.
<BR>&nbsp;&nbsp;&nbsp;&nbsp;&nbsp;Trebalo je da se čuje dahtanje i brbotanje čoveka na krevetu.
<BR>&nbsp;&nbsp;&nbsp;&nbsp;&nbsp;Pogurenih ramena, kao da se štiti od udarca, Blejn je očekivao zvuk, a zvuka nije bilo.
<BR>&nbsp;&nbsp;&nbsp;&nbsp;&nbsp;Okrenuo se i zakoračio prema krevetu, a zatim zastao. Jer nije bilo razloga da prilazi krevetu. Rajlijevo obmotano telo ležalo je mirno i tiho, a mehurić na usnama ostao je zamrznut.
<BR>&nbsp;&nbsp;&nbsp;&nbsp;&nbsp;"Doktore!" vikao je Blejn, "doktore!" dok je trčao prema vratima, iako je, još dok je trčao i vikao, znao da se budalasto ponaša, da je njegova reakcija nerazumna.
<BR>&nbsp;&nbsp;&nbsp;&nbsp;&nbsp;Stigao je do vrata i zastao. Stavio je ruke na dovratak i nagnuo se da izbaci glavu na hodnik.
<BR>&nbsp;&nbsp;&nbsp;&nbsp;&nbsp;Doktor je stizao niz hodnik, žurno, ali ne trkom.
<BR>&nbsp;&nbsp;&nbsp;&nbsp;&nbsp;"Doktore", prošapta Blejn.
<BR>&nbsp;&nbsp;&nbsp;&nbsp;&nbsp;Doktor je stigao do vrata. Ispružio je ruku i ugurao Blejna u sobu. Krupnim koracima prišao je krevetu.
<BR>&nbsp;&nbsp;&nbsp;&nbsp;&nbsp;Pognuo se, sa stetoskopom položenim na mumiju, a zatim odmakao od kreveta.
<BR>&nbsp;&nbsp;&nbsp;&nbsp;&nbsp;Netremice je gledao Blejna.
<BR>&nbsp;&nbsp;&nbsp;&nbsp;&nbsp;"A kuda ste pošli?"
<BR>&nbsp;&nbsp;&nbsp;&nbsp;&nbsp;"Mrtav je", reče Blejn. "Prestao je da diše i dugo..."
<BR>&nbsp;&nbsp;&nbsp;&nbsp;&nbsp;"Da, mrtav je. Nije imao šanse. Čak ni sa gobatijanom nije imao šanse."
<BR>&nbsp;&nbsp;&nbsp;&nbsp;&nbsp;"Gobatijanom? To ste koristili? Zato je bio sav umotan?"
<BR>&nbsp;&nbsp;&nbsp;&nbsp;&nbsp;"Bio je sav polomljen", reče doktor. "Kao lutka koju je neko bacio na pod pa posle gazio. Bio je..."
<BR>&nbsp;&nbsp;&nbsp;&nbsp;&nbsp;Zaustavio se i jedan dug, težak trenutak zurio u Blejna.
<BR>&nbsp;&nbsp;&nbsp;&nbsp;&nbsp;"Šta vi znate o gobatijanu?"
<BR>&nbsp;&nbsp;&nbsp;&nbsp;&nbsp;"Čuo sam o njemu", reče Blejn.
<BR>&nbsp;&nbsp;&nbsp;&nbsp;&nbsp;Zaista sam čuo o njemu, pomisli Blejn.
<BR>&nbsp;&nbsp;&nbsp;&nbsp;&nbsp;"Tuđinski lek", reče doktor. "Koristi ga jedna insektoidna rasa. Rasa insekata ratnika. Čuda čini. Može da zakrpi izubijano i polomljeno telo. Može da obnovi kosti i organe. Može da potpomogne rast novog tkiva."
<BR>&nbsp;&nbsp;&nbsp;&nbsp;&nbsp;Bacio je pogled na umotanog mrtvaca, a zatim ponovo pogledao Blejna.
<BR>&nbsp;&nbsp;&nbsp;&nbsp;&nbsp;"Čitali ste o tome?"
<BR>&nbsp;&nbsp;&nbsp;&nbsp;&nbsp;"Popularizaciju", slaga Blejn. "U časopisu."
<BR>&nbsp;&nbsp;&nbsp;&nbsp;&nbsp;Ponovo je mogao da vidi ključalo ludilo te prašumske planete na kojoj je naleteo na ovaj lek koji su insekti koristili - iako oni, u suštini, nisu bili insekti, niti je lek bio lek.
<BR>&nbsp;&nbsp;&nbsp;&nbsp;&nbsp;Iako, reče on sam sebi, nema svrhe igrati se rečima. Terminologija, koja je oduvek bila problematična, postala je gotovo neupotrebljiva kada se krenulo ka zvezdama. Koristile su se aproksimacije i puštalo se da tako ide. Svako je radio najbolje što je znao.
<BR>&nbsp;&nbsp;&nbsp;&nbsp;&nbsp;"Prebacićemo vas u drugu sobu", reče mu doktor.
<BR>&nbsp;&nbsp;&nbsp;&nbsp;&nbsp;"Nema potrebe", reče Blejn. "Baš sam se spremao da odem."
<BR>&nbsp;&nbsp;&nbsp;&nbsp;&nbsp;"Ne možete", monotono reče dokotr. "Neću vam to dozvoliti. Neću da vas imam na savesti. Nešto s vama nije u redu, nešto je jako pogrešno. O vama nema ko da se stara - nemate prijatelja, nikoga živog."
<BR>&nbsp;&nbsp;&nbsp;&nbsp;&nbsp;"Snaći ću se. Uvak sam se snalazio."
<BR>&nbsp;&nbsp;&nbsp;&nbsp;&nbsp;Doktor mu je prišao.
<BR>&nbsp;&nbsp;&nbsp;&nbsp;&nbsp;"Imam osećaj", reče on, "da mi ne govorite istinu - ne govorite celu istinu."
<BR>&nbsp;&nbsp;&nbsp;&nbsp;&nbsp;Blejn se odmakao od njega. Stigao je do klozeta, uzeo košulju i obukao je. Obuo je cipele. Podigao je jaknu, zatvorio vrata klozeta, a zatim se okrenuo.
<BR>&nbsp;&nbsp;&nbsp;&nbsp;&nbsp;"A sad", reče on, "ako biste se samo malo sklonili, ja bih da iziđem.
<BR>&nbsp;&nbsp;&nbsp;&nbsp;&nbsp;Neko je dolazio niz hodnik. Možda, pomisli Blejn, neko s hranom koju je doktor obećao. A možda bi trebalo i da sačeka dok hrana ne stigne, jer mu je bila potrebna.
<BR>&nbsp;&nbsp;&nbsp;&nbsp;&nbsp;Ali niz hodnik nije dolazila samo jedna osoba - bio je to najmanje par koraka. Možda neko ko ga je čuo kako zove doktora, pa sad dolazi u sobu da vidi da li je potrebna pomoć.
<BR>&nbsp;&nbsp;&nbsp;&nbsp;&nbsp;"Voleo bih da se predomislite", reče doktor. "Osim osećanja da vam je potrebna pomoć, tu je i pitanje nekih formalnosti..."
<BR>&nbsp;&nbsp;&nbsp;&nbsp;&nbsp;Blejn nije čuo dalje šta je ovaj imao da kaže jer su hodači stigli do vrata i sad su stajali u njima i gledali u sobu.
<BR>&nbsp;&nbsp;&nbsp;&nbsp;&nbsp;Harijet Kvimbli, hladna kao led, govorila je: "Šep, kako si dospeo ovde? Svuda smo te tražili."
<BR>&nbsp;&nbsp;&nbsp;&nbsp;&nbsp;A telepatski podzvuk pogodio ga je kao udarac biča: Daj! Brzo! Napuni me!
<BR>&nbsp;&nbsp;&nbsp;&nbsp;&nbsp;Samo kaži da sam tvoj, to je sve (besna žena koja bezobzirno vuče iza sebe nevaljalo derište). Ako to uradiš, pustiće me. Našli su me kako ležim ispod jedne vrbe...
<BR>&nbsp;&nbsp;&nbsp;&nbsp;&nbsp;(Pijanac koji se nekako uvukao u kantu za smeće i ne može da iziđe iz nje, cilindra nakrivljenog na jedno uvo, nosa koji šljašti i bleska kao neka reklama, ukrštenih očiju koje beleže tek blago iznenađenje.)
<BR>&nbsp;&nbsp;&nbsp;&nbsp;&nbsp;Ne, ne to, preklinjao je Blejn. Samo ispružen ispod drveta, mrtav za ceo svet. On misli da sa mnom nešto nije u redu...
<BR>&nbsp;&nbsp;&nbsp;&nbsp;&nbsp;I nije...
<BR>&nbsp;&nbsp;&nbsp;&nbsp;&nbsp;Ali ne ono što on...
<BR>&nbsp;&nbsp;&nbsp;&nbsp;&nbsp;A Godfri Stoun je govorio, glatko, prijateljski, napola s osmehom olakšanja, napola s osmehom zabrinutosti: "Znači, opet si imao stari problem. Previše pića, rekao bih. Znaš šta ti je dokotr rekao..."
<BR>&nbsp;&nbsp;&nbsp;&nbsp;&nbsp;"Ah, do đavola", bunio se Blejn, "samo gutljaj-dva. Nedovoljno..."
<BR>&nbsp;&nbsp;&nbsp;&nbsp;&nbsp;"Ujna Edna je pobesnela", reče Harijet. "Svašta je umislila. Znaš šta sve ona može da zamisli. Bila je ubeđena da si ovoga puta završio svoje."
<BR>&nbsp;&nbsp;&nbsp;&nbsp;&nbsp;Godfri! Godfri! O, moj Bože, tri godine...
<BR>&nbsp;&nbsp;&nbsp;&nbsp;&nbsp;Polako, Šep. Nije sad vreme. Da te izvučemo odavde.
<BR>&nbsp;&nbsp;&nbsp;&nbsp;&nbsp;Doktor Vetmor reče: "Vi poznajete ovog čoveka? Vaš rođak?"
<BR>&nbsp;&nbsp;&nbsp;&nbsp;&nbsp;"Nismo rod", reče Stoun. "Samo prijatelji. On i ujna Edna..."
<BR>&nbsp;&nbsp;&nbsp;&nbsp;&nbsp;"E, pa, 'ajdemo", reče Blejn.
<BR>&nbsp;&nbsp;&nbsp;&nbsp;&nbsp;Stoun je upitno pogledao doktora, a Vetmor je klimnuo glavom.
<BR>&nbsp;&nbsp;&nbsp;&nbsp;&nbsp;"Zaustavite se na prijavnici", reče on, "i uzmite otpusnu listu. Ja ću da telefoniram dole. Trebaće im vaša imena."
<BR>&nbsp;&nbsp;&nbsp;&nbsp;&nbsp;"Rado", reče Stoun. "I puno vam hvala."
<BR>&nbsp;&nbsp;&nbsp;&nbsp;&nbsp;"Nema problema."
<BR>&nbsp;&nbsp;&nbsp;&nbsp;&nbsp;Blejn se zaustavio na vratima i okrenuo doktoru.
<BR>&nbsp;&nbsp;&nbsp;&nbsp;&nbsp;"Žao mi je", reče on. "Nisam rekao istinu. Ne ponosim se time."
<BR>&nbsp;&nbsp;&nbsp;&nbsp;&nbsp;"Svi mi", reče doktor, "imamo ponešto čime se ne ponosimo. Niste usamljeni."
<BR>&nbsp;&nbsp;&nbsp;&nbsp;&nbsp;"Zbogom, doktore."
<BR>&nbsp;&nbsp;&nbsp;&nbsp;&nbsp;"Do viđenja", reče doktor. "Pazite se."
<BR>&nbsp;&nbsp;&nbsp;&nbsp;&nbsp;A zatim su pošli hodnikom, njih troje, jedno pored drugog.
<BR>&nbsp;&nbsp;&nbsp;&nbsp;&nbsp;Ko je bio u tom drugom krevetu? upita Stoun.
<BR>&nbsp;&nbsp;&nbsp;&nbsp;&nbsp;Čovek po imenu Rajli.
<BR>&nbsp;&nbsp;&nbsp;&nbsp;&nbsp;Rajli!
<BR>&nbsp;&nbsp;&nbsp;&nbsp;&nbsp;Kamiondžija.
<BR>&nbsp;&nbsp;&nbsp;&nbsp;&nbsp;Rajli! On je bio čovek koga smo tražili. Slučajno smo naleteli na tebe.
<BR>&nbsp;&nbsp;&nbsp;&nbsp;&nbsp;Stoun je zastao i napola se okrenuo da se vrati. Nema svrhe, reče Blejn. Mrtav je.
<BR>&nbsp;&nbsp;&nbsp;&nbsp;&nbsp;A njegov kamion?
<BR>&nbsp;&nbsp;&nbsp;&nbsp;&nbsp;Slupan. Sleteo je s puta.
<BR>&nbsp;&nbsp;&nbsp;&nbsp;&nbsp;"Oh, Godfri!" zavapi Harijet.
<BR>&nbsp;&nbsp;&nbsp;&nbsp;&nbsp;Odmahnuo je glavom prema njoj. "Nema svrhe", reče on. "Nema svrhe."
<BR>&nbsp;&nbsp;&nbsp;&nbsp;&nbsp;Hej, šta se događa?
<BR>&nbsp;&nbsp;&nbsp;&nbsp;&nbsp;Reći ćemo ti sve. Prvo, 'ajdemo odavde.
<BR>&nbsp;&nbsp;&nbsp;&nbsp;&nbsp;Stoun ga je uhvatio za lakat i požurkivao.
<BR>&nbsp;&nbsp;&nbsp;&nbsp;&nbsp;Samo jedna stvar. Kakve veze ima Lambert Fin s ovim?
<BR>&nbsp;&nbsp;&nbsp;&nbsp;&nbsp;"Lambert Fin", glasno reče Stoun, "danas je najopasniji čovek na svetu."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
