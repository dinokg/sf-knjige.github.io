<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33.
<P>&nbsp;&nbsp;&nbsp;&nbsp;&nbsp;Predvorje hotela bilo je gotovo prazno. Jedan čovek dremao je u fotelji. Jedan drugi čitao je novine. Iza pulta stajao je recepcioner kome je očigledno bilo dosadno: zurio je preko ulice i odsutno pucketao prstima.
<BR>&nbsp;&nbsp;&nbsp;&nbsp;&nbsp;Blejn je prošao kroz predvorje i kratkim hodnikom otišao do stepenica. Liftboj je traćio vreme pored otvorene kabine.
<BR>&nbsp;&nbsp;&nbsp;&nbsp;&nbsp;"Lift, gospodine?" upita on.
<BR>&nbsp;&nbsp;&nbsp;&nbsp;&nbsp;"Ne mučite se", reče mu Blejn. "Ne penjem se visoko."
<BR>&nbsp;&nbsp;&nbsp;&nbsp;&nbsp;Okrenuo se, pošao uza stepenice i osetio kako mu se koža skuplja na leđima a u korenu lobanje ježe dlačice. Znao je da možda korača pravo u smrt.
<BR>&nbsp;&nbsp;&nbsp;&nbsp;&nbsp;Ali morao je da reskira. kocka.
<BR>&nbsp;&nbsp;&nbsp;&nbsp;&nbsp;Parket na površini stepenica prigušivao je njegove korake, tako da se stepenicama peo u tišini koju je remetilo samo nervozno zviždanje njegovog daha.
<BR>&nbsp;&nbsp;&nbsp;&nbsp;&nbsp;Stigao je do drugog sprata, a tamo je bilo kao i pre. Ništa se nije promenilo. Stražar je još sedeo na stolici koso naslonjenoj na zid. A kad je Blejn pošao prema njemu, on se nagnuo napred i seo raširenih nogu, čekajući.
<BR>&nbsp;&nbsp;&nbsp;&nbsp;&nbsp;"Sad ne možete unutra", stražar reče Blejnu. "Izbacio je sve napolje. Rekao je da će da pokuša da spava."
<BR>&nbsp;&nbsp;&nbsp;&nbsp;&nbsp;Blejn klimnu. "Zaista mu je bilo teško."
<BR>&nbsp;&nbsp;&nbsp;&nbsp;&nbsp;Stražar u poverenju reče: "Nikad nisam video nekoga tako pogođenog. Šta mislite ko je to uradio?"
<BR>&nbsp;&nbsp;&nbsp;&nbsp;&nbsp;"Neki od ovih prokletih čarobnjaka."
<BR>&nbsp;&nbsp;&nbsp;&nbsp;&nbsp;Stražar mudro klimnu. "Iako baš nije bio svoj ni pre nego što se to dogodilo. Onda kad ste ga prvi put videli, bio je u redu, ali odmah posle toga, odmah pošto ste otišli, nije bio svoj."
<BR>&nbsp;&nbsp;&nbsp;&nbsp;&nbsp;"Ja nisam ništa primetio."
<BR>&nbsp;&nbsp;&nbsp;&nbsp;&nbsp;"Kao što sam vam rekao, bio je u redu. Vratio se u redu. Negde sat kasnije bacio sam pogled unutra i video da sedi u fotelji i bulji u vrata. Čudno bulji. Kao da ga unutra nešto boli. A kad sam pogledao, nije me čak ni video. Nije znao da sam tu sve dok nisam progovorio."
<BR>&nbsp;&nbsp;&nbsp;&nbsp;&nbsp;"Možda je razmišljao."
<BR>&nbsp;&nbsp;&nbsp;&nbsp;&nbsp;"Aha. Možda. Ali juče je bilo grozno. Cela rulja se skupila tamo, došla da ga čuje, i svi izveštači, pa su otišli do hangara gde je bila ta zvezdana mašina..."
<BR>&nbsp;&nbsp;&nbsp;&nbsp;&nbsp;"Nisam bio tamo", reče Blejn, "ali sam slušao o tome. Mora da je to bio priličan šok."
<BR>&nbsp;&nbsp;&nbsp;&nbsp;&nbsp;"Mislio sam da će da presvisne", reče stražar. "Na licu mesta. Lice mu je postalo ljubičasto i..."
<BR>&nbsp;&nbsp;&nbsp;&nbsp;&nbsp;"Šta kažete", predložio je Blejn, "da samo zavirimo unutra? Ako spava, otići ću. Ali ako je još budan, želeo bih da samo nakratko popričam s njim. Zaista je prilično važno."
<BR>&nbsp;&nbsp;&nbsp;&nbsp;&nbsp;"Pa, mislim da bi to moglo. Vidim da ste njegov prijatelj."
<BR>&nbsp;&nbsp;&nbsp;&nbsp;&nbsp;A ovo je, pomisli Blejn, vrhunac ove fantastične igre. Fin nije prozborio ni reči o njemu, jer se nije usudio da prozbori ni reči o njemu. Fin je pustio da se podrazumeva da su oni prijatelji, jer je to podrazumevanje predstavljalo štit i za samog Blejna. A zato i nije pošao u lov na njega. Zato Finovi mantijaši nisu prevrnuli Hamilton naglavačke, mahnito ga tražeći.
<BR>&nbsp;&nbsp;&nbsp;&nbsp;&nbsp;Ovo je razrešenje, onda - osim ako nije zamka.
<BR>&nbsp;&nbsp;&nbsp;&nbsp;&nbsp;Osećao je kako mu se mišići napinju i naterao je sebe da se opusti.
<BR>&nbsp;&nbsp;&nbsp;&nbsp;&nbsp;Čuvar je ustao i počeo da traži ključeve.
<BR>&nbsp;&nbsp;&nbsp;&nbsp;&nbsp;"Hej, čekajte malo", reče Blejn. "Bolje me pretresite."
<BR>&nbsp;&nbsp;&nbsp;&nbsp;&nbsp;Stražar mu se široko osmehnuo: "Nema potrebe", reče on. "Pre si bio čist. Ti i Fin ste izišli ruku pod ruku. Rekao mi je da ste njegov stari prijatelj koga godinama nije video."
<BR>&nbsp;&nbsp;&nbsp;&nbsp;&nbsp;Našao je ključ i otključao vrata.
<BR>&nbsp;&nbsp;&nbsp;&nbsp;&nbsp;"Ja ću prvi", reče on. "Da vidim da li spava."
<BR>&nbsp;&nbsp;&nbsp;&nbsp;&nbsp;Tiho je otvorio vrata i krenuo kroz predsoblje; Blejn je stupao odmah iza njega.
<BR>&nbsp;&nbsp;&nbsp;&nbsp;&nbsp;Stražar je zastao tako naglo da je Blejn naleteo na njega.
<BR>&nbsp;&nbsp;&nbsp;&nbsp;&nbsp;Stražar je ispuštao smešne zvuke duboko iz grla.
<BR>&nbsp;&nbsp;&nbsp;&nbsp;&nbsp;Blejn ispruži ruku i grubo ga odgurnu u stranu.
<BR>&nbsp;&nbsp;&nbsp;&nbsp;&nbsp;Fin je ležao na podu.
<BR>&nbsp;&nbsp;&nbsp;&nbsp;&nbsp;A oko njega se širio čudan osećaj tuđinstva.
<BR>&nbsp;&nbsp;&nbsp;&nbsp;&nbsp;Telo mu je bilo iskrenuto na način koji prevazilazi prirodne sposobnosti tela da se kontroliše. Lice, oslonjeno na jedan obraz, predstavljalo je obrazinu čoveka koji je bacio pogled na paklene vatre i osetio zadah tela koja gore u večnom ognju. Njegova crna odora skaredno je sijala u svetlosti svetiljke koja je stajala pored fotelje, nedaleko od tela. Na prostirci oko njegove glave i grudi nalazila se široka, tamna mrlja. Bio je to užas prerezanog grla.
<BR>&nbsp;&nbsp;&nbsp;&nbsp;&nbsp;Stražar je i dalje stajao pored vrata, zvuci iz njegovog grla pretvorili su se u zvuke ućutkivanja.
<BR>&nbsp;&nbsp;&nbsp;&nbsp;&nbsp;Blejn je prišao Finu, a tamo, pored ispružene ruke, nalazilo se oruđe smrti - staromodni brijač koji je odavno trebalo da bude sklonjen u muzej.
<BR>&nbsp;&nbsp;&nbsp;&nbsp;&nbsp;Blejn je znao da je sada propala svaka nada. Neće biti nikakve pogodbe. Jer Lambert Fin je bio onostran svih pogodbi.
<BR>&nbsp;&nbsp;&nbsp;&nbsp;&nbsp;Do samog kraja ostao je veran svom karakteru, nije prestao da bude grub i krut. Izabrao je najgori mogući način da sebi oduzme život.
<BR>&nbsp;&nbsp;&nbsp;&nbsp;&nbsp;Ali čak i tako, pomisli Blejn, užasnuto zureći u zjapeću ranu na grlu, nije bilo potrebe da ovako podrobno obavi posao, da nastavi da reže brijačem čak i dok je umirao.
<BR>&nbsp;&nbsp;&nbsp;&nbsp;&nbsp;Samo je čovek pun mržnje mogao tako nešto da uradi, čovek lud od mržnje u sebi - čovek koji je prezirao i gadio se onoga što je postao.
<BR>&nbsp;&nbsp;&nbsp;&nbsp;&nbsp;Okaljan - okaljan tuđinskim umom u svojoj antiseptičnoj lobanji. Takva stvar mogla je nasmrt izludeti čoveka kao što je Fin; preterano savesnog fanatika opsednutog sopstvenom idejom o savršenoj državi, koji nije mogao da živi a ni da opstane s nesređenom enigmom tuđinskog uma.
<BR>&nbsp;&nbsp;&nbsp;&nbsp;&nbsp;Blejn se okrenuo i izišao iz sobe. U hodniku, na uglu, stajao je stražar, presamićen, i pokušavao da povraća.
<BR>&nbsp;&nbsp;&nbsp;&nbsp;&nbsp;"Ostani ovde", reče mu Blejn. "Ja ću pozvati pandure."
<BR>&nbsp;&nbsp;&nbsp;&nbsp;&nbsp;Čovek se okrenuo. Oči su mu se caklile od užasa. Malaksalo je obrisao bradu.
<BR>&nbsp;&nbsp;&nbsp;&nbsp;&nbsp;"Bože", reče on, "pitam vas, jeste li ikada videli takav haos..."
<BR>&nbsp;&nbsp;&nbsp;&nbsp;&nbsp;"Sedi", reče Blejn. "I smiri se. Odmah se vraćam."
<BR>&nbsp;&nbsp;&nbsp;&nbsp;&nbsp;Mada se neće vratiti. Sada je trebalo da zbriše. Bilo mu je potrebno vreme, i imaće ga, malo. Jer stražar je bio suviše potresen da bi bar neko vreme bilo šta uradio.
<BR>&nbsp;&nbsp;&nbsp;&nbsp;&nbsp;Ali čim se pronese vest, pakao će se prolomiti.
<BR>&nbsp;&nbsp;&nbsp;&nbsp;&nbsp;Bog neka je u pomoći pariji, pomisli Blejn, koga ove noći uhvate.
<BR>&nbsp;&nbsp;&nbsp;&nbsp;&nbsp;Brzo je prešao hodnik i strčao niza stepenice. Predvorje je još bilo prazno; on žustro krenu kroz njega.
<BR>&nbsp;&nbsp;&nbsp;&nbsp;&nbsp;Kad je stigao do vrata, ona su se naglo otvorila i neko prođe kroz njih, takođe žustro.
<BR>&nbsp;&nbsp;&nbsp;&nbsp;&nbsp;Tašna je zakloparala po podu i Blejn pruži ruke da smiri ženu koja je prošla kroz vrata.
<BR>&nbsp;&nbsp;&nbsp;&nbsp;&nbsp;Harijet! Izlazi odavde! Izlazi!
<BR>&nbsp;&nbsp;&nbsp;&nbsp;&nbsp;Moja tašna!
<BR>&nbsp;&nbsp;&nbsp;&nbsp;&nbsp;Zastao je da je podigne, a dok ju je podizao, brava se otvorila i nešto crno i teško pade. Slobodnom rukom ščepao je to i pokrio dlanom, da ga sakrije.
<BR>&nbsp;&nbsp;&nbsp;&nbsp;&nbsp;Harijet se okrenula i krenula napolje. Blejn je požurio za njom; uhvatio ju je za lakat da požuri.
<BR>&nbsp;&nbsp;&nbsp;&nbsp;&nbsp;Ali, Šep, moja kola su samo blok...
<BR>&nbsp;&nbsp;&nbsp;&nbsp;&nbsp;Nema vremena. Bežimo odavde.
<BR>&nbsp;&nbsp;&nbsp;&nbsp;&nbsp;Optrčao je oko kola i ušao unutra. Naglo ih je odvojio od ivičnjaka i izvezao na ulicu. Krećući se daleko sporije nego što je želeo, polako je vozio niz blok, skrenuo na raskrsnici i zaputio se prema autoputu.
<BR>&nbsp;&nbsp;&nbsp;&nbsp;&nbsp;Pravo napred stajao je izgoreo kostur trgovačke stanice.
<BR>&nbsp;&nbsp;&nbsp;&nbsp;&nbsp;Dao joj je torbicu koju je do tada držao u krilu.
<BR>&nbsp;&nbsp;&nbsp;&nbsp;&nbsp;"Šta je s pištoljem?" upita ona.
<BR>&nbsp;&nbsp;&nbsp;&nbsp;&nbsp;"Pošla sam da ga ubijem", viknu ona. "Pošla sam da mu prospem mozak."
<BR>&nbsp;&nbsp;&nbsp;&nbsp;&nbsp;"Nema potrebe. Već je mrtav."
<BR>&nbsp;&nbsp;&nbsp;&nbsp;&nbsp;Naglo se okrenula prema njemu.
<BR>&nbsp;&nbsp;&nbsp;&nbsp;&nbsp;"Ti!"
<BR>&nbsp;&nbsp;&nbsp;&nbsp;&nbsp;"Pa, sad, mislim da bi se tako moglo reći."
<BR>&nbsp;&nbsp;&nbsp;&nbsp;&nbsp;"Ali, Šep, znaš. Ili si ga ubio, ili.."
<BR>&nbsp;&nbsp;&nbsp;&nbsp;&nbsp;"U redu", reče on. "Ubio sam ga."
<BR>&nbsp;&nbsp;&nbsp;&nbsp;&nbsp;A to nije bila laž. Bez obzira od čije je ruke Lambert Fin umro, ubio ga je on, Šeperd Blejn.
<BR>&nbsp;&nbsp;&nbsp;&nbsp;&nbsp;"Imao sam razloga", reče on. "Ali ti?"
<BR>&nbsp;&nbsp;&nbsp;&nbsp;&nbsp;"On je ubio Godfrija. Samo to bi bilo dovoljno."
<BR>&nbsp;&nbsp;&nbsp;&nbsp;&nbsp;"Volela si Godfrija."
<BR>&nbsp;&nbsp;&nbsp;&nbsp;&nbsp;"Da, mislim da jesam. On je bio sjajan momak, Šep."
<BR>&nbsp;&nbsp;&nbsp;&nbsp;&nbsp;"Znam da je bio sjajan. U Udici smo bili prijatelji."
<BR>&nbsp;&nbsp;&nbsp;&nbsp;&nbsp;"To boli", reče Harijet. "Oh, Šep, kako to boli!"
<BR>&nbsp;&nbsp;&nbsp;&nbsp;&nbsp;"A one noći..."
<BR>&nbsp;&nbsp;&nbsp;&nbsp;&nbsp;"Nije bilo vremena za suze", reče ona. "Nikada nema vremena za suze."
<BR>&nbsp;&nbsp;&nbsp;&nbsp;&nbsp;"Znala si za sve ovo..."
<BR>&nbsp;&nbsp;&nbsp;&nbsp;&nbsp;"Dugo. Moj posao je da znam."
<BR>&nbsp;&nbsp;&nbsp;&nbsp;&nbsp;Stigao je do autoputa i skrenuo na njega, nazad ka Hamiltonu. Sunce je zašlo. Sumrak je puzio po zemlji, a na istoku, tik iznad prerije, zatrepila je jedna zvezda."
<BR>&nbsp;&nbsp;&nbsp;&nbsp;&nbsp;"A sad?" upita on.
<BR>&nbsp;&nbsp;&nbsp;&nbsp;&nbsp;"Sad imam priču. Dobila sam sve što je bilo moguće."
<BR>&nbsp;&nbsp;&nbsp;&nbsp;&nbsp;"Napisaćeš je. Hoće li je tvoje novine štampati?"
<BR>&nbsp;&nbsp;&nbsp;&nbsp;&nbsp;"Ne znam", reče ona. "Ali ja moram da je napišem. Ti razumeš da ja moram da je napišem. Idem u Njujork..."
<BR>&nbsp;&nbsp;&nbsp;&nbsp;&nbsp;"Greška", reče on. "Ideš u Udicu. Ali ne kolima. S najbližeg aerodroma..."
<BR>&nbsp;&nbsp;&nbsp;&nbsp;&nbsp;"Ali, Šep..."
<BR>&nbsp;&nbsp;&nbsp;&nbsp;&nbsp;"Nije bezbedno", reče joj Blejn. "Ni za koga ko je i trun parija. Čak i za male telepate, kao što si ti."
<BR>&nbsp;&nbsp;&nbsp;&nbsp;&nbsp;"Ne mogu, Šep. Ja..."
<BR>&nbsp;&nbsp;&nbsp;&nbsp;&nbsp;"Slušaj, Harijet. Fin je inscenirao nasrtaj parija u Noći veštica, uz pomoć nekakvog kontraobaveštajnog pokreta. Ostale parije, kad su čule, pokušale su da to spreče. Delimično su uspele, ali ne znam do koje mere. Šta god da se dogodi, dogodiće se noćas. Iskoristiće nasrtaj da pojačaju netrpeljivost, da podstaknu donošenje strožih zakona. Naravno, biće i nešto nasilja, ali to, u krajnoj liniji, i nije bila Finova namera. Ali sad, kad je Fin mrtav..."
<BR>&nbsp;&nbsp;&nbsp;&nbsp;&nbsp;Harijet je uzdahnula. "Slistiće nas", reče ona.
<BR>&nbsp;&nbsp;&nbsp;&nbsp;&nbsp;"Uradiće sve što mogu. Ali postoji izlaz..."
<BR>&nbsp;&nbsp;&nbsp;&nbsp;&nbsp;"Znao si ovo a ipak si ubio Fina!"
<BR>&nbsp;&nbsp;&nbsp;&nbsp;&nbsp;"Vidi, Harijet. Nisam ga istinski ubio. Krenuo sam da se pogodim s njim. Našao sam način da odvedem parije sa Zemlje. Hteo sam da mu obećam da ću očistiti svakog pariju sa lica Zemlje, da ću mu ih skloniti s puta ako bude zadržao svoje pse na nedelju ili dve..."
<BR>&nbsp;&nbsp;&nbsp;&nbsp;&nbsp;"Ali rekao si da si ga ubio."
<BR>&nbsp;&nbsp;&nbsp;&nbsp;&nbsp;"Možda", reče Blejn. "Bolje da te nafilujem. Pa da kad budeš pisala svoju priču, imaš sve što ti je potrebno."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
