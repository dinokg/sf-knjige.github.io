<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Šeperd Blejn je osetio da se nalazi u nekoj vrsti kuće, ili, ako ne baš kuće, onda neke nastambe. Postojao je, naime, neki red, i neko osećanje proporcije i oblika, kakvo se ne sreće u prirodi, čak ni u nekoj tuđinskoj prirodi na planeti neke nepoznate zvezde daleko od Zemlje.
<BR>&nbsp;&nbsp;&nbsp;&nbsp;&nbsp;Njegovi koraci nisu ostavljali tragove na podu, kao što su ostavljali brazde na peščanim dinama, pre nego što je naišao na ovu nastambu, ako je to uopšte bila. Vetar je bio samo šapat u poređenju s urlikanjem pustinjske oluje kroz koju se satima probijao.
<BR>&nbsp;&nbsp;&nbsp;&nbsp;&nbsp;Pod je bio tvrd i gladak; bio je svetle plave boje i lako se po njemu kretao. Tu i tamo po njemu su bili razbacani predmeti koji su mogli da predstavljaju nameštaj, ili opremu, ili objekte neke estetske vrednosti; i oni su, svi, bili plavi, a oblik im nije bio divalj, nasumičan, ne površina isklesana vetrom, suncem ili vremenom - bile su to jasno odsečene linije, i prave i krive, funkcionalnih naprava.
<BR>&nbsp;&nbsp;&nbsp;&nbsp;&nbsp;Pa ipak, zvezde su i dalje sjale a i daleko sunce bilo je tu, iako mutno, što znači da ovo mesto na koje je nabasao sasvim sigurno nije bilo ograđeno.
<BR>&nbsp;&nbsp;&nbsp;&nbsp;&nbsp;Blejn se polako kretao napred, sa svim senzorima isturenim i podešenim na najjače, pa ipak, taj osećaj da je u kući nije se gubio, a posle nekog vremena pridružio mu se i osećaj da tu ima i života.
<BR>&nbsp;&nbsp;&nbsp;&nbsp;&nbsp;Osetio je kako se u njemu zateže tanka nit uzbuđenja. Jer, na život se retko naizlazilo. Susret s inteligencijom bio je nezaboravan. A ovde, govorila je to glatkoća svetlog plavog poda, govorile su to činjenice, bilo je inteligencije.
<BR>&nbsp;&nbsp;&nbsp;&nbsp;&nbsp;Ritam mu se usporio do puženja - koraci šapuću po podu, istureni senzori rade, a traka koja upija vid, zvuk, oblik, miris, formu, beleži temperaturu, vreme, magnetizam i sve ostale fenomene koji postoje na ovoj planeti, neprestano se okreće.
<BR>&nbsp;&nbsp;&nbsp;&nbsp;&nbsp;Daleko napred, ugledao je nešto živo - biće mlitavo ispruženo na podu, kao što bi se ispružio lenj čovek, koji ne radi ništa, ne očekuje da će išta raditi - prosto tako leži.
<BR>&nbsp;&nbsp;&nbsp;&nbsp;&nbsp;Blejn je krenuo ka njemu, i dalje sporo; senzori su prikupljali saznanja o ovom ispruženom biću, rekorderi ga upijali.
<BR>&nbsp;&nbsp;&nbsp;&nbsp;&nbsp;Bilo je ružičasto, uzbudljivo ružičasto, ne odvratno ružičasto, kao što to ružičasta boja često zna da bude, niti isprano ružičasto, ni anatomski ružičasto, već jako lepo ružičasto, od one boje koju biste očekivali da devojčica iz susedstva nosi na sedmom rođendanu.
<BR>&nbsp;&nbsp;&nbsp;&nbsp;&nbsp;Gledalo ga je - možda ne očima - ali gledalo ga je. Bilo je svesno da je tu. I nije se plašilo.
<BR>&nbsp;&nbsp;&nbsp;&nbsp;&nbsp;Najzad je stigao do njega. Prišao mu je na šest stopa, i tu zastao i čekao.
<BR>&nbsp;&nbsp;&nbsp;&nbsp;&nbsp;Bilo je to poprilično masivno biće, nekih dvanaest stopa visoko na sredini, i pružalo se na površini prečnika od oko dvadeset, ili možda i nešto više stopa. Nadnosilo se nad malu mašinu koja je slučajno bila Blejn, ali u njemu nije bilo pretnje. Ni prijateljstva. Ničega još nije bilo. Bilo je samo grudva.
<BR>&nbsp;&nbsp;&nbsp;&nbsp;&nbsp;A to je ono najgore, reče Blejn sebi. Ovo je trenutak odluke. Potez koji sada načini, mogao bi da uspostavi obrazac za celo-kupne dalje odnose s ovim bićem s kojim se suočio.
<BR>&nbsp;&nbsp;&nbsp;&nbsp;&nbsp;Stoga je ostao savršeno miran, nije ništa uradio. Senzori su se povukli i jedva da su i bili živi, traka gotovo da se i nije pomerala.
<BR>&nbsp;&nbsp;&nbsp;&nbsp;&nbsp;A bilo je nezgodno i čekati, jer je vreme isticalo. Vremena je ostalo sasvim malo.
<BR>&nbsp;&nbsp;&nbsp;&nbsp;&nbsp;Onda je osetio vibracije koje je pokupila osetljiva elektronska unutrašnjost mašine koja je u tom trenutku bila njegovo telo, vibracije bića koje je, ružičasto, bilo ispruženo na podu - vibracije napola oblikovanih misli, početka komunikacije, prolamanja leda.
<BR>&nbsp;&nbsp;&nbsp;&nbsp;&nbsp;Blejn se napregnuo da savlada oduševljenje koje je počelo da raste u njemu. Jer, glupo je već sad se oduševljavati - još nije bilo sigurnog nagoveštaja telepatskih moći. Iako su vibracije delovale tako, imale određeno značenje...
<BR>&nbsp;&nbsp;&nbsp;&nbsp;&nbsp;Drži se, reče on sam sebi, drži se!
<BR>&nbsp;&nbsp;&nbsp;&nbsp;&nbsp;Drži se još malo!
<BR>&nbsp;&nbsp;&nbsp;&nbsp;&nbsp;Ostalo je samo trideset sekundi!
<BR>&nbsp;&nbsp;&nbsp;&nbsp;&nbsp;Vibracije su se ponovile, sada jače i oštrije, kao da je stvorenje koje je tamo čučalo pročistilo svoje mentalno grlo pre nego što će pokušati da progovori.
<BR>&nbsp;&nbsp;&nbsp;&nbsp;&nbsp;Retko je neko stupao u dodir s telepatskim stvorenjem. Ostale sposobnosti, obeležja i idiosinkrazije, koje su učinile da telepatija deluje slabašno, nisu uopšte bile retke, ali retko su se pokazivale tako korisnim kao što je to bila obična, staromodna veština telepatije.
<BR>&nbsp;&nbsp;&nbsp;&nbsp;&nbsp;I stvorenje je progovorilo.
<BR>&nbsp;&nbsp;&nbsp;&nbsp;&nbsp;Zdravo, prijatelju, reklo je. Razmenjujem s tobom svoj um.
<BR>&nbsp;&nbsp;&nbsp;&nbsp;&nbsp;Blejnov mozak bezvučno je vrisnuo od žestokog iznenađenja koje se jako primaklo panici. Jer je, iznenada, bez upozorenja, postao dvostruko biće - on sam i ovo drugo stvorenje. U jednom haotičnom trenu video je kako stvorenje vidi, osećao se kako se stvorenje osećalo, znao sve što je stvorenje znalo. A u tom istom trenu, bio je i Šeperd Blejn, istraživač Udice, um sa Zemlje, jako daleko od kuće.
<BR>&nbsp;&nbsp;&nbsp;&nbsp;&nbsp;I upravo toga momenta, vreme je otkucalo.
<BR>&nbsp;&nbsp;&nbsp;&nbsp;&nbsp;Javio se osećaj hrljenja, kao da sam svemir tutnji mimo njega fantastičnom brzinom. Šeperd Blejn bio je, iako se bunio, trzajem vraćen nazad, preko provalije od pet hiljada svetlosnih godina, na jedno mesto u severnom Meksiku.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
