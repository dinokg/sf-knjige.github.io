<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Rend je bio crna mrlja u tami, dok je prilazio i podizao lampu s poda. Napravio je okret na jednoj nozi, da potpuno osvetli zvezdanu mašinu, i u plimi svetlosti mogle su da se vide male čestice prašine kako igraju u srcu mašine.
<BR>&nbsp;&nbsp;&nbsp;&nbsp;&nbsp;"Da", reče Rend, "zgodno izvedeno. Ne znam kako si to uradio i ne znam zašto si to uradio, ali si, sasvim sigurno, dobro to izveo."
<BR>&nbsp;&nbsp;&nbsp;&nbsp;&nbsp;Isključio je baterijsku lampu i za trenutak su ćutke stajali u tami, ocrtani prugama mesečine koja je dopirala kroz prozore.
<BR>&nbsp;&nbsp;&nbsp;&nbsp;&nbsp;Onda Rend reče: "Pretpostavljam da ti Udica za ovo duguje zahvalnost."
<BR>&nbsp;&nbsp;&nbsp;&nbsp;&nbsp;"Pusti to", grubo mu reče Blejn. "Dobro znaš da ovo nije učinjeno zbog Udice."
<BR>&nbsp;&nbsp;&nbsp;&nbsp;&nbsp;"Bez obzira", reče Kirbi. "Dogodilo se da nam se u ovoj oblasti interesi poklapaju. Mi nismo mogli da dozvolimo da ova mašina ostane izgubljena. Nismo mogli da dopustimo da ostane u pogrešnim rukama. Ti to, naravno, razumeš."
<BR>&nbsp;&nbsp;&nbsp;&nbsp;&nbsp;"Savršeno", reče Blejn.
<BR>&nbsp;&nbsp;&nbsp;&nbsp;&nbsp;Rend uzdahnu. "Očekivao sam probleme, a ako Udica nešto ne želi, onda su to problemi. Posebno kada do problema dođe ovde u unutrašnjosti."
<BR>&nbsp;&nbsp;&nbsp;&nbsp;&nbsp;"Nije bilo nikakvih problema", reče mu Blejn, "koji bi mogli da zabrinu Udicu."
<BR>&nbsp;&nbsp;&nbsp;&nbsp;&nbsp;"Drago mi je što to čujem. A ti, Šep? Kako se ti snalaziš?"
<BR>&nbsp;&nbsp;&nbsp;&nbsp;&nbsp;"Nije tako loše, Kirbi."
<BR>&nbsp;&nbsp;&nbsp;&nbsp;&nbsp;"Lepo", reče Kirbi. "Jako lepo. Tako mi je drago zbog toga. A sad, rekao bih, trebalo bi da se izgubimo odavde."
<BR>&nbsp;&nbsp;&nbsp;&nbsp;&nbsp;Poveo ih je do polomljenog prozora i stao u stranu.
<BR>&nbsp;&nbsp;&nbsp;&nbsp;&nbsp;"Ti prvi", reče on Blejnu, "a ja ću odmah za tobom. Zamolio bih te, kao prijatelj prijatelja, da ne pokušavaš da pobegneš."
<BR>&nbsp;&nbsp;&nbsp;&nbsp;&nbsp;"Nemoj da brineš", suvo mu je rekao Blejn, a zatim se brzo popeo kroz prozor.
<BR>&nbsp;&nbsp;&nbsp;&nbsp;&nbsp;Naravno, možeš da potrčiš, reče on sam sebi, ali to bi bilo izuzetno glupo. Jer nije bilo sumnje da Rend ima pištolj i da bi bio vrlo efikasan s njim, čak i na mesečini. A pored toga, ako dođe do pucnjave, Harijet bi mogla da dotrči da vidi može li šta da pomogne, a ako se ona umeša u ovo, onda će zaista ostati bez prijatelja. U protivnom, reče on sam sebi, gotovo moleći se, možda će Harijet da ostane skrivena u vrbaku. Videće šta se dogodilo i uskoro smisliti nešto.
<BR>&nbsp;&nbsp;&nbsp;&nbsp;&nbsp;Harijet ti je, reče on sebi, jedina nada.
<BR>&nbsp;&nbsp;&nbsp;&nbsp;&nbsp;Iskočio je i sklonio u stranu da napravi mesta da se Rend provuče.
<BR>&nbsp;&nbsp;&nbsp;&nbsp;&nbsp;Rend je doskočio na zemlju i okrenuo se prema njemu, samo malo prebrzo, suviše nalik na lovca, a zatim se opustio i zakikotao.
<BR>&nbsp;&nbsp;&nbsp;&nbsp;&nbsp;"Bio je to sjajan trik, Šep", reče on. "Savršeno izveden. Jednoga dana moraćeš da mi tačno ispričaš kako si to uradio. Nije lako ukrasti zvezdanu mašinu."
<BR>&nbsp;&nbsp;&nbsp;&nbsp;&nbsp;Blejn je progutao zaprepašćenje, i nadao se da je mesečina prikrila izraz njegovog lica.
<BR>&nbsp;&nbsp;&nbsp;&nbsp;&nbsp;Rend je ispružio ruku i prijateljski ga uhvatio za lakat.
<BR>&nbsp;&nbsp;&nbsp;&nbsp;&nbsp;"Kola su dole", reče on. "Odmah pored puta."
<BR>&nbsp;&nbsp;&nbsp;&nbsp;&nbsp;Hodali su zajedno preko šuštavog korova, a zemlja je sada bila drugačija, ne više mračna i zastrašujuća, već mesto oslikane magije pruženo po mesečini. S njihove desne strane nalazio se grad, gomila zatamnjenih kuća koje su više ličile na humke nego na kuće, sa bledim obrisima golog drveća koje je stajalo kao iskrzane slikarske četkice uzdignute prema nebu na istoku. Prema severu i zapadu pružala se srebrnasta prerija, ravna i bezoblična, neizmerna zbog tog istog nedostatka oblika.
<BR>&nbsp;&nbsp;&nbsp;&nbsp;&nbsp;A dole kraj puta bio je vrbak.
<BR>&nbsp;&nbsp;&nbsp;&nbsp;&nbsp;Blejn je brzo pogledao prema vrbaku i nije video ništa osim vrba. Nije bilo odbleska mesečine na metalu. Napravio je korak-dva, a zatim ponovo pogledao; ovoga puta mu je bilo jasno, nije moglo da bude greške. U tom vrbaku nije bilo kola; Harijet je otišla.
<BR>&nbsp;&nbsp;&nbsp;&nbsp;&nbsp;Dobra devojka, pomisli on. Imala je puno smisla. Verovatno se izvukla čim se Rend pojavio. Najverovatnije je zaključila da bi bilo najkorisnije da pusti da stvar prenoći.
<BR>&nbsp;&nbsp;&nbsp;&nbsp;&nbsp;"Ne verujem", reče Rend, "da imaš gde da prenoćiš."
<BR>&nbsp;&nbsp;&nbsp;&nbsp;&nbsp;"Ne", reče Blejn, "Nemam."
<BR>&nbsp;&nbsp;&nbsp;&nbsp;&nbsp;"Loš grad", reče mu Rend. "Oni ovo sa vešticama-vukodlacima vrlo ozbiljno shvataju. Panduri su me dvaput zaustavljali. Tražili da se sklonim. Ozbiljno me upozorili da je to za moje dobro."
<BR>&nbsp;&nbsp;&nbsp;&nbsp;&nbsp;"Potpuno su izluđeni", reče Blejn. "Lamber Fin je ovde."
<BR>&nbsp;&nbsp;&nbsp;&nbsp;&nbsp;"O, da", nehajno reče Rend. "Naš stari prijatelj."
<BR>&nbsp;&nbsp;&nbsp;&nbsp;&nbsp;"Moj nije. Nikad se nisam sreo s čovekom."
<BR>&nbsp;&nbsp;&nbsp;&nbsp;&nbsp;"Šarmantna duša", reče Rend. "Jako šarmantna."
<BR>&nbsp;&nbsp;&nbsp;&nbsp;&nbsp;Blejn reče: "Ja malo znam o njemu. Samo iz priča."
<BR>&nbsp;&nbsp;&nbsp;&nbsp;&nbsp;Rend frknu.
<BR>&nbsp;&nbsp;&nbsp;&nbsp;&nbsp;"Ja bih predložio", reče on, "da provedeš noć u stanici. Poslovođa će ti naći mesto da odspavaš. Ne bih se iznenadio ni kad bi iskopao neku bocu. Odjednom osećam potrebu za čudovišnom količinom pića."
<BR>&nbsp;&nbsp;&nbsp;&nbsp;&nbsp;"I ja bih jedno podneo", reče mu Blejn.
<BR>&nbsp;&nbsp;&nbsp;&nbsp;&nbsp;Jer nije imalo smisla sad se boriti, kao što nije bilo smisla ni bežati. Ideš s njima i čekaš svoju šansu. Oni pokušavaju da te izvedu iz ravnoteže, ti pokušavaš da izvedeš njih. A sve vreme znaš, oboje znate, da je u pitanju jako učtiva, ali krajnje smrtonosna igra.
<BR>&nbsp;&nbsp;&nbsp;&nbsp;&nbsp;Iako se čudio zašto se trudi. Posle polednjih nekoliko nedelja, reče on sam sebi, Udica izgleda vrlo obećavajuće. Čak i da ga pošalju u zatočeničko odmaralište u Baha Kaliforniji, bilo bi to bolje nego ono što ga čeka u ovom gradu na obali Misurija.
<BR>&nbsp;&nbsp;&nbsp;&nbsp;&nbsp;Stigli su do kola koja su bila smeštena pored puta i Blejn je sačekao da se Rend smesti iza volana, a zatim i sam ušao unutra.
<BR>&nbsp;&nbsp;&nbsp;&nbsp;&nbsp;Blejn je upalio motor, ali nije uključio svetla. Izveo je kola na put i otplovio njime.
<BR>&nbsp;&nbsp;&nbsp;&nbsp;&nbsp;"Policija i ne može mnogo toga da uradi", reče on, "samo da te skloni; međutim, čini mi se da nema smisla petljati se s njima, ako se je to moguće izbeći."
<BR>&nbsp;&nbsp;&nbsp;&nbsp;&nbsp;"I nema", reče Blejn.
<BR>&nbsp;&nbsp;&nbsp;&nbsp;&nbsp;Rend je izbegao centar grada, provlačeći se kroz bočne ulice. Konačno je presekao nazad, skliznuo u jednu uličicu, skrenuo na parkiralište i zaustavio se.
<BR>&nbsp;&nbsp;&nbsp;&nbsp;&nbsp;"Evo nas", reče on. "Hajdemo na to piće."
<BR>&nbsp;&nbsp;&nbsp;&nbsp;&nbsp;Stražnja vrata su se otvorila na njegovo kucanje i oni su ušli u stražnju prostoriju trgovačke stanice. Veći deo ovog mesta, primetio je Blejn, koristio se kao skladište, ali jedan ugao služio je kao dnevna soba. Bili su tu krevet, peć i sto. Bio je i veliki kameni kamin, u kome su gorela drva, i udobne fotelje poređane ispred njega.
<BR>&nbsp;&nbsp;&nbsp;&nbsp;&nbsp;Blizu vrata koja su vodila do prednjeg dela radnje, stajala je masivna kutijasta struktura i Blejn je, iako nikada nije nijednu video, smesta prepoznao transo - mašinu na transfer materije koja je učinila ekonomski mogućom beskrajnu mrežu trgovačkih stanica, koja se pružala širom zemaljske kugle. Kroz tu kutiju mogao je da u trenutku stigne svaki od predmeta koji bi zatrebao bilo kojoj od hiljada trgovačkih ispostava.
<BR>&nbsp;&nbsp;&nbsp;&nbsp;&nbsp;Ovo je bila mašina o kojoj je Dalton pričao one noći na Šarlininoj zabavi - mašina za koju je rekao da bi mogla da zbriše interese svetskog transporta, ako Udica ikada odluči da je stavi u javnu upotrebu.
<BR>&nbsp;&nbsp;&nbsp;&nbsp;&nbsp;Rend je mahnuo rukom prema jednoj od fotelja: "Smesti se", rekao je Blejnu. "Grant će iskopati bocu. Imaš neku, zar ne, Grante."
<BR>&nbsp;&nbsp;&nbsp;&nbsp;&nbsp;Poslovođa se široko osmehnuo. "Znate da imam. Kako bih inače preživeo na ovakvom mestu?"
<BR>&nbsp;&nbsp;&nbsp;&nbsp;&nbsp;Blejn se spustio u jednu od fotelja pored vatre, Rend je seo preko puta njega. Protrljao je ruke.
<BR>&nbsp;&nbsp;&nbsp;&nbsp;&nbsp;"Rastali smo se nad bocom", podsetio je Blejna. "Rekao bih da je red da obnovimo naše poznanstvo nad drugom."
<BR>&nbsp;&nbsp;&nbsp;&nbsp;&nbsp;Blejn je osetio kako napetost u njemu raste, i osećaj da je u stupici, ali se široko osmehnuo Rendu.
<BR>&nbsp;&nbsp;&nbsp;&nbsp;&nbsp;"Znaš li koliku sam prednost imao te noći?" upita on. "Osam vašljivih minutića. Samo toliko."
<BR>&nbsp;&nbsp;&nbsp;&nbsp;&nbsp;"Loše si računao, Šep. Imao si tačno dvanaest. Momci su malo zakasnili s vađenjem trake."
<BR>&nbsp;&nbsp;&nbsp;&nbsp;&nbsp;"I Fredi. Ko bi rekao da Fredi radi za tebe?"
<BR>&nbsp;&nbsp;&nbsp;&nbsp;&nbsp;"Iznenadio bi se", blago mu reče Rend, "ko sve radi za mene."
<BR>&nbsp;&nbsp;&nbsp;&nbsp;&nbsp;Sedeli su opušteno ispred plamteće vatre jabukovog drveta, i merkali jedan drugog.
<BR>&nbsp;&nbsp;&nbsp;&nbsp;&nbsp;Konačno, Blejn reče: "Šep, zašto mi ne kažeš. Ne znam sve odgovore. Ne mogu da otkrijem. Uleteo si u tu situaciju tamo iza Plejada i zakopčao to..."
<BR>&nbsp;&nbsp;&nbsp;&nbsp;&nbsp;"Zakopčao?"
<BR>&nbsp;&nbsp;&nbsp;&nbsp;&nbsp;"Naravno. Zakopčao. Ekskluzivno. Znali smo da se nešto zbilo i poslali neke druge, ali tvoje stvorenje samo sedi tamo i zuri u njih, i to je sve. Pokušali su da razgovaraju s njim, ali ono je potpuno tupo. Pravi se da ih ne čuje. Pravi se da ih ne razume..."
<BR>&nbsp;&nbsp;&nbsp;&nbsp;&nbsp;"Bratstvo", reče Blejn. "Prošli smo kroz ritual. Ne razumeš ti to."
<BR>&nbsp;&nbsp;&nbsp;&nbsp;&nbsp;"Mislim da razumem", reče Rend. "Koliko si stran, Šep?"
<BR>&nbsp;&nbsp;&nbsp;&nbsp;&nbsp;"Pokušaj da saznaš."
<BR>&nbsp;&nbsp;&nbsp;&nbsp;&nbsp;Rend sleže ramenima. "Ne, hvala. Vidiš, pratio sam ti trag. Počelo je s Fredijem i postajalo sve čudnije."
<BR>&nbsp;&nbsp;&nbsp;&nbsp;&nbsp;"I šta nameravaš da učiniš s tim u vezi?"
<BR>&nbsp;&nbsp;&nbsp;&nbsp;&nbsp;"Proklet bio ako znam", reče Rend.
<BR>&nbsp;&nbsp;&nbsp;&nbsp;&nbsp;Poslovođa je doneo bocu i dve čaše.
<BR>&nbsp;&nbsp;&nbsp;&nbsp;&nbsp;"Ništa za tebe?" upita Rend.
<BR>&nbsp;&nbsp;&nbsp;&nbsp;&nbsp;Grant odmahnu glavom. "Imam da sredim neku robu napolju. Ako ne zamerate..."
<BR>&nbsp;&nbsp;&nbsp;&nbsp;&nbsp;"Naravno da ne", reče mu Rend. "Nastavi s poslom. Samo nešto..."
<BR>&nbsp;&nbsp;&nbsp;&nbsp;&nbsp;"Šta, gospodine?"
<BR>&nbsp;&nbsp;&nbsp;&nbsp;&nbsp;"Pitam se da li bi gospodin Blejn mogao da provede ovde noć?"
<BR>&nbsp;&nbsp;&nbsp;&nbsp;&nbsp;"Naravno. Iako je ovde malo nesređeno."
<BR>&nbsp;&nbsp;&nbsp;&nbsp;&nbsp;"Nema veze", reče Blejn.
<BR>&nbsp;&nbsp;&nbsp;&nbsp;&nbsp;"Ponudio bih svoj krevet, ali, iskreno, to i nije nikakva ponuda. Kad se naviknete na njega, može se s njim živeti, ali početi sa..."
<BR>&nbsp;&nbsp;&nbsp;&nbsp;&nbsp;"Nisam ni mislio da to prihvatim."
<BR>&nbsp;&nbsp;&nbsp;&nbsp;&nbsp;"Doneću nešto ćebadi pa možete da legnete dole na pod. Verujte mi, biće to bolje nego na krevetu."
<BR>&nbsp;&nbsp;&nbsp;&nbsp;&nbsp;"Nije važno", reče Blejn. "Zahvalan bih vam bio na bilo čemu."
<BR>&nbsp;&nbsp;&nbsp;&nbsp;&nbsp;Rend uze bocu i odvrnu je.
<BR>&nbsp;&nbsp;&nbsp;&nbsp;&nbsp;"Nešto kasnije ću doneti ćebad", reče mu poslovođa.
<BR>&nbsp;&nbsp;&nbsp;&nbsp;&nbsp;"Hvala ti, Grante", reče Rend.
<BR>&nbsp;&nbsp;&nbsp;&nbsp;&nbsp;Čovek je otišao. Vrata koja su vodila do prednjeg dela radnje zatvorila su se za njim, blago šušnuvši.
<BR>&nbsp;&nbsp;&nbsp;&nbsp;&nbsp;Rend je nasuo piće.
<BR>&nbsp;&nbsp;&nbsp;&nbsp;&nbsp;"U stvari", reče on, "ako ne želiš, ne moraš da ostaneš ovde."
<BR>&nbsp;&nbsp;&nbsp;&nbsp;&nbsp;"Ne?"
<BR>&nbsp;&nbsp;&nbsp;&nbsp;&nbsp;"Ja se vraćam u Udicu. Kroz transo. Možeš i ti da pođeš."
<BR>&nbsp;&nbsp;&nbsp;&nbsp;&nbsp;Blejn je ćutao. Rend mu je pružio piće.
<BR>&nbsp;&nbsp;&nbsp;&nbsp;&nbsp;"Pa, šta kažeš?" upita on.
<BR>&nbsp;&nbsp;&nbsp;&nbsp;&nbsp;Blejn se nasmejao. "Kod tebe to zvuči tako lako."
<BR>&nbsp;&nbsp;&nbsp;&nbsp;&nbsp;"Možda", reče Rend.
<BR>&nbsp;&nbsp;&nbsp;&nbsp;&nbsp;Popio je malo i zavalio se u fotelju.
<BR>&nbsp;&nbsp;&nbsp;&nbsp;&nbsp;"Tuđinski deo mogu da razumem", reče on. "To je rizik poslovanja s kojim je suočen svaki putnik. Ali kakve veze s tim ima zvezdana mašina? Naravno, bio si u dosluhu sa Stounom."
<BR>&nbsp;&nbsp;&nbsp;&nbsp;&nbsp;"Znaš da je Stoun mrtav."
<BR>&nbsp;&nbsp;&nbsp;&nbsp;&nbsp;"Ne, to nisam čuo." Ali nije delovao ubedljivo.
<BR>&nbsp;&nbsp;&nbsp;&nbsp;&nbsp;I odjednom, na osnovu kvaliteta Rendovog glasa, na osnovu intuicije, Blejnu je bilo jasno da Renda ne zanima ni da li je Stoun mrtav ni da li je Fin u gradu. Samo ga je on zanimao. Ili još više. Možda je Rendu bilo drago što je Stoun mrtav, možda velikim delom odobrava to što Fin radi. Monopol Udice zasniva se na svetu neparija, na milionima ljudi u svetu koji su primorani da gledaju u Udicu zbog trgovine sa zvezdama. I tako bi Udica i Rend, shvatio je Blejn uz neku vrstu šoka, možda sa velikom naklonošću posmatrala kako se Finov krstaški rat valja ka neizbežnom kraju.
<BR>&nbsp;&nbsp;&nbsp;&nbsp;&nbsp;A ako je to tačno, možda je Udica, a ne Fin, zadala taj smrtonosni udarac Stounu?
<BR>&nbsp;&nbsp;&nbsp;&nbsp;&nbsp;Prenuo se na tu pomisao, ali ona je ostala zabeležena u njegovom mozgu - jer ispostavljalo se da je situacija znatno složenija, da to nije prosto borba između Fina i Stouna.
<BR>&nbsp;&nbsp;&nbsp;&nbsp;&nbsp;Možda je najbolje, reče on sebi, smesta poreknuti svaku vezu sa zvezdanom mašinom. Možda je trebalo da to porekne još u hangaru, kada je Rend to prvi put pomenuo. Ali ako kaže istinu, ako kaže Rendu da do pre nekoliko sati nije znao za zvezdanu mašinu, možda će izgubiti mogućnost za pogađanje neznane vrednosti. A čak i da mu kaže, Rend mu najverovatnije neće poverovati, jer je on, najzad, gotovo celim putem od Meksika pomagao Riliju da popravlja kamion koji ju je nosio.
<BR>&nbsp;&nbsp;&nbsp;&nbsp;&nbsp;"Dugo ti je trebalo", reče Blejn, "da me ščepaš. Da li, možda, labaviš stisak? Ili si se samo zabavljao?"
<BR>&nbsp;&nbsp;&nbsp;&nbsp;&nbsp;Rend se namrštio. "Gotovo smo te izgubili, Šep. Priterali smo te u onom gradu u kome su hteli da te obese."
<BR>&nbsp;&nbsp;&nbsp;&nbsp;&nbsp;"Bio si tamo čak i te noći?"
<BR>&nbsp;&nbsp;&nbsp;&nbsp;&nbsp;"Pa, ne ja lično", reče Rend, "ali imao sam tamo neke ljude."
<BR>&nbsp;&nbsp;&nbsp;&nbsp;&nbsp;"I pustili biste da me obese?"
<BR>&nbsp;&nbsp;&nbsp;&nbsp;&nbsp;"Pa, da ti iskreno kažem, bili smo podeljenog mišljenja. Ali ti si uzeo stvar u svoje ruke."
<BR>&nbsp;&nbsp;&nbsp;&nbsp;&nbsp;"Ali da nisam..."
<BR>&nbsp;&nbsp;&nbsp;&nbsp;&nbsp;"Mislim da bismo najverovatnije pustili da te obese. Naravno, postojala je mogućnost da bi nas, da smo te zgrabili, odveo do zvezdane mašine. Ali u tom trenutku bili smo prilično uvereni da je i sami možemo naći."
<BR>&nbsp;&nbsp;&nbsp;&nbsp;&nbsp;Tresnuo je čašu o sto. "Ludilo!" dreknu on. "Vući jednu takvu mašinu u krntiji. Šta god..."
<BR>&nbsp;&nbsp;&nbsp;&nbsp;&nbsp;"Prosto", reče Blejn, odgovarajući umesto Stouna. "I ti znaš odgovor isto toliko dobro koliko i ja. Niko nije tako lud. Ako ukradeš nešto vredno, odnosiš ga što je dalje moguće što je brže moguće..."
<BR>&nbsp;&nbsp;&nbsp;&nbsp;&nbsp;"Svi bi tako uradili", reče Rend.
<BR>&nbsp;&nbsp;&nbsp;&nbsp;&nbsp;Video je da mu se Blejn široko osmehuje, i on je uzvratio osmehom.
<BR>&nbsp;&nbsp;&nbsp;&nbsp;&nbsp;"Šep", reče on, "pođi lepo sa mnom. Jednom smo bili dobri prijatelji. Možda smo, kad se sve uzme u obzir, i dalje najbolji prijatelji."
<BR>&nbsp;&nbsp;&nbsp;&nbsp;&nbsp;"Šta želiš da znaš?"
<BR>&nbsp;&nbsp;&nbsp;&nbsp;&nbsp;"Upravo si negde odneo mašinu."
<BR>&nbsp;&nbsp;&nbsp;&nbsp;&nbsp;Blejn klimnu.
<BR>&nbsp;&nbsp;&nbsp;&nbsp;&nbsp;"I možeš opet da je vratiš."
<BR>&nbsp;&nbsp;&nbsp;&nbsp;&nbsp;"Ne", reče mu Blejn. "Prilično sam uveren da ne mogu. Ja sam se - pa, recimo, samo šalio s nekim."
<BR>&nbsp;&nbsp;&nbsp;&nbsp;&nbsp;"Sa mnom, možda?"
<BR>&nbsp;&nbsp;&nbsp;&nbsp;&nbsp;"Ne s tobom. S Lambertom Finom."
<BR>&nbsp;&nbsp;&nbsp;&nbsp;&nbsp;"Ne sviđa ti se Fin, zar ne?"
<BR>&nbsp;&nbsp;&nbsp;&nbsp;&nbsp;"Nikad se s čovekom nisam sreo."
<BR>&nbsp;&nbsp;&nbsp;&nbsp;&nbsp;Rend je uzeo bocu i ponovo napunio čaše. Izručio je polovinu čaše, a onda ustao.
<BR>&nbsp;&nbsp;&nbsp;&nbsp;&nbsp;"Moram da idem", reče on gledajući na sat. "Jedna od Šarlininih zabava. Ne bih to propustio ni za šta na svetu. Siguran si da nećeš i ti? Šarlini bi bilo drago da dođeš."
<BR>&nbsp;&nbsp;&nbsp;&nbsp;&nbsp;"Ne, hvala. Ostaću ovde. Pozdravi Fredija."
<BR>&nbsp;&nbsp;&nbsp;&nbsp;&nbsp;"Fredi", reče Rend, "više nije kod nas."
<BR>&nbsp;&nbsp;&nbsp;&nbsp;&nbsp;Blejn je ustao i prišao s Rendom do transoa. Rend je otvorio vrata. Unutrašnjost je ličila na teretni lift.
<BR>&nbsp;&nbsp;&nbsp;&nbsp;&nbsp;"Šteta", reče Rend, "što ovo ne možemo da koristimo u svemiru. Oslobodilo bi mnogo ljudskog rada."
<BR>&nbsp;&nbsp;&nbsp;&nbsp;&nbsp;"Pretpostavljam", reče Blejn, "da radite na tome."
<BR>&nbsp;&nbsp;&nbsp;&nbsp;&nbsp;"Ah, naravno", reče mu Rend. "Pitanje je samo doterivanja upravljačkih uređaja."
<BR>&nbsp;&nbsp;&nbsp;&nbsp;&nbsp;Pružio je ruku. "Do viđenja, Šep. Vidimo se."
<BR>&nbsp;&nbsp;&nbsp;&nbsp;&nbsp;"Zbogom, Kirbi", reče Blejn. "Ne bih, što se mene tiče."
<BR>&nbsp;&nbsp;&nbsp;&nbsp;&nbsp;Rend se široko osmehnuo, ušao u mašinu i zatvorio vrata. Nije bilo nikakvog bleštavog svetla, ničega što bi pokazalo da mašina radi.
<BR>&nbsp;&nbsp;&nbsp;&nbsp;&nbsp;A ipak, znao je Blejn, Rend je već u Udici.
<BR>&nbsp;&nbsp;&nbsp;&nbsp;&nbsp;Okrenuo se od transoa i krenuo nazad, do fotelje pored vatre.
<BR>&nbsp;&nbsp;&nbsp;&nbsp;&nbsp;Vrata koja su vodila do prednjeg dela prodavnice širom su se otvorila i Grant je ušao u sobu. Na ruci imao je smotan prugasti kućni ogrtač.
<BR>&nbsp;&nbsp;&nbsp;&nbsp;&nbsp;"Imam samo ovo", izjavio je. "Zaboravio sam da ga imam."
<BR>&nbsp;&nbsp;&nbsp;&nbsp;&nbsp;Podigao je ogrtač s ruke i protresao ga.
<BR>&nbsp;&nbsp;&nbsp;&nbsp;&nbsp;"Zar nije lepotan", navaljivao je.
<BR>&nbsp;&nbsp;&nbsp;&nbsp;&nbsp;Bio je. Bio je od neke vrste krzna, a nešto u samom krznu svetlucalo je na svetlu iz kamina, kao da ga je neko posuo majušnim česticama dijamanata. Bio je zlatnožut sa crnim prugama koje su vodile dijagonalno, i delovao pre da je od svile nego od krzna.
<BR>&nbsp;&nbsp;&nbsp;&nbsp;&nbsp;"Godinama se vuče", reče Grant. "Jedan čovek je logorovao pored reke i jednog dana je ušao i naručio ga. Udica je imala problema da ga brzo pronađe, ali konačno su ga isporučili. Kao što znate, gospodine, uvek to urade."
<BR>&nbsp;&nbsp;&nbsp;&nbsp;&nbsp;"Da, znam", reče Blejn.
<BR>&nbsp;&nbsp;&nbsp;&nbsp;&nbsp;"Čovek se nikada nije pojavio. Ali krzno je bilo tako lepo da nisam mogao da ga vratim. Držim ga na inventaru i pravim se da ću ga jednog dana prodati. Naravno, nikada neću. Košta previše za jedan ovakav bedan gradić."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Najtoplije, najlakše, najmekše krzno u vaseljeni. Kamperi ga nose. Bolje je od vreće za spavanje."
<BR>&nbsp;&nbsp;&nbsp;&nbsp;&nbsp;"Ne bih da ga koristim", pobunio se Blejn. "Samo obično ćebe..."
<BR>&nbsp;&nbsp;&nbsp;&nbsp;&nbsp;"Ali, morate", reče mu Grant. "Meni za dušu, gospodine. Moji uslovi smeštaja tako su loši da se iskreno stidim. Ali kad bih znao da ste spavali u tako luksuznoj stvari..."
<BR>&nbsp;&nbsp;&nbsp;&nbsp;&nbsp;Blejn se nasmejao u ispružio ruku.
<BR>&nbsp;&nbsp;&nbsp;&nbsp;&nbsp;"U redu", reče on. "I hvala."
<BR>&nbsp;&nbsp;&nbsp;&nbsp;&nbsp;Grant mu je pružio ogrtač, i Blejn ga je odmerio u ruci, ne verujući sasvim da može da bude toliko lak.
<BR>&nbsp;&nbsp;&nbsp;&nbsp;&nbsp;"Još imam malo posla", reče mu poslovođa. "Ako nemate ništa protiv, vratiću se da to završim. Možete da legnete gde god hoćete."
<BR>&nbsp;&nbsp;&nbsp;&nbsp;&nbsp;"Samo napred", reče Blejn. "Ja ću da ispijem piće, a onda da legnem. Hoćete li i vi jedno da popijete sa mnom?"
<BR>&nbsp;&nbsp;&nbsp;&nbsp;&nbsp;"Kasnije", reče poslovođa. "Uvek cugnem pre nego što odem u krevet."
<BR>&nbsp;&nbsp;&nbsp;&nbsp;&nbsp;"Ostaviću vam bocu."
<BR>&nbsp;&nbsp;&nbsp;&nbsp;&nbsp;"Laku noć, gospodine", reče poslovođa. "Vidimo se ujutro."
<BR>&nbsp;&nbsp;&nbsp;&nbsp;&nbsp;Blejn se vratio do fotelje i seo u nju; kućni ogrtač ležao mu je u krilu. Mazio ga je rukom; bio je tako mek i topao da je stvarao iluziju da je još živ.
<BR>&nbsp;&nbsp;&nbsp;&nbsp;&nbsp;Blejn je podigao čašu, dokono ispijao piće i razmišljao o Rendu.
<BR>&nbsp;&nbsp;&nbsp;&nbsp;&nbsp;Taj čovek je verovatno najopasniji čovek na Zemlji, uprkos onome što je Stoun rekao o Finu - najopasniji lično, umiljata buldoška opasnost, pas tragač od čoveka, koji je sprovodio politiku Udice kao da je Sveto pismo. Nikada nijedan neprijatelj Udice nije bio bezbedan od Renda.
<BR>&nbsp;&nbsp;&nbsp;&nbsp;&nbsp;A ipak nije navaljivao da se Blejn vrati s njim. Gotovo da ga je usput pozvao, kao da je u pitanju beznačajna uljudnost, i nije pokazao nimalo ljutnje niti vidnog razočaranja što ga je Blejn odbio. Niti je pokušao da primeni silu, iako je to, reče Blejn sebi, verovatno zasluga nepoznavanja onoga s čim može da ima posla. Dok ga je pratio, očigledno je nabasao na dovoljno toga da bude na oprezu, da zna da čovek na čijem je tragu poseduje neke tajanstvene sposobnosti, koje su Udici potpuno nepoznate.
<BR>&nbsp;&nbsp;&nbsp;&nbsp;&nbsp;Tako da se kretao polako i oprezno, pokrivajući se nehajnošću koja nikoga nije prevarila. Jer Rend je, znao je to Blejn, čovek koji neće odustati.
<BR>&nbsp;&nbsp;&nbsp;&nbsp;&nbsp;Nešto je imao u rukavu, znao je Blejn - nešto tako dobro skriveno da mu se ni krajičak nije video.
<BR>&nbsp;&nbsp;&nbsp;&nbsp;&nbsp;Zamka je bila postavljena i mamac namešten. U to nije bilo sumnje.
<BR>&nbsp;&nbsp;&nbsp;&nbsp;&nbsp;Blejn je ćuteći sedeo u fotelji i ispijao piće.
<BR>&nbsp;&nbsp;&nbsp;&nbsp;&nbsp;Možda je glupo od njega što je ostao ovde u stanici. Možda bi bilo bolje da naprosto ustane i ode. A ipak, to bi bilo upravo ono što bi Rend očekivao od njega. Možda je zamka sa spoljne strane vrata, ne u samoj stanici. Vrlo je moguće da, od svih mesta na svetu, jedino u ovoj sobi može bezbedno da provede noć.
<BR>&nbsp;&nbsp;&nbsp;&nbsp;&nbsp;Bilo mu je potrebno sklonište, ali ne i san. Možda je najbolje da ostane ovde ali da ne spava. Možda da leži na podu, s ogrtačem čvrsto obmotanim oko sebe, i da se pretvara da spava, ali da neprekidno pazi na Granta. Jer ako je zamka u ovoj sobi, Grant će biti taj koji će je aktivirati.
<BR>&nbsp;&nbsp;&nbsp;&nbsp;&nbsp;Vratio je čašu na sto, spustio je pored one koju je Rend koristio, do četvrtine napunjenu. Pomerio je bocu da napravi komplet od boce i čaša: sve troje zajedno. Savio je ogrtač pod mišku i prišao vatri. Uzeo je džarač i nagurao jedne na druge cepanice koje su gorele, da oživi njihov zamrli plamen.
<BR>&nbsp;&nbsp;&nbsp;&nbsp;&nbsp;Leći će ovde, odlučio je, pored same vatre, da mu svetlost bude iza leđa i osvetljava sobu.
<BR>&nbsp;&nbsp;&nbsp;&nbsp;&nbsp;Pažljivo je raširio noćni ogrtač na pod, skinuo jaknu i smotao je kao jastuk. Izuo je cipele i legao na ogrtač. Bio je mek i gibak, gotovo kao madrac, uprkos nedostatku debljine. Navukao ga je na sebe, a ovaj se glatko spojio, kao vreća za spavanje. Bio je udoban; tako nešto nije osetio još od onih dečačkih dana kada se u svojoj sobi uvlačio u krevet, pod ćebad, tokom najhladnijih zimskih noći.
<BR>&nbsp;&nbsp;&nbsp;&nbsp;&nbsp;Ležao je tamo i zurio u tamu skladišta iza prostora za dnevni boravak. Mogao je da vidi nejasne obrise kanti, bala i kutija. I dok je ležao tamo u tišini, prekidanoj samo povremenim pucketanjem vatre iza njega, postao je svestan slabašnog miomirisa koji se širio prostorijom - neopisivog mirisa stvari stranih Zemlji. Nije to bio miris napadan, niti egzotičan, ni na koji način uznemiravajući, prosto miris kakvog nema na Zemlji, složeni miris začina i tekstila, drveta i hrane, i svih ostalih stvari sakupljenih sa zvezda. A samo mali deo toga nalazi se ovde, znao je to, samo roba koja se smatrala neophodnom jednoj od manjih stanica. Ali stanicom sa celokupnim resursima ogromnih skladišta Udice dostupnim u trenutku, zahvaljujući transou koji je stajao u uglu.
<BR>&nbsp;&nbsp;&nbsp;&nbsp;&nbsp;A ovo je bio samo mali proizvod tog saobraćanja sa zvezdama - ovo je bio samo onaj deo na koji je moguće staviti ruku, onaj mali deo koji čovek može da kupi ili poseduje.
<BR>&nbsp;&nbsp;&nbsp;&nbsp;&nbsp;Postojalo je i onaj veći, neviđen, gotovo neshvatljiv deo delatnosti Udice - obezbeđivanje i sakupljanje (kao i skladištenje) ideja i znanja ulovljenih u dubinama svemira. U univerzitetima Udice, naučnici sa svih strana sveta prebiraju po ovom znanju i pokušavaju da nađu međuzavisnosti, i da ih prouče, a u nekim slučajevima i da sve to primene, tako da će u godinama koje će doći ovo znanje i ove ideje oblikovati put i konačnu sudbinu čovečanstva kao celine.
<BR>&nbsp;&nbsp;&nbsp;&nbsp;&nbsp;Ali tu je bilo još nekih stvari. Bilo je tu, pre svega, objavljenih znanja i ideja, ali i tajnih spisa o učenju, i činjenica koje se drže pod ključem ili, u najboljem slučaju, do kojih pristup imaju samo najpoverljivija tela i grupe.
<BR>&nbsp;&nbsp;&nbsp;&nbsp;&nbsp;Jer Udica nije mogla, zbog čovečanstva, baš kao i zbog svojih ličnih interesa, obelodaniti sve što pronađe.
<BR>&nbsp;&nbsp;&nbsp;&nbsp;&nbsp;Bilo je tu određenih novih pristupa, filozofija, ideja - nazovite ih kako god hoćete, koje, mada valjane u svojim društvenim strukturama, nisu bile ljudske ni u kom smislu, niti su, ni uz kakve domete mašte, bili prilagodljive ljudskoj rasi i ljudskom shvatanju vrednosti. A bilo je i onih drugih koje su, mada prilagodljive, morale biti pažljivo proučene, zbog mogućih propratnih efekata na ljudsko razmišljanje i ljudsku tačku gledišta, pre nego što bi, bez obzira koliko posredno, mogle biti uvedene u tokove ljudske kulture. A bilo je i onih, potpuno prilagodljivih, koje nisu mogle biti puštene možda još stotinu godina - ideja tako naprednih, tako revolucionarnih da moraju da sačekaju da ljudska rasa uhvati korak s njima.
<BR>&nbsp;&nbsp;&nbsp;&nbsp;&nbsp;Mora da je u ovome ležalo nešto o čemu je Stoun razmišljao kada je poveo svoj krstaški rat da slomi monopol Udice, da preda paranormalnim ljudima izvan Udice neku dozu nasleđa koje im je s pravom pripadalo, upravo na osnovu njihovih sposobnosti.
<BR>&nbsp;&nbsp;&nbsp;&nbsp;&nbsp;U tome se Blejn mogao složiti s njim: nije pravo, rekao je on sam sebi, da svi rezultati PK doveka budu sipani kroz uski levak kontrole onih koji imaju monopol, jer je tokom stoleća postojanja nekako izgubljen žar verovanja i snaga služenja humanim ciljevima u komercijalnom haosu kakav nijedno ljudsko biće, niti ijedno doba, nije poznavalo.
<BR>&nbsp;&nbsp;&nbsp;&nbsp;&nbsp;Po svim društvenim normama, parakinetika pripada samome Čoveku, ne skupini ljudi, ni korporaciji, čak ni svojim otkrivačima i njihovim nasledicima - jer njeno otkrivanje, ili njeno poimanje, bez obzira koji izraz odabrali da upotrebimo, ni u kom slučaju nije moglo da bude vezivano za rad samo jednog čoveka, ili grupe usamljenih ljudi. To je nešto što mora biti dostupno javnosti. To je istinski prirodna pojava - više prirodni resurs nego vetar, drvo ili voda.
<BR>&nbsp;&nbsp;&nbsp;&nbsp;&nbsp;Iza Blejna su se cepanice, izgorevši gotovo do pepela, raspadale u vatrenom prasku. Okrenuo se da ih pogleda...
<BR>&nbsp;&nbsp;&nbsp;&nbsp;&nbsp;Ili pokušao da se okrene.
<BR>&nbsp;&nbsp;&nbsp;&nbsp;&nbsp;Ali nije mogao.
<BR>&nbsp;&nbsp;&nbsp;&nbsp;&nbsp;Nešto nije bilo u redu.
<BR>&nbsp;&nbsp;&nbsp;&nbsp;&nbsp;Nekako, kućni ogrtač se omotao suviše čvrsto.
<BR>&nbsp;&nbsp;&nbsp;&nbsp;&nbsp;Gurao je rukama na stranu da ga se oslobodi, ali na stranu nije mogao da gura, a ovaj nije hteo da popusti.
<BR>&nbsp;&nbsp;&nbsp;&nbsp;&nbsp;Pre bi se reklo da se stezao. Mogao je da oseti da se steže.
<BR>&nbsp;&nbsp;&nbsp;&nbsp;&nbsp;Zastrašen, pokušao je da izvuče telo napred, pokušao da sedne.
<BR>&nbsp;&nbsp;&nbsp;&nbsp;&nbsp;Nije mogao.
<BR>&nbsp;&nbsp;&nbsp;&nbsp;&nbsp;Kućni ogrtač držao ga je u nežnom ali nepopustljivom zagrljaju.
<BR>&nbsp;&nbsp;&nbsp;&nbsp;&nbsp;Bio je efikasno svezan, kao da je upotrebljen konopac. Kućni ogrtač je, bez njegovog znanja, postao ludačka košulja koja ga je držala čvrsto i ugodno.
<BR>&nbsp;&nbsp;&nbsp;&nbsp;&nbsp;Ležao je ćutke na leđima, jeza mu je strujala telom a znoj curio niz čelo i slivao se u oči.
<BR>&nbsp;&nbsp;&nbsp;&nbsp;&nbsp;Jer zamka jeste postojala.
<BR>&nbsp;&nbsp;&nbsp;&nbsp;&nbsp;Plašio se da će je biti.
<BR>&nbsp;&nbsp;&nbsp;&nbsp;&nbsp;Bio na oprezu zbog nje.
<BR>&nbsp;&nbsp;&nbsp;&nbsp;&nbsp;Pa ipak, po sopstvenoj slobodnoj volji i ne sumnjajući ništa, sam je obmotao zamku oko sebe.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
