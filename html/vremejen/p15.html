<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Blejn je sedeo na stolici u hamburgernici i čekao da čovek stavi u vrećicu pola tuceta sendviča i napuni termos kafom. Unutra su bila još samo dva kupca, koji nisu obraćali pažnju na njega. Jedan je završio s jelom i čitao novine. Drugi, nagnut nad tanjirom, grabio je po lepljivoj masi koja je nekada predstavljala kajganu i pržene krompiriće, ali sada je više ličila na neku novu vrstu pseće hrane, pošto je bila potpuno izmešana.
<BR>&nbsp;&nbsp;&nbsp;&nbsp;&nbsp;Blejn se okrenuo od ljudi i pogledao kroz masivnu staklenu ploču koja je obuhvatala dve stranice zgrade.
<BR>&nbsp;&nbsp;&nbsp;&nbsp;&nbsp;Ulica je ujutro bila tiha; kretalo se samo nekoliko vozila, a samo je jedan čovek išao.
<BR>&nbsp;&nbsp;&nbsp;&nbsp;&nbsp;Verovatno je glupo, reče on sam sebi, izići ovako u potpuno suludom i prilično beskorisnom pokušaju da razuveri Rilija, da mu povrati poverenje. Jer više je nego verovatno da će, bez obzira šta on uradi i bez obzira šta Rili kaže, kamiondžija nastaviti da pomalo sumnja.
<BR>&nbsp;&nbsp;&nbsp;&nbsp;&nbsp;Ali, pomisli Blejn, neće to još dugo, jer mora da smo već blizu reke, a Pjer mora da je samo nekoliko milja severnije. Smešno - pomisli on - Rili mu nikad nije rekao kuda ide. Iako to nije neobično: uklapa se u sve ostalo - čovekov očigledan strah i njegovu tajanstvenost u vezi s onim što nosi.
<BR>&nbsp;&nbsp;&nbsp;&nbsp;&nbsp;Okrenuo se od prozora i gledao kako čovek stavlja hamburgere u kesu i puni termos kafom. Platio je novčanicom od pet dolara, koju mu je Rili dao, i stavio kusur u džep.
<BR>&nbsp;&nbsp;&nbsp;&nbsp;&nbsp;Izišao je na ulicu i uputio se ka teretnoj benzinskoj stanici gde su ga čekali Rili i kamion. Još je bilo rano da ikoga bude na stanici, i oni su doručkovali dok su čekali da se neko pojavi. Onda će napuniti rezervoar i krenuti na put, a ovo je, pomisli Blejn, možda moj poslednji dan u kamionu.
<BR>&nbsp;&nbsp;&nbsp;&nbsp;&nbsp;Jer kad stignu do reke, on će sići i krenuti na sever ka Pjeru.
<BR>&nbsp;&nbsp;&nbsp;&nbsp;&nbsp;Jutro je bilo hladno, gotovo do tačke kada postaje zima, a vazduh mu je pekao nosnice dok ga je udisao. Biće to još jedan dobar dan, znao je - još jedan oktobarski dan, sa vazduhom kao vino i maglovitim nebom.
<BR>&nbsp;&nbsp;&nbsp;&nbsp;&nbsp;Kad je došao do ulice u kojoj se teretna stanica nalazila, kamiona nije bilo na vidiku.
<BR>&nbsp;&nbsp;&nbsp;&nbsp;&nbsp;Možda ga je, reče on sebi, Rili pomerio. Ali još dok je o tome razmišljao, znao je da nije u pravu. Znao je da je nasamaren.
<BR>&nbsp;&nbsp;&nbsp;&nbsp;&nbsp;Po cenu izgubljenih nekoliko dolara, po cenu da mora negde drugde da napuni rezervoar, kamiondžija se oslobodio Blejna.
<BR>&nbsp;&nbsp;&nbsp;&nbsp;&nbsp;Blejn to nije doživeo kao velik udarac, jer je shvatio da je sve i očekivao, iako nije hteo sebi da prizna da je očekivao. Najzad, s Rilijeve tačke gledišta, bilo je to zapanjujuće jednostavno rešenje za njegove sumnje od protekle noći.
<BR>&nbsp;&nbsp;&nbsp;&nbsp;&nbsp;Da ubedi sebe da nije u pitanju nikakva greška, Blejn je obišao oko bloka zgrada.
<BR>&nbsp;&nbsp;&nbsp;&nbsp;&nbsp;Nikakvog kamiona nije bilo na vidiku. Sad je prepušten sam sebi.
<BR>&nbsp;&nbsp;&nbsp;&nbsp;&nbsp;Još malo i grad će se probuditi, a pre nego što do toga dođe, on mora biti van domašaja. Mora da nađe mesto gde će se tokom dana sakriti.
<BR>&nbsp;&nbsp;&nbsp;&nbsp;&nbsp;Zastao je za trenutak da se orijentiše.
<BR>&nbsp;&nbsp;&nbsp;&nbsp;&nbsp;Bliži kraj grada, bio je siguran, leži prema istoku, jer su sa severne strane vozili milju ili dve.
<BR>&nbsp;&nbsp;&nbsp;&nbsp;&nbsp;Pošao je, hodajući što je brže moguće, ali ne toliko brzo, nadao se, da privuče nečiju pažnju. Nekoliko kola prošlo je ulicom, neki čovek je izišao iz kuće da pokupi jutarnje novine, jednog je sreo, sa vrećicom sa doručkom koja mu se njihala u ruci. Niko na njega nije obratio pažnju.
<BR>&nbsp;&nbsp;&nbsp;&nbsp;&nbsp;Kuće su se proredile i stigao je do poslednje ulice u gradu. Ovde se završavala prerija i zemljište je počinjalo da se spušta u zamršaju šumovitih brda i humaka, svaka niža od prethodne, tako da je znao da Misuri leži iza njih. Negde dole, gde se poslednje brdo završavalo, moćna reka šumela je oko svojih pokretnih peščanih sprudova i vrbama obraslih ostrva.
<BR>&nbsp;&nbsp;&nbsp;&nbsp;&nbsp;Pošao je preko polja, prešao ogradu i spustio se niz obalnu strminu, na čijem se dnu nalazio potočić koji je žuborio, a samo nešto malo iza toga nalazilo se jezerce sa skupinom vrba što su rasle odmah pored njega.
<BR>&nbsp;&nbsp;&nbsp;&nbsp;&nbsp;Blejn se spustio na ruke i kolena i otpuzao pod vrbe. Bilo je to savršeno skrovište. Bilo je van grada i nije bilo ničega što bi moglo da dovede nekoga - potočić je bio premalen da bi se u njemu moglo pecati, a bilo je prekasno za kupanje. Niko ga neće uznemiravati.
<BR>&nbsp;&nbsp;&nbsp;&nbsp;&nbsp;Neće biti nikoga ko bi mogao da oseti bleštavo ogledalo koje je nosio u umu; neće biti nikoga da vikne 'Parija!'
<BR>&nbsp;&nbsp;&nbsp;&nbsp;&nbsp;A s mrakom će poći dalje.
<BR>&nbsp;&nbsp;&nbsp;&nbsp;&nbsp;Pojeo je tri hamburgera i popio nešto kafe.
<BR>&nbsp;&nbsp;&nbsp;&nbsp;&nbsp;Sunce je izišlo i, propušteno kroz vrbe, stvaralo šarene površi svetlosti i senke.
<BR>&nbsp;&nbsp;&nbsp;&nbsp;&nbsp;Iz grada su dopirali udaljeni zvuci - tutnjava kamiona, brujanje motora, lavež nekog psa, majke su dozivale decu.
<BR>&nbsp;&nbsp;&nbsp;&nbsp;&nbsp;Dugo je prošlo od one noću u Udici, Blejn reče sam sebi, sedeći u senci vrba i šarajući štapom po pesku. Dugo je prošlo od Šarlin i Fredija Bejtsa. A sve do ovog trenutka nije imao vremena ni da razmisli o tome.
<BR>&nbsp;&nbsp;&nbsp;&nbsp;&nbsp;Tada se postavljalo pitanje, a i sada se postavljalo isto pitanje: Da li bilo pametno pobeći od Udice? Da li je, uprkos svemu što je Godfri Stoun rekao, možda bilo mudrije ostati i tražiti svoju šansu, ma šta Udica imala pripremljeno?
<BR>&nbsp;&nbsp;&nbsp;&nbsp;&nbsp;Sedeo je i razmišljao o tome, i vratio se unazad, sve do one plave prostorije odakle je sve počelo. Ponovo je video tu sobu kao da je sve to bilo juče - bolje nego da je to bilo juče. Tuđinske zvezde sijale su bledo na ovu prostoriju bez krova, a svetloplavi pod bio je gladak pod njegovim točkovima; soba je bila puna čudnih, obrađenih stvari koje su mogle predstavljati nameštaj ili umetničke objekte, ili sprave, ili gotovo bilo šta drugo.
<BR>&nbsp;&nbsp;&nbsp;&nbsp;&nbsp;Sve mu je to bilo živou svesti, na način na koji ne bi trebalo da bude - jasno i precizno, bez grubih ivica i nezamagljeno, ništa dodato i ništa izostavljeno.
<BR>&nbsp;&nbsp;&nbsp;&nbsp;&nbsp;Ružičasto je tu mirno ležalo, a onda se pokrenulo i reklo mu: Dakle, opet si se vratio!
<BR>&nbsp;&nbsp;&nbsp;&nbsp;&nbsp;I stvarno je bio tamo.
<BR>&nbsp;&nbsp;&nbsp;&nbsp;&nbsp;Bez mašine ili tela, bez ikakve vidljive pompe, bez ičega osim golog uma, Šeperd Blejn vratio se do Ružičastog.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
