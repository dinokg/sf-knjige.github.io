<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Rend je rekao: 'Vidimo se', kad su se rukovali, i ušao u transo. Zvučao je veselo i jako zadovoljno. I imao je pravo da zvuči tako, skrušeno pomisli Blejn, jer je sve isplanirao. Tačno je znao šta će da se dogodi, smislio je besprekoran plan - odabrao jedini moguć način da uhvati čoveka koga se pomalo plaši,jer ne znaš tačno šta se od njega može očekivati.
<BR>&nbsp;&nbsp;&nbsp;&nbsp;&nbsp;Blejn je ležao na podu, ispružen, držan u ispruženom položaju i imobilisan kućnim ogratčem koji ga je okruživao - osim, naravno, što to uopšte nije bio kućni ogrtač. Bilo je to, najverovatnije, jedno od onih čudnih otkrića koje je Udica, iz ličnih razloga, smatrala prikladnim za pažljivo čuvanje. Predviđajući, bez sumnje, da može da posluži za neke jedinstvene potrebe.
<BR>&nbsp;&nbsp;&nbsp;&nbsp;&nbsp;Blejn je pretražio svoju memoriju; tamo nije bilo ničega - čak ni nagoveštaja nečemu ovakvom, nekom parazitskom obliku života, koji možda beskrajno dugo može da leži mirno i opušteno, praveći se da je kućni ogrtač, ali koji smrtonosno oživi kada je izložen nečemu toplom i živom.
<BR>&nbsp;&nbsp;&nbsp;&nbsp;&nbsp;Sad ga je imao, i uskoro će možda početi da se hrani njime, ili šta je već planirao da uradi. Znao je da nema svrhe da se bori, jer bi se pri svakom pokretu tela biće samo čvršće pripilo.
<BR>&nbsp;&nbsp;&nbsp;&nbsp;&nbsp;Ponovo je pretražio um ne bi li pronašao trag ovome biću, i iznenada je otkrio mesto, mogao je da vidi mesto: mračnu, olujnu planetu sa spletom šuma i čudnim stanovnicima koji su mahali krilima, puzili i gegali se. Bilo je to užasno mesto, nejasno viđeno kroz guste magle sećanja, ali ono što ga je najviše zapanjilo bila je činjenica da je bio prilično uveren, čak i dok je to izvlačio iz sećanja, da tamo nije bilo ničega sličnog. Nikada nije bio tamo, niti je ikada razgovarao s nekim ko je bio, iako je to moglo da bude nešto što je pokupio iz dimenzina - iz nekog časa dokolice od pre mnogo godina, nešto zakopano duboko u umu, za šta sve do ovog trenutka nije ni sumnjao da se tamo nalazi.
<BR>&nbsp;&nbsp;&nbsp;&nbsp;&nbsp;Slika je postajala sve svetlija i jasnija, kao da neko negde u njegovom mozgu podešava sočivo da dobije bolju sliku, tako da je sada video jedinstven i jezovito detaljan prizor oblika života koji je naseljavao tu zbrkanu, haotičnu džunglu. Bio je užasan i bestidan, i puzao je i gmizao, i u njemu je bilo prostudirane, hladne okrutnosti, surove bezobzirnosti i nepoznavanja; pokretala ga je samo primalna glad i primalna mržnja.
<BR>&nbsp;&nbsp;&nbsp;&nbsp;&nbsp;Blejn je ležao sleđen grobnom stravom mesta, jer bilo je to gotovo kao da je zaista tamo, kao da deo njega leži na podu pored kamina dok druga polovina stoji, sasvim stvarno, u odvratnoj džungli.
<BR>&nbsp;&nbsp;&nbsp;&nbsp;&nbsp;Učinilo mu se da je čuo buku, ili se ovom drugom njegovom delu učinilo da čuje buku, i taj drugi deo podigao je pogled na nešto što je moglo da predstavlja drvo, iako je bilo suviše čvornovato, suviše trnovito i suviše mrsko da bi predstavljalo bilo koje normalno drvo, i, pogledavši gore, ugledao je kućni ogrtač kako visi s jedne grane, sa prašinom smrskanih dijamanata koja iskri na njegovom krznu; čini se da samo što nije pao na njega.
<BR>&nbsp;&nbsp;&nbsp;&nbsp;&nbsp;Vratio se nazad, čitav, u zemlju kamina i skladišta, sa transo mašinom u uglu. Vrata koja su vodila u radnju otvarala su se i Grant je prolazio kroz njih.
<BR>&nbsp;&nbsp;&nbsp;&nbsp;&nbsp;Grant je ušao u prostoriju i zatvorio vrata za sobom. Onda se naglo okrenuo i ćutke stajao, ogroman i tup, buljeći u čoveka na podu.
<BR>&nbsp;&nbsp;&nbsp;&nbsp;&nbsp;"Gospodine Blejn", reče on blagim glasom. "Gospodine Blejn, jeste li budni?"
<BR>&nbsp;&nbsp;&nbsp;&nbsp;&nbsp;Blejn nije odgovorio.
<BR>&nbsp;&nbsp;&nbsp;&nbsp;&nbsp;"Oči su vam otvorene, gospodine Blejn. Da li s vama nešto nije u redu?"
<BR>&nbsp;&nbsp;&nbsp;&nbsp;&nbsp;"Ma nije ništa", reče Blejn. "Samo ležim ovde i razmišljam."
<BR>&nbsp;&nbsp;&nbsp;&nbsp;&nbsp;"Dobre misli, gospodine Blejn?"
<BR>&nbsp;&nbsp;&nbsp;&nbsp;&nbsp;"Vrlo dobre, zaista."
<BR>&nbsp;&nbsp;&nbsp;&nbsp;&nbsp;Grant se polako kretao napred, kao mačka, kao da nešto vreba. Stigao je do stola i uzeo bocu. Prineo ju je ustima i zaklokotao. Spustio je bocu.
<BR>&nbsp;&nbsp;&nbsp;&nbsp;&nbsp;"Gospodine Blejn, zašto ne ustanete? Možemo da sedimo, pričamo i popijemo piće-dva. Nemam mnogo prilika da razgovaram s ljudima. Naravno, oni dolaze ovde i kupuju, ali sa mnom ne razgovaraju duže nego što moraju."
<BR>&nbsp;&nbsp;&nbsp;&nbsp;&nbsp;"Ne, hvala", reče Blejn. "Sasvim mi je ugodno ovde."
<BR>&nbsp;&nbsp;&nbsp;&nbsp;&nbsp;Grant se odmakao od stola i seo u jednu od fotelja pored kamina.
<BR>&nbsp;&nbsp;&nbsp;&nbsp;&nbsp;"Šteta je", reče on, "što se niste vratili s gopodinom Rendom u Udicu. Udica je uzbudljivo mesto."
<BR>&nbsp;&nbsp;&nbsp;&nbsp;&nbsp;"Sasvim ste u pravu", reče mu Blejn, automatski odgovarajući, ne obraćajući mnogo pažnje na razgovor.
<BR>&nbsp;&nbsp;&nbsp;&nbsp;&nbsp;Jer je sad znao - znao je odakle potiče to njegovo sećanje, gde je pokupio mentalnu sliku te druge planete. Dobio ju je iz brižljivo polaganih informacija koje je primio od Ružičastog. On sam, naravno, nikada nije posetio tu planetu, ali Ružičasto jeste.
<BR>&nbsp;&nbsp;&nbsp;&nbsp;&nbsp;A u sećanju se nalazilo i nešto više od laterna magika slike tog mesta. Bili su tu, isto tako, podaci o planeti i životu na njoj. Ali razbacani, još neraspoređeni, i vrlo teško dostupni.
<BR>&nbsp;&nbsp;&nbsp;&nbsp;&nbsp;Grant se zavalio u fotelju, tek neznatno se smejuljeći.
<BR>&nbsp;&nbsp;&nbsp;&nbsp;&nbsp;Grant je ispružio ruku i prstima dobovao po ogrtaču. Čuo se zvuk prigušenog bubnja.
<BR>&nbsp;&nbsp;&nbsp;&nbsp;&nbsp;"Pa", navaljivao je, "kako vam se sviđa, gospodine Blejn?"
<BR>&nbsp;&nbsp;&nbsp;&nbsp;&nbsp;"obavestiću te", reče mu Blejn, "kad te se dočepam."
<BR>&nbsp;&nbsp;&nbsp;&nbsp;&nbsp;Grant je ustao sa stolice i vratio se do stola, idući preterano izazovno oko ispruženog Blejna. Uzeo je bocu i opet cugnuo.
<BR>&nbsp;&nbsp;&nbsp;&nbsp;&nbsp;"Nećete me se dočepati", reče on, "zato što ću da vas odmah ubacim u ovaj transo, i eto vas nazad u Udici."
<BR>&nbsp;&nbsp;&nbsp;&nbsp;&nbsp;Ponovo je potegao i ostavio bocu.
<BR>&nbsp;&nbsp;&nbsp;&nbsp;&nbsp;"Ne znam šta ste učinili", reče on. "Ne znam zašto vas žele. Ali tako mi je naređeno."
<BR>&nbsp;&nbsp;&nbsp;&nbsp;&nbsp;Dopola je podigao bocu, a zatim smislio nešto bolje. Gurnuo ju je nazad do sredine stola. Prišao je Blejnu i nadneo se nad njega. Postojala je još jedna slika, jedne druge planete, a na njoj je bilo biće koje je hodalo po nečemu što je moglo da predstavlja put. Ali biće nije ličilo ni na šta što je Blejn ikada ranije video. Izgledalo je otprilike kao kaktus koji hoda, ali nije bilo kaktus, a teško da je bilo i biljka. Ali ni stvorenje ni put nisu bili previše značajni. Značajno je bilo to što je za petama stvorenja čudno pocupkivalo, po onome što bi moglo da bude put, pola tuceta kućnih ogrtača.
<BR>&nbsp;&nbsp;&nbsp;&nbsp;&nbsp;Lovački psi, pomisli Blejn. Kaktus je bio lovac a ovo su bili lovački psi. Ili je on bio traper a ova bića njegove zamke. Kućni ogrtači, pripitomljeni na onoj drugoj prašumskoj planeti, možda nabavljeni od nekog svemirskog trgovca; dovoljno čvrsti da prežive zvezdanu radijaciju i doneti na ovu planetu da bi bili zamenjeni za neku drugu vrednost.
<BR>&nbsp;&nbsp;&nbsp;&nbsp;&nbsp;Možda je, mahnito pomisli Blejn, baš na ovoj planeti pronađen i s nje donet u Udicu kućni ogrtač koji je sad obmotan oko njega.
<BR>&nbsp;&nbsp;&nbsp;&nbsp;&nbsp;Još nešto mu je tuklo u mozgu - neka vrsta fraze, jako tuđinske fraze, možda fraze iz jezika kaktusa. Bila je varvarska po načinu prelamanja jezika i nije imala smisla, ali kad se Grant sagnuo da ga podigne, raširenih ruku, Blejn je svom snagom uzviknuo frazu.
<BR>&nbsp;&nbsp;&nbsp;&nbsp;&nbsp;I dok je vikao, kućni ogrtač se olabavio. Više ga nije držao. Blejn se zakotrljao, snažnim trzajem tela, u noge čoveka nagnutog nad njim.
<BR>&nbsp;&nbsp;&nbsp;&nbsp;&nbsp;Grant je pao licem prema podu, uz besni urlik. Blejn se oslobodio, dižući se na ruke i kolena, i skočio na noge iza stola.
<BR>&nbsp;&nbsp;&nbsp;&nbsp;&nbsp;Grant se i rukama i nogama podigao s poda. Krv mu je polako kapala iz nosa kojim je udario o daske. Na jednoj ruci krv mu je curila iz ogrebanih zglavaka.
<BR>&nbsp;&nbsp;&nbsp;&nbsp;&nbsp;Brzo je zakoračio napred, a lice mu je bilo izobličeno od dvostrukog straha - straha od čoveka koji je mogao da se oslobodi stiska ogrtača i straha od toga što je zabrljao i nije obavio svoj zadatak.
<BR>&nbsp;&nbsp;&nbsp;&nbsp;&nbsp;Onda se bacio, glavom napred, izbačenih ruku, raširenih prstiju, ciljajući pravo u Blejna. Bio je velik i snažan, a vodilo ga je potpuno očajanje, koje ga je činilo dvostruko opasnijim - nije vodio nimalo računa o sebi.
<BR>&nbsp;&nbsp;&nbsp;&nbsp;&nbsp;Blejn se okrenuo na jednoj nozi u stranu j ali ne dovoljno daleko. Jedna Grantova raširena ruka dohvatila ga je za rame, skliznula s njega; prsti su bili na njemu, mahnito grebali pa se sklopili oko košulje. Hvatanje za odeću trenutno je izbacilo Blejna iz ravnoteže, a onda se tkanina pocepala i razdvojila ih, uz oštar zvuk.
<BR>&nbsp;&nbsp;&nbsp;&nbsp;&nbsp;Grant se naglo okrenuo, a zatim ponovo poleteo napred; iz njegovog grla dopiralo je reženje. Blejn, peta zakopanih u pod, brzo je podigao pesnicu, osetio kako udara u kost i meso, osetio drhtaj koji je prošao kroz Grantovo telo dok se veliki čovek teturao unazad.
<BR>&nbsp;&nbsp;&nbsp;&nbsp;&nbsp;Blejn je zamahnuo opet i opet, prateći Granta; udarci su mu polazili iz kolena, i bili zadavani snagom od koje mu je ruka od lakta naniže obamrla - udarci koji su protresali Granta i od kojih se on teturao unazad, udarci nemilosrdni i nepopustljivi.
<BR>&nbsp;&nbsp;&nbsp;&nbsp;&nbsp;Nije bes bio taj koji je vodio Blejna, iako jeste bio besan, nije to bio ni strah, ni samopouzdanje, već obična, jednostavna logika da mu je to jedina šansa, da mora da završi s čovekom ispred sebe, ili je i sam gotov.
<BR>&nbsp;&nbsp;&nbsp;&nbsp;&nbsp;Zadao je jedan srećan udarac i sada ne sme da prestane. Pošto nije nikakav prekaljeni borac, izgubiće sve što je stekao ako Grant povrati ravnotežu, ako mu pruži šansu da ponovo naleti na njega ili da zada dobar udarac.
<BR>&nbsp;&nbsp;&nbsp;&nbsp;&nbsp;Grant se slepo teturao, rukama mahnito mašući po vazduhu, uzdrman od udaraca. Sračunato, nemilosrdno, Blejn je ciljao u vilicu.
<BR>&nbsp;&nbsp;&nbsp;&nbsp;&nbsp;Udarac je šuplje odzvonio i Grantova glava trgnula se unazad, okrećući se na stranu. Telo mu je postalo mlohava masa bez ijedne kosti ili mišića, koja se sručila na samu sebe. Grant je izgubio oslonac i tresnuo o pod; ostao je tamo da leži kao iscepana lutka kojoj je iscurila piljevina.
<BR>&nbsp;&nbsp;&nbsp;&nbsp;&nbsp;Blejn je pustio da mu ruke padnu niz telo. Osećao je peckanje posekotina na člancima i muklu, tupu bol koja mu je prolazila kroz izudarane mišiće.
<BR>&nbsp;&nbsp;&nbsp;&nbsp;&nbsp;Blago iznenađenje prošlo je njime - iznenađenje što je uopšte bio sposoban da uradi ovako nešto; što je, sa svoje dve pesnice, pretvorio ovog velikog, grubog čoveka u krvavu masu.
<BR>&nbsp;&nbsp;&nbsp;&nbsp;&nbsp;Zadao je taj prvi udarac dobro, a to nije bilo ništa drugo nego čista i obična sreća. I pronašao je ključ koji je otvorio kućni ogrtač; je li i to bila puka sreća.
<BR>&nbsp;&nbsp;&nbsp;&nbsp;&nbsp;Razmislio je o tome i shvatio da to nije bila sreća, da je to bila dobra i kvalitetna informacija izvučena iz skladišta informacija koje je u njegov mozak unelo stvorenje sa planete udaljene pet hiljada svetlosnih godina, kada je razmenilo um s njim. Ta fraza predstavljala je naređenje kućnom ogrtaču da otpusti stege s onoga što je uhvatio. Nekada, u svojim mentalnim lutanjima kroz nezamisliva svemirska prostranstva, Ružičasto je upilo začuđujuću količinu informacija o ljudima-kaktusima. I iz te neverovatne gomile različitih činjenica užasno analitičan mozak, kakav je onaj koji pripada čovečanstvu, uspeo je da odabere jednu neodeljivu činjenicu koja je u datom trenutku imala visoku vrednost kad je opstanak u pitanju.
<BR>&nbsp;&nbsp;&nbsp;&nbsp;&nbsp;Blejn je stajao i zurio u Granta koji se još nije pomerao.
<BR>&nbsp;&nbsp;&nbsp;&nbsp;&nbsp;A šta ćeš sad? pitao se Blejn.
<BR>&nbsp;&nbsp;&nbsp;&nbsp;&nbsp;Izvući se odavde, naravno, što je brže moguće. Jer uskoro će neko iz Udice izići iz transoa i upitati zašto Blejn nije isporučen, fino i nežno privezan.
<BR>&nbsp;&nbsp;&nbsp;&nbsp;&nbsp;Naravno, ponovo ćeš bežati, gorko reče Blejn sebi. Bežanje je bilo jedina stvar koja mu je išla od ruke. Bežao je već nedeljama i činilo se da tome nema kraja.
<BR>&nbsp;&nbsp;&nbsp;&nbsp;&nbsp;Jednoga dana, znao je to, moraće da prestane da beži. Moraće negde da se zaustavi, ako ni zbog čega drugog onda da bi sačuvao samopoštovanje.
<BR>&nbsp;&nbsp;&nbsp;&nbsp;&nbsp;Ali to vreme još nije došlo. Večeras će ponovo bežati, ali ovoga puta bežaće s namerom. Ove večeri beg će mu doneti nešto.
<BR>&nbsp;&nbsp;&nbsp;&nbsp;&nbsp;Okrenuo se da uzme bocu sa stola i, dok se kretao, naleteo je na kućni ogrtač, koji se polako grbio na podu. Divlje ga je šutnuo i ovaj se mlohavo, gotovo bespomoćno otklizao i u obliku hrpe zaustavio u uglu kamina.
<BR>&nbsp;&nbsp;&nbsp;&nbsp;&nbsp;Blejn je ščepao bocu i prešao preko prostorije do gomile robe naslagane u skladišnom delu.
<BR>&nbsp;&nbsp;&nbsp;&nbsp;&nbsp;Našao je jednu balu i bocnuo je; bila je meka i suva. Sipao je sadržinu boce po njoj, a onda bacio bocu u ugao.
<BR>&nbsp;&nbsp;&nbsp;&nbsp;&nbsp;Kad se vratio do kamina, podigao je zaslon, našao lopaticu i zahvatio žar. Istresao je žar na vrh tečnošću namočene bale, a zatim odbacio lopaticu, i povukao se.
<BR>&nbsp;&nbsp;&nbsp;&nbsp;&nbsp;Mali plavi plamenovi počeli su da ližu oko bale. Širili su se i rasli. Pucketali su.
<BR>&nbsp;&nbsp;&nbsp;&nbsp;&nbsp;U redu je, znao je Blejn.
<BR>&nbsp;&nbsp;&nbsp;&nbsp;&nbsp;Za pet minuta mesto će biti u plamenu. Skladište će se pretvoriti u pakao, i to ništa ne može da spreči. Transo će se saviti i istopiti, put do Udice će se zatvoriti.
<BR>&nbsp;&nbsp;&nbsp;&nbsp;&nbsp;Sagnuo se, uhvatio Granta za okovratnik košulje i odvukao ga do vrata. Otvorio ih je i izvukao čoveka u dvorište, nekih trideset stopa daleko od zgrade.
<BR>&nbsp;&nbsp;&nbsp;&nbsp;&nbsp;Grant je zaječao i pokušao da se podigne na ruke i kolena, a zatim se ponovo stropoštao na zemlju. Blejn se sagnuo i vukao ga po zemlji još nekih deset stopa, a zatim ga pustio. Grant je mrmljao i bacakao se, ali je bio suviše isprebijan da bi mogao da ustane.
<BR>&nbsp;&nbsp;&nbsp;&nbsp;&nbsp;Blejn je otišao do uličice, tu stajao neko vreme i gledao. Prozori stanice zadovoljavajuće su se ispunjavali crvenilom buktećih plamenova.
<BR>&nbsp;&nbsp;&nbsp;&nbsp;&nbsp;Blejn se okrenuo i bešumno krenuo niz uličicu.
<BR>&nbsp;&nbsp;&nbsp;&nbsp;&nbsp;Sad bi, reče on sam sebi, bilo pravo vreme da poseti Fina. Uskoro će grad biti zabavljen požarom u stanici, a policija će biti suviše zauzeta i angažovana da bi se uzbuđivala zbog toga što neki čovek šeta ulicama i krši policijski sat.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
