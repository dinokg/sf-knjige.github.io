<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Harijet se odlučno i udobno smestila na stolicu, dok su čekali narudžbine.
<BR>&nbsp;&nbsp;&nbsp;&nbsp;&nbsp;"Pričaj mi sad o svemu", zahtevala je. "Šta se dogodilo u tom gradu. I šta se od tada događalo? Kako si dospeo u onu bolničku sobu?"
<BR>&nbsp;&nbsp;&nbsp;&nbsp;&nbsp;"Kasnije", usprotivio se Blejn. "Kasnije će biti vremena da ti sve to ispričam. Prvo ti meni reci šta je s Godfrijem."
<BR>&nbsp;&nbsp;&nbsp;&nbsp;&nbsp;"Misliš, što je ostao u sobi da razmisli?"
<BR>&nbsp;&nbsp;&nbsp;&nbsp;&nbsp;"Da, to. Ali ima još toga. Ta njegova čudna opsesija. I pogled u očima. Kako priča o ljudima koji idu na zvezde da spasu duše. Liči na pustinjaka iz starih dana koji je doživeo viziju."
<BR>&nbsp;&nbsp;&nbsp;&nbsp;&nbsp;"I jeste", reče Harijet. "Tačno ja tako."
<BR>&nbsp;&nbsp;&nbsp;&nbsp;&nbsp;Blejn je netremice zurio.
<BR>&nbsp;&nbsp;&nbsp;&nbsp;&nbsp;"Dogodilo se to na poslednjem istraživačkom putovanju", reče Harijet. "Vratio se ganut. Video je nešto što ga je potreslo."
<BR>&nbsp;&nbsp;&nbsp;&nbsp;&nbsp;"Znam", reče Blejn. "Tamo postoje stvari..."
<BR>&nbsp;&nbsp;&nbsp;&nbsp;&nbsp;"Užasne, misliš."
<BR>&nbsp;&nbsp;&nbsp;&nbsp;&nbsp;"Užasne, naravno. To je deo toga. Nepojmljive je bolja reč. Procesi, porivi i običaji koji su apsolutno neshvatljivi u svetlu ljudskog znanja i morala. Stvari koje uopšte nemaju smisla, koje ne možeš pojmiti. Kameni zid, kad je ljudsko razumevanje u pitanju. A to plaši. Nemaš orijentacionu tačku. Stojiš potpuno sam, okružen stvarima kojih nema u tvome svetu."
<BR>&nbsp;&nbsp;&nbsp;&nbsp;&nbsp;"A ipak hrabro stojiš nasuprot tome?"
<BR>&nbsp;&nbsp;&nbsp;&nbsp;&nbsp;"Uvek sam", reče Blejn. "To zahteva određeno stanje uma - stanje uma koje Udica zanavek usadi u tebe."
<BR>&nbsp;&nbsp;&nbsp;&nbsp;&nbsp;"Kod Godfrija je to drugačije. To je nešto što razume i prepoznaje. Možda pomalo predobro razume. To je božanski."
<BR>&nbsp;&nbsp;&nbsp;&nbsp;&nbsp;"Božanski!"
<BR>&nbsp;&nbsp;&nbsp;&nbsp;&nbsp;"Otrcana reč", reče Harijet. "Slabašna reč. Bledunjava reč, ali jedina primerena."
<BR>&nbsp;&nbsp;&nbsp;&nbsp;&nbsp;"Božanski", ponovo reče Blejn kao da prevrće reč, ispituje joj sastav i boju.
<BR>&nbsp;&nbsp;&nbsp;&nbsp;&nbsp;"Mesto", reče Harijet, "gde neće biti pohlepe, mržnjem, usađenih ličnih poriva ni za gajenje mržnje, ni za gajenje pohlepe. Savršeno mesto sa savršenom rasom. Društveni raj."
<BR>&nbsp;&nbsp;&nbsp;&nbsp;&nbsp;"Ne shvatam..."
<BR>&nbsp;&nbsp;&nbsp;&nbsp;&nbsp;"Razmisli malo i shvatićeš. Jesi li ikada video neku stvar, neki predmet, sliku, vajarski rad, prizor, tako lep i tako savršen da te je bolelo kad si ga gledao?"
<BR>&nbsp;&nbsp;&nbsp;&nbsp;&nbsp;Da, jednom-dvaput."
<BR>&nbsp;&nbsp;&nbsp;&nbsp;&nbsp;"E, pa, onda - slika ili vajarski rad su nešto izvan ljudskog života, izvan tvog života. To je samo emocionalno iskustvo. To u stvari nema nikakve veze s tobom samim. Možeš da proživiš ceo život i da to više nikada ne vidiš, iako ćeš ga se tu i tamo prisećati, i bolećete kada ga se setiš. Ali zamisli oblik života, kulturu, način života, način na koji bi i ti sam mogao da živiš, tako predivan da te zaboli kao kad vidiš sliku, ali hiljadu puta više. To je Godfri video, o tome priča. Zato se vratio ganut. Osećao se kao dečačić s druge strane pruge koji kroz rešetke gleda zemlju čuda - pravu, stvarnu, živu zemlju čuda, koju je mogao da dostigne i dodirne, ali ne i da postane deo nje."
<BR>&nbsp;&nbsp;&nbsp;&nbsp;&nbsp;Blejn je duboko uzdahnuo i sporo ispustio dah.
<BR>&nbsp;&nbsp;&nbsp;&nbsp;&nbsp;"Znači, to je to", reče on. "To je ono što želi."
<BR>&nbsp;&nbsp;&nbsp;&nbsp;&nbsp;"Ti ne bi?"
<BR>&nbsp;&nbsp;&nbsp;&nbsp;&nbsp;"Pretpostavljam. Da sam video."
<BR>&nbsp;&nbsp;&nbsp;&nbsp;&nbsp;"Pitaj Godfrija. Ispričaće ti. Ili, kad razmislim, nemoj ga pitati. Ionako će ti ispričati."
<BR>&nbsp;&nbsp;&nbsp;&nbsp;&nbsp;"Tebi je ispričao?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I jesi li zadivljena?"
<BR>&nbsp;&nbsp;&nbsp;&nbsp;&nbsp;"Ovde sam", reče ona.
<BR>&nbsp;&nbsp;&nbsp;&nbsp;&nbsp;Kelnerica je stigla s njihovim narudžbinama - velikim cvrčećim odrescima, sa pečenim krompirom i salatom. Stavila je bocu s kafom na sredinu stola.
<BR>&nbsp;&nbsp;&nbsp;&nbsp;&nbsp;"Dobro izgleda", reče Harijet. "Uvek sam gladna. Seti se, Šep, kad si me prvi put izveo?"
<BR>&nbsp;&nbsp;&nbsp;&nbsp;&nbsp;Blejn se nasmešio. "Neću to nikad zaboraviti. I tada si bila gladna."
<BR>&nbsp;&nbsp;&nbsp;&nbsp;&nbsp;"A ti si mi kupio ružu."
<BR>&nbsp;&nbsp;&nbsp;&nbsp;&nbsp;"Izgleda mi da jesam."
<BR>&nbsp;&nbsp;&nbsp;&nbsp;&nbsp;"Ti si sladak momak, Šep."
<BR>&nbsp;&nbsp;&nbsp;&nbsp;&nbsp;"Ako se dobro sećam, ti si novinarka. Kako..."
<BR>&nbsp;&nbsp;&nbsp;&nbsp;&nbsp;"Još radim na priči."
<BR>&nbsp;&nbsp;&nbsp;&nbsp;&nbsp;"Udica", reče Blejn. "Udica je tvoja priča."
<BR>&nbsp;&nbsp;&nbsp;&nbsp;&nbsp;"Deo nje", reče ona vraćajući se odresku.
<BR>&nbsp;&nbsp;&nbsp;&nbsp;&nbsp;Neko vreme jeli su bez mnogo priče.
<BR>&nbsp;&nbsp;&nbsp;&nbsp;&nbsp;"Ima još nešto", konačno reče Blejn. "Šta je s Finom? Godfri kaže da je opasan."
<BR>&nbsp;&nbsp;&nbsp;&nbsp;&nbsp;"Šta znaš o Finu?"
<BR>&nbsp;&nbsp;&nbsp;&nbsp;&nbsp;"Ne mnogo. Nije bio u Udici kad sam se ja povezao s njom. Ali kolala je priča da se vratio vrišteći. Nešto mu se dogodilo."
<BR>&nbsp;&nbsp;&nbsp;&nbsp;&nbsp;"I jeste", reče Harijet. "I to sad propoveda uzduž i popreko zemlje."
<BR>&nbsp;&nbsp;&nbsp;&nbsp;&nbsp;"Propoveda?"
<BR>&nbsp;&nbsp;&nbsp;&nbsp;&nbsp;"Propoveda pakao i vražju vatru. Propoveda protiv Biblije, a ni ne pominje je. Zvezde su zle. Čovek mora da ostane na Zemlji. Jedino je tu siguran. Tamo napolju je zlo. A parije su te koje su otvorile vrata semenu zla..."
<BR>&nbsp;&nbsp;&nbsp;&nbsp;&nbsp;"I to ljudi gutaju?"
<BR>&nbsp;&nbsp;&nbsp;&nbsp;&nbsp;"Gutaju", reče Harijet. "Uvaljuju se do guše u to. Naprosto obožavaju. Vidiš, oni ne mogu da imaju zvezde. Zato nalaze zadovoljstvo u misli da su zvezde zle."
<BR>&nbsp;&nbsp;&nbsp;&nbsp;&nbsp;"Pretpostavljam da su onda i parije zle. Oni su demoni i vukodlaci..."
<BR>&nbsp;&nbsp;&nbsp;&nbsp;&nbsp;"I goblini", reče Harijet. "I veštice. I harpije. Nazovi ih kako hoćeš, i oni su to."
<BR>&nbsp;&nbsp;&nbsp;&nbsp;&nbsp;"Taj čovek je šarlatan."
<BR>&nbsp;&nbsp;&nbsp;&nbsp;&nbsp;Harijet odmahnu glavom. "Nije šarlatan. Ozbiljan je kao i Godfri. On veruje u zlo. Jer, vidiš, on je video zlo."
<BR>&nbsp;&nbsp;&nbsp;&nbsp;&nbsp;"A Godfri je video dobro."
<BR>&nbsp;&nbsp;&nbsp;&nbsp;&nbsp;"Tako je. To je prosto. Fin je jednako ubeđen da Čovek nema šta da traži među zvezdama, baš kao što je Godfri ubeđen da će tamo naći spasenje."
<BR>&nbsp;&nbsp;&nbsp;&nbsp;&nbsp;"A obojica se bore protiv Udice."
<BR>&nbsp;&nbsp;&nbsp;&nbsp;&nbsp;"Godfri želi da prekine monopol ali da zadrži njenu strukturu. Fin ide dalje. Finu je Udica sporedna stvar. PK je njegov cilj. On želi da je zbriše."
<BR>&nbsp;&nbsp;&nbsp;&nbsp;&nbsp;"A Fin se bori protiv Stouna."
<BR>&nbsp;&nbsp;&nbsp;&nbsp;&nbsp;"Neprestano mu dosađuje", reče Harijet. "Ali protiv njega se nije lako boriti. Godfri pokazuje suviše malo da bi neko na njega udario. Ali Fin je saznao za njega i vidi u njemu ključnu figuru koja bi mogla da parije podigne na noge. Da može, nokautirao bi ga."
<BR>&nbsp;&nbsp;&nbsp;&nbsp;&nbsp;"Ne deluješ mi previše zabrinuta."
<BR>&nbsp;&nbsp;&nbsp;&nbsp;&nbsp;"Godfri se ne brine. Fin je samo jedan problem više, jedna prepreka više."
<BR>&nbsp;&nbsp;&nbsp;&nbsp;&nbsp;Izišli su iz restorana i pošli popločanom stazom koja je vodila duž apartmana.
<BR>&nbsp;&nbsp;&nbsp;&nbsp;&nbsp;Rečna dolina ležala je u crnim i grimiznim senkama, a u zamirućem dnevnom svetlu reka je bila mutno bronzana. Vrhovi strmih obala na drugoj strani doline još su bili isprugani suncem, a visoko na nebu soko je još kružio; dok se prevrtao u plavetnilu, krila su srebrno bleskala.
<BR>&nbsp;&nbsp;&nbsp;&nbsp;&nbsp;Stigli su do vrata apartmana; Blejn ih je gurnuo i otvorio, sklonio se u stranu da propusti Harijet, a zatim i on ušao za njom. Tek što je prešao prag, naletela je na njega, zakoračivši unazad.
<BR>&nbsp;&nbsp;&nbsp;&nbsp;&nbsp;Čuo je oštar uzdah iz njenog grla, a njeno telo, stisnuto uz njegovo, ukrutilo se i napelo.
<BR>&nbsp;&nbsp;&nbsp;&nbsp;&nbsp;Pogledao je preko njenog ramena i ugledao Godfrija Stouna kako leži na podu, licem prema zemlji.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
