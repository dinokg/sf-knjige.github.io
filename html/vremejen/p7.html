<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Gomila se okupila na ulici preko puta restorana. Načičkala se oko Harijetinih kola i pažljivo ih posmatrala, u samrtnom miru. Ružna, ali ne i bučna. Besna i možda samo malo uznemirena, možda i na samoj ivici straha. Besna najverovatnije zbog straha.
<BR>&nbsp;&nbsp;&nbsp;&nbsp;&nbsp;Blejn se leđima naslonio na zid restorana, u kome su, pre nekoliko minuta, završili doručak. Tokom doručka je sve bilo u redu. Niko ništa nije rekao. Niko nije zurio u njih. Sve je bilo normalno i vrlo uobičajeno.
<BR>&nbsp;&nbsp;&nbsp;&nbsp;&nbsp;"Otkud znaju?" upita Blejn.
<BR>&nbsp;&nbsp;&nbsp;&nbsp;&nbsp;"Skinuli su znak."
<BR>&nbsp;&nbsp;&nbsp;&nbsp;&nbsp;"Ili je pao. Možda ga nisu ni imali. Ima nekih koji ga ni nemaju. Potrebno je puno ratobornosti da se stavi znak."
<BR>&nbsp;&nbsp;&nbsp;&nbsp;&nbsp;"Ove bebice deluju dovoljno ratoborno."
<BR>&nbsp;&nbsp;&nbsp;&nbsp;&nbsp;"Možda nisu došli po nas."
<BR>&nbsp;&nbsp;&nbsp;&nbsp;&nbsp;"Možda", reče on. "Ali nema nikog drugog, nema ničega drugog zbog čega bi se okupili."
<BR>&nbsp;&nbsp;&nbsp;&nbsp;&nbsp;Slušaj pažljivo, Šep. Ako se nešto dogodi. Ako se razdvojimo. Idi u Južnu Dakotu. Pjer u Južnoj Dakoti (mapa Sjedinjenih Država sa Pjerom označenim zvezdicom, imenom napisanim velikim crvenim slovima i purpurnim putem koji vodi od malog pograničnog mesta do grada na širokom Misuriju).
<BR>&nbsp;&nbsp;&nbsp;&nbsp;&nbsp;Znam to mesto, reče Blejn.
<BR>&nbsp;&nbsp;&nbsp;&nbsp;&nbsp;Pitaj za mene u ovom restoranu (pročelje zgrade obloženo kamenom, veliki potkrovni prozori, sa kićenim, srebrom optočenim sedlom koje visi na jednom prozoru, i veličanstvenim parom losovih rogova pričvršćenim iznad vrata). Na brdu je, iznad reke. Tamo me gotovo svako zna. Moći će da ti kažu gde sam.
<BR>&nbsp;&nbsp;&nbsp;&nbsp;&nbsp;Nećemo se razdvojiti.
<BR>&nbsp;&nbsp;&nbsp;&nbsp;&nbsp;Ali ako se razdvojimo, seti se ovoga što sam ti rekla.
<BR>&nbsp;&nbsp;&nbsp;&nbsp;&nbsp;Naravno, reče Blejn. Dovukla si me dovde. Verovaću ti celim putem.
<BR>&nbsp;&nbsp;&nbsp;&nbsp;&nbsp;Gomila je počela da se pomalo komeša - ne baš da se pokreće, već da se mrda, počinjala je da se vrpolji, kao da bi mogla da blago zapenuša. A i žagor se podigao, mukli, režeći žagor bez reči.
<BR>&nbsp;&nbsp;&nbsp;&nbsp;&nbsp;Jedna babetina progurala se kroz gomilu i odgegala na ulicu. Bila je prastara. Ono što je od nje moglo da se vidi - glava, ruke, gola i blatnjava stopala - bilo je masa bora. Kosa joj je bila prljava, raščupana i padala joj je u slepljenim pramenovima preko cele glave.
<BR>&nbsp;&nbsp;&nbsp;&nbsp;&nbsp;Podigla je slabašnu ruku, sa koje su mlitavi mišići visili kao skaredne vrećice, i uperila kljast, koščat, drhtav prst u pravcu Blejna.
<BR>&nbsp;&nbsp;&nbsp;&nbsp;&nbsp;"On je", vrisnu ona. "Njega sam uočila. Nešto nije u redu s njim. U njegov um ne može da se uđe. On je kao blistavo ogledalo. On..."
<BR>&nbsp;&nbsp;&nbsp;&nbsp;&nbsp;Ostatak njenih reči utonuo je u sve jaču graju gomile, koja je pošla napred - ne brzo, već stopu po stopu, pomerajući se ka dvoje ljudi koji su stajali oslonjeni o zid - kao da to čini istina uplašeno i nevoljno, ali da je ipak prinuđena građanskom dužnošću, koja je jača od straha.
<BR>&nbsp;&nbsp;&nbsp;&nbsp;&nbsp;Blejn stavi ruku u džep na jakni i prsti mu se stisnuše oko pištolja koji je dograbio u Šarlininoj kuhinji. Ali, znao je da to nije način. To bi samo pogoršalo stvar. Izvukao je ruku iz džepa i pustio je da padne pored tela.
<BR>&nbsp;&nbsp;&nbsp;&nbsp;&nbsp;Međutim, nešto nije bilo u redu - stajao je tamo sam, samo njegovo ljudsko ja. Ružičastog nije bilo u njemu, nije bilo komešanja u njegovom mozgu. Bio je nago ljudsko biće i za trenutak se, usplahiren, zapitao da li treba da mu bude drago zbog toga ili ne. A onda je uhvatio da neko viri iz jednog ugla njegovog uma, i sačekao da vidi šta će biti. Kad se ništa nije dogodilo, pitanje se ponovo pojavilo u svesti.
<BR>&nbsp;&nbsp;&nbsp;&nbsp;&nbsp;Na licima koja su lebdela iznad mase ljudskih tela što su se kretala ulicom, očitavali su se bes i gađenje. Nije to bila navala rulje pod plaštom noći; bilo je to prikriveno šuljanje čopora vukova po danu, a na čelu hajke, potekle sa rubova ovoga talasa ljudske mržnje, nalazila se ispijena babetina koja je uprla prstom i pokrenula čopor.
<BR>&nbsp;&nbsp;&nbsp;&nbsp;&nbsp;"Ne mrdaj", reče Blejn Harijet. "To nam je jedina šansa."
<BR>&nbsp;&nbsp;&nbsp;&nbsp;&nbsp;Znao je da svakog trenutka situacija može dostići kritičnu tačku. Rulja ili će izgubiti živce i odstupiti, ili će je neki mali incident, neki neznatni pokret, neka izgovorena reč, podstaknuti da pojuri napred.
<BR>&nbsp;&nbsp;&nbsp;&nbsp;&nbsp;Ako se to dogodi, znao je da će upotrebiti pištolj. To nije želeo, to nije nameravao da učini, ali to bi mu jedino preostalo.
<BR>&nbsp;&nbsp;&nbsp;&nbsp;&nbsp;Ali do toga trenutka, u tom malom međuvremenu pre nego što bi moglo da dođe do nasilja, grad je stajao okamenjen - pospan gradić oronulih dvospratnih poslovnih zgrada, željnih bojenja, koje su gledale na suncem okupanu ulicu. Kržljavo drveće raslo je u nepravilnim razmacima, na prozorima na spratovima videla su se lica koja su zapanjeno gledala na mogući životinjski napad na ulici.
<BR>&nbsp;&nbsp;&nbsp;&nbsp;&nbsp;Rulja se približila, obrazovala krug, i dalje oprezna i nema; sav romor se utišao, sva mržnja brižljivo smestila iza divljačkih maski.
<BR>&nbsp;&nbsp;&nbsp;&nbsp;&nbsp;Jedna noga oštro je zveknula o pločnik, zatim druga i još jedna - hrapav, postojan zvuk nečijeg čvrstog nastupanja.
<BR>&nbsp;&nbsp;&nbsp;&nbsp;&nbsp;Koraci su se približavali, Blejn za sekund okrenu oči i na rubu vidnog polja uoči visokog, ćoškastog, gotovo mrtvački mršavog čoveka koji je nehajno nastupao, kao da je izišao u običnu jutranju šetnju. Čovek je došao do Blejna, stao pored njega a zatim se okrenuo rulji. Nije rekao ni reč; samo je uporno stajao. Ali gomila je ustuknula, i tako su ostali da stoje na ulici u stravičnoj tišini.
<BR>&nbsp;&nbsp;&nbsp;&nbsp;&nbsp;Onda jedan čovek reče: "Dobro jutro, šerife."
<BR>&nbsp;&nbsp;&nbsp;&nbsp;&nbsp;Šerif se nije pomakao; nije rekao ni reč.
<BR>&nbsp;&nbsp;&nbsp;&nbsp;&nbsp;"Ovi su parije", reče čovek.
<BR>&nbsp;&nbsp;&nbsp;&nbsp;&nbsp;"Ko to kaže?" upita šerif.
<BR>&nbsp;&nbsp;&nbsp;&nbsp;&nbsp;"Stara Sara, ona kaže."
<BR>&nbsp;&nbsp;&nbsp;&nbsp;&nbsp;Šerif pogleda babetinu: "Šta je?"
<BR>&nbsp;&nbsp;&nbsp;&nbsp;&nbsp;"Tom je u pravu", kreštala je Stara Sara. "Onaj tamo ima čudan mozak. Odbijaš se od njega."
<BR>&nbsp;&nbsp;&nbsp;&nbsp;&nbsp;"A žena?" upita šerif.
<BR>&nbsp;&nbsp;&nbsp;&nbsp;&nbsp;"Pa ona je s njim, je l' tako?"
<BR>&nbsp;&nbsp;&nbsp;&nbsp;&nbsp;"Stidim vas se", reče šerif, kao da su svi oni samo nevaljala deca. "Dođe mi da vas ćorkiram, sve da vas ćorkiram."
<BR>&nbsp;&nbsp;&nbsp;&nbsp;&nbsp;"Ali to su parije!" vrisnu obuzet glas. "Znaš da ovde ne dozvoljavamo parije."
<BR>&nbsp;&nbsp;&nbsp;&nbsp;&nbsp;"Sa' ću da vam nešto kažem", reče šerif. "Odma' da ste se vratili na posao. Ja ću da se pobrinem za ovo."
<BR>&nbsp;&nbsp;&nbsp;&nbsp;&nbsp;"Za oboje", upita jedan glas.
<BR>&nbsp;&nbsp;&nbsp;&nbsp;&nbsp;"A što?" reče šerif. "Ova gospođa nije nikak'a parija. Sad sam baš smislio da je dovoljno da je najurimo iz grada."
<BR>&nbsp;&nbsp;&nbsp;&nbsp;&nbsp;On upita Harijet: "Jeste li s ovim čovekom?"
<BR>&nbsp;&nbsp;&nbsp;&nbsp;&nbsp;"I ostaću s njim!"
<BR>&nbsp;&nbsp;&nbsp;&nbsp;&nbsp;Ne! reče Blejn. (Znak za tišinu, prst preko usana.)
<BR>&nbsp;&nbsp;&nbsp;&nbsp;&nbsp;Brzo, s nadom da to niko neće uhvatiti, jer u ovom gradu čak i telepata može da se suoči s problemima.
<BR>&nbsp;&nbsp;&nbsp;&nbsp;&nbsp;Ali upozorenje mora biti zvučno.
<BR>&nbsp;&nbsp;&nbsp;&nbsp;&nbsp;"Jesu li ono vaša kola preko puta?" upita šerif.
<BR>&nbsp;&nbsp;&nbsp;&nbsp;&nbsp;"Jesu", reče ona.
<BR>&nbsp;&nbsp;&nbsp;&nbsp;&nbsp;"E, pa da vam nešto kažem, gospođice. Otkasajte do njih i gubite se odavde. Narod će da vas propusti."
<BR>&nbsp;&nbsp;&nbsp;&nbsp;&nbsp;"Ali ja ne nameravam..."
<BR>&nbsp;&nbsp;&nbsp;&nbsp;&nbsp;Blejn reče: "Bolje to uradi, Harijet."
<BR>&nbsp;&nbsp;&nbsp;&nbsp;&nbsp;Oklevala je.
<BR>&nbsp;&nbsp;&nbsp;&nbsp;&nbsp;"Hajde", reče on.
<BR>&nbsp;&nbsp;&nbsp;&nbsp;&nbsp;Polako je sišla sa pločnika, a onda se okrenula.
<BR>&nbsp;&nbsp;&nbsp;&nbsp;&nbsp;"Vidimo se", reče ona Blejnu.
<BR>&nbsp;&nbsp;&nbsp;&nbsp;&nbsp;Prezrivo je pogledom okrznula šerifa. "Kozak", izjavila je.
<BR>&nbsp;&nbsp;&nbsp;&nbsp;&nbsp;Šerifa nije bilo briga. Nikad nije ni čuo za taj izraz.
<BR>&nbsp;&nbsp;&nbsp;&nbsp;&nbsp;"Nestanite, damo", reče on; glas mu je bio gotovo ljubazan.
<BR>&nbsp;&nbsp;&nbsp;&nbsp;&nbsp;Gomila se razmaknula da je propusti, ali je i dalje besno žagorila. Ona je stigla do kola i okrenula se da mahne Blejnu. Sela je, upalila motor, startovala mlaznice i oštro izvezla kola na ulicu. Gomila je odskočila, uz povike; preturali su se jedni preko drugih da se sklone s puta, zaslepljeni vrištećom prašinom koju su mlaznice podigle u vazduh.
<BR>&nbsp;&nbsp;&nbsp;&nbsp;&nbsp;Šerif je, veličanstveno miran, posmatrao kola dok su tutnjala ulicom.
<BR>&nbsp;&nbsp;&nbsp;&nbsp;&nbsp;"Jesi li vid'o, šerife!" urliknu jedna besna žrtva. "Što je nisi ćorkirao?"
<BR>&nbsp;&nbsp;&nbsp;&nbsp;&nbsp;"Niste bolje ni zaslužili", reče šerif. "Vi ste sve ovo i počeli. Eto, spremao sam se za jedan miran dan, a sve ste mi pokvarili."
<BR>&nbsp;&nbsp;&nbsp;&nbsp;&nbsp;Nije delovao kao da mu bilo šta smeta.
<BR>&nbsp;&nbsp;&nbsp;&nbsp;&nbsp;Uzbunjena gomila krenula je ka pločniku, besno se svađajući.
<BR>&nbsp;&nbsp;&nbsp;&nbsp;&nbsp;Šerif je mahnuo rukama, kao da tera piliće.
<BR>&nbsp;&nbsp;&nbsp;&nbsp;&nbsp;"Složili smo se", rekao im je. "Zabavljali ste se. Sad se vratite na posao. Ovog momka vodim u zatvor."
<BR>&nbsp;&nbsp;&nbsp;&nbsp;&nbsp;Okrenuo se prema Blejnu. "Pođi sa mnom", reče on.
<BR>&nbsp;&nbsp;&nbsp;&nbsp;&nbsp;Zajedno su išli ulicom prema zgradi suda.
<BR>&nbsp;&nbsp;&nbsp;&nbsp;&nbsp;"Trebalo je da znaš", reče šerif. "Ovaj grad je pakao za parije."
<BR>&nbsp;&nbsp;&nbsp;&nbsp;&nbsp;"Otkud sam znao", reče Blejn. "Nije bilo nikakvog znaka."
<BR>&nbsp;&nbsp;&nbsp;&nbsp;&nbsp;"Oduvan je pre godinu-dve", reče mu šerif. "Niko nije bio dovoljno pametan da ga opet postavi. Stvarno bi trebalo da imamo nov znak. Stari se malo istrošio. Jedva se i vide slova. Peščane oluje skinule su boju."
<BR>&nbsp;&nbsp;&nbsp;&nbsp;&nbsp;"Šta nameravate sa mnom?"
<BR>&nbsp;&nbsp;&nbsp;&nbsp;&nbsp;"Ne nešto naročito, što se mene tiče. Držaću te malo dok se narod ne o'ladi. Zbog tebe. Čim bude bezbedno, oteraću te."
<BR>&nbsp;&nbsp;&nbsp;&nbsp;&nbsp;Za trenutak je ćutao i razmatrao situaciju.
<BR>&nbsp;&nbsp;&nbsp;&nbsp;&nbsp;"Ne mogu odma' da te pustim", reče on. "Momci će da paze."
<BR>&nbsp;&nbsp;&nbsp;&nbsp;&nbsp;Stigli su do zgrade suda i popeli se stepenicama. Šerif je otvorio vrata. "Pravo napred", reče on.
<BR>&nbsp;&nbsp;&nbsp;&nbsp;&nbsp;Ušli su u kancelariju i šerif zatvori vrata. "Znate", reče Blejn. "Mislim da nemate osnove da me zadržite. Šta bi se dogodilo da ja naprosto odšetam odavde?"
<BR>&nbsp;&nbsp;&nbsp;&nbsp;&nbsp;"Ništa naročito, pretpostavljam. Ali bar nemoj odma'. Sigurno te ne bi' zadržavao, iako bi se malo svađao. Ali ti ne bi izišao iz grada. U'vatili bi te za pet minuta."
<BR>&nbsp;&nbsp;&nbsp;&nbsp;&nbsp;"Mogao sam da odem kolima."
<BR>&nbsp;&nbsp;&nbsp;&nbsp;&nbsp;Šerif odmahnu glavom. "Sinko, ja znam ove ljude. Odrastao sam s njima. Ja sam jedan od njih. Znam koliko daleko mogu da idem s njima i kada da stanem. Mogao sam da izvučem damu, ali ne i oboje. Jesi li ikad video rulju na delu?"
<BR>&nbsp;&nbsp;&nbsp;&nbsp;&nbsp;Blejn odmahnu glavom.
<BR>&nbsp;&nbsp;&nbsp;&nbsp;&nbsp;"Nije baš neki prizor."
<BR>&nbsp;&nbsp;&nbsp;&nbsp;&nbsp;"A šta je s ovom Sarom? I ona je parija."
<BR>&nbsp;&nbsp;&nbsp;&nbsp;&nbsp;"E, pa, da ti kažem, prijatelju. Sara iza sebe ima dobru krv. Pala je na niske grane, ali njena je porodica ovde više od sto godina. Grad je naprosto podnosi."
<BR>&nbsp;&nbsp;&nbsp;&nbsp;&nbsp;"A zgodna je kao uočilac."
<BR>&nbsp;&nbsp;&nbsp;&nbsp;&nbsp;Šerif odmahnu glavom i zakikota se. "Nema puno toga", reče on, s lokalnim ponosom, "što promakne Sari. Prilično je zauzeta posmatranjem svih stranaca koji dolaze u grad."
<BR>&nbsp;&nbsp;&nbsp;&nbsp;&nbsp;"Tako hvatate puno parija?"
<BR>&nbsp;&nbsp;&nbsp;&nbsp;&nbsp;"Podnošljivo", reče šerif. "Tu i tamo. Podnošljiv broj, rekao bi'."
<BR>&nbsp;&nbsp;&nbsp;&nbsp;&nbsp;Pokazao je prema stolu. "'Ajde isprazni džepove tamo. Zakon kaže da to moram da uradim. Daću ti priznanicu."
<BR>&nbsp;&nbsp;&nbsp;&nbsp;&nbsp;Blejn je počeo da kopa po džepovima. Novčanik, držač za kartice, maramica, privezak sa ključevima, šibice i, konačno, pištolj.
<BR>&nbsp;&nbsp;&nbsp;&nbsp;&nbsp;Oprezno ga je izvadio i položio pored ostalih stvari.
<BR>&nbsp;&nbsp;&nbsp;&nbsp;&nbsp;Šerif ga je spazio. "Imao si ga sve vreme?"
<BR>&nbsp;&nbsp;&nbsp;&nbsp;&nbsp;Blejn klimnu.
<BR>&nbsp;&nbsp;&nbsp;&nbsp;&nbsp;"I nisi posegao za njim?"
<BR>&nbsp;&nbsp;&nbsp;&nbsp;&nbsp;"Bio sam suviše uplašen da ga potegnem."
<BR>&nbsp;&nbsp;&nbsp;&nbsp;&nbsp;"Imaš li dozvolu za njega?"
<BR>&nbsp;&nbsp;&nbsp;&nbsp;&nbsp;"Nije čak ni moj."
<BR>&nbsp;&nbsp;&nbsp;&nbsp;&nbsp;Šerif je blago zazviždao kroz zube.
<BR>&nbsp;&nbsp;&nbsp;&nbsp;&nbsp;Podigao je pištolj i otvorio ga. Video se bakarni sjaj kućišta za metke.
<BR>&nbsp;&nbsp;&nbsp;&nbsp;&nbsp;Šerif je otvorio policu u stolu i gurnuo pištolj unutra.
<BR>&nbsp;&nbsp;&nbsp;&nbsp;&nbsp;"A sad", reče on, kao da je odahnuo, "sad po zakonu mogu da te smestim."
<BR>&nbsp;&nbsp;&nbsp;&nbsp;&nbsp;Podigao je kutiju šibica i pružio ih Blejnu.
<BR>&nbsp;&nbsp;&nbsp;&nbsp;&nbsp;"Trebaće ti ovo za pušenje."
<BR>&nbsp;&nbsp;&nbsp;&nbsp;&nbsp;Blejn ih je stavio u džep.
<BR>&nbsp;&nbsp;&nbsp;&nbsp;&nbsp;"Mogu da ti donesem cigarete", reče šerif.
<BR>&nbsp;&nbsp;&nbsp;&nbsp;&nbsp;"Nema potrebe", reče mu Blejn. "Ponekad ih nosim, ali ne pušim mnogo. Obično ih rasturim od nošenja pre nego što mi dođe da pušim."
<BR>&nbsp;&nbsp;&nbsp;&nbsp;&nbsp;Šerif je s eksera skinuo svežanj ključeva.
<BR>&nbsp;&nbsp;&nbsp;&nbsp;&nbsp;"Dođi", reče on.
<BR>&nbsp;&nbsp;&nbsp;&nbsp;&nbsp;Blejn ga je sledio u hodnik koji se nalazio ispred niza ćelija.
<BR>&nbsp;&nbsp;&nbsp;&nbsp;&nbsp;Šerif je otključao najbližu, preko puta vrata.
<BR>&nbsp;&nbsp;&nbsp;&nbsp;&nbsp;"Sam ćeš da budeš", reče on. "Noćas sam najurio poslednjeg. Momka koji je prešao granicu i nasvirao se. Mislio je da može da podnese kao belci."
<BR>&nbsp;&nbsp;&nbsp;&nbsp;&nbsp;Blejn je ušao u ćeliju. Šerif je zalupio i zaključao vrata.
<BR>&nbsp;&nbsp;&nbsp;&nbsp;&nbsp;"Ako ti nešto treba", reče on, pokazujući dobru dozu domaćinskog ponašanja, "samo viči. Ja ću da ti donesem."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
