<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SEDMA ŽRTVA
<P>&nbsp;&nbsp;&nbsp;&nbsp;&nbsp;Stenton Frelejn sedeo je za svojim pisaćim stolom, trudeći se da izgleda zaposlen kao što jedan direktor i treba da izgleda u devet i trideset izjutra. Nije mogao da se usredsredi na oglas koji je napisao prethodne noći, nije mogao da razmišlja o poslu. Jedino što je mogao da čini bilo je da čeka dok pošta ne stigne.
<BR>&nbsp;&nbsp;&nbsp;&nbsp;&nbsp;Očekivao je obaveštenje već dve nedelje. Vlada je kasnila, kao i obično.
<BR>&nbsp;&nbsp;&nbsp;&nbsp;&nbsp;Na staklenim vratima njegove kancelarije bilo je ispisano Morger i Frelejn, trgovci odećom. Ona se otvoriše i E. Dž. Morger uđe, hramljući pomalo zbog stare rane nanete revolverom. Ramena su mu bila povijena, ali budući da je imao sedamdeset tri godine, nije mnogo mario kakvo mu je telesno držanje.
<BR>&nbsp;&nbsp;&nbsp;&nbsp;&nbsp;"Pa, Stene", upita Morger, "šta je sa onim oglasom?"
<BR>&nbsp;&nbsp;&nbsp;&nbsp;&nbsp;Frelejn se udružio sa Morgerom pre šesnaest godina, kada mu je bilo dvadeset sedam. Zajedno su od protek-odeće načinili preduzeće vredno milion dolara.
<BR>&nbsp;&nbsp;&nbsp;&nbsp;&nbsp;"Mislim da bi mogao da ga objaviš", reče Frelejn, pruživši parče papira Morgeru. Kada bi samo pošta stigla ranije, mislio je.
<BR>&nbsp;&nbsp;&nbsp;&nbsp;&nbsp;"Da li posedujete protek-odelo", čitao je Morger naglas, držeći papir blizu očiju. "Najbolje krojačko umeće na svetu ugrađeno je u Morgerovo i Frelejnovo protek-odelo, da bi učinilo od njega predvodnika u svetu muške mode."
<BR>&nbsp;&nbsp;&nbsp;&nbsp;&nbsp;Morger pročisti grlo i pogleda Frelejna. Onda se osmehnu i produži da čita.
<BR>&nbsp;&nbsp;&nbsp;&nbsp;&nbsp;"Protek-odelo je i najbezbednije i najelegantnije. Svako protek-odelo ima naročito ugrađen džep za revolver, koji se zajemčeno ne primećuje. Niko neće znati da nosite revolver, sem vi lično. U džep sa revolverom može se izuzetno lako posegnuti, što omogućava brzo, neometano izvlačenje. Po izboru džep na boku ili na prsima."
<BR>&nbsp;&nbsp;&nbsp;&nbsp;&nbsp;"Veoma lepo", bio je Morgerov komentar.
<BR>&nbsp;&nbsp;&nbsp;&nbsp;&nbsp;Frelejn turobno klimnu glavom.
<BR>&nbsp;&nbsp;&nbsp;&nbsp;&nbsp;"Pretok-odelo specijal ima revolverski džep koji se sam širi, najveći moderni napredak u ličnoj zaštiti. Dodir na skriveno dugme ubacuje revolver u vašu ruku, napet, sa otkočenim osiguračima. Zašto ne svratite u vama najbližu protek-radnju? Zašto da ne budete bezbedni?"
<BR>&nbsp;&nbsp;&nbsp;&nbsp;&nbsp;"Baš lepo", reče Morgen. "Veoma zgodan, dostojanstven oglas." Razmišljao je za trenutak, gladeći prstima bele brkove. "Zar nije trebalo da spomeneš da se pretok-odela izrađuju u raznim modnim varijantama, sa preklopom ili bez preklopa, sa jednim ili sa dva reda dugmadi, sa dubokim ili plitkim manžetnama?"
<BR>&nbsp;&nbsp;&nbsp;&nbsp;&nbsp;"U pravu si. To sam zaboravio."
<BR>&nbsp;&nbsp;&nbsp;&nbsp;&nbsp;Frelejn uze natrag arak i na njegovoj ivici nažvrlja neku belešku. Zatim ustade, ispravljajući sako iznad isturenog trbuha. Frelejn je imao četrdeset tri godine, bio malčice predebeo, malčice čelav na temenu. Bio je čovek prijatnog izgleda sa hladnim očima.
<BR>&nbsp;&nbsp;&nbsp;&nbsp;&nbsp;"Opusti se", reče Morger. "Stići će današnjom poštom."
<BR>&nbsp;&nbsp;&nbsp;&nbsp;&nbsp;Frelejn je prisilio sebe da se osmehne. Poželeo je da načini nekoliko koraka po prostoriji, ali umesto toga seo je na ivicu pisaćeg stola.
<BR>&nbsp;&nbsp;&nbsp;&nbsp;&nbsp;"Čovek bi pomislio da mi je ovo prvo ubistvo", rekao je, sa omalovažavajućim osmehom.
<BR>&nbsp;&nbsp;&nbsp;&nbsp;&nbsp;"Znam kako je", reče Morger. "Pre nego što sam okačio o klin svoj revolver, nisam mogao da spavam po čitav mesec čekajući obaveštenje. Znam."
<BR>&nbsp;&nbsp;&nbsp;&nbsp;&nbsp;Dva čoveka su čekala. Upravo kada je tišina postala neizdrživa, vrata su se otvorila. Jedan službenik je ušao i spustio poštu na Frelejnov sto.
<BR>&nbsp;&nbsp;&nbsp;&nbsp;&nbsp;Frelejn se žustro okrete i dohvati pisma. Pročešljao ih je brzo i našao ono koje je iščekivao - dugačak, beli koverat od BEK-a, sa zvaničnim pečatom na njemu.
<BR>&nbsp;&nbsp;&nbsp;&nbsp;&nbsp;"Tu smo!" reče Frelejn, cereći se. "To je moja lutkica!"
<BR>&nbsp;&nbsp;&nbsp;&nbsp;&nbsp;"Lepo." Morger je posmatrao koverat sa zanimanjem, ali nije tražio od Frelejna da ga otvori. To bi bilo ne samo narušavanje etikete, nego i prestup u očima zakona. Smatralo se da niko osim Lovca ne treba da zna ime Žrtve. "Želim ti uspešan lov."
<BR>&nbsp;&nbsp;&nbsp;&nbsp;&nbsp;"Nadam se da će biti", uzvrati Frelejn samouvereno. Njegov pisaći sto bio je uredno pospremljen - bio je već nedelju dana. Dohvatio je svoju aktentašnu.
<BR>&nbsp;&nbsp;&nbsp;&nbsp;&nbsp;"Jedno dobro ubistvo moglo bi da ti koristi", reče Morger, polažući lagano ruku na Frelejnovo nafatirano rame. "Bio si napet."
<BR>&nbsp;&nbsp;&nbsp;&nbsp;&nbsp;"Znam", isceri se Frelejn ponovo i prodrma Morgerovu ruku.
<BR>&nbsp;&nbsp;&nbsp;&nbsp;&nbsp;"Želeo bih da sam još mlad", reče Morger, gledajući usiljeno veselim očima svoju obogaljenu nogu. "Dobijam želju da ponovo dograbim revolver."
<BR>&nbsp;&nbsp;&nbsp;&nbsp;&nbsp;Starac je svojevremeno bio veoma dobar Lovac. Deset uspešnih lovova omogućili su mu da postane član ekskluzivnog Kluba desetkaša. I, naravno, posle svakog lova Morger je morao da nastupi u ulozi Žrtve, tako da je imao dvadeset ubistava na svom rabošu.
<BR>&nbsp;&nbsp;&nbsp;&nbsp;&nbsp;"Istinski se nadam da moja žrtva nije neko sličan tebi", reče Frelejn, upola u šali.
<BR>&nbsp;&nbsp;&nbsp;&nbsp;&nbsp;"Ne brini se zbog toga. Koja će ti to biti po redu?"
<BR>&nbsp;&nbsp;&nbsp;&nbsp;&nbsp;"Sedma."
<BR>&nbsp;&nbsp;&nbsp;&nbsp;&nbsp;"Srećna sedmica. E pa, kreni na nju", reče Morger. "Još ćemo te primiti u Desetkaše."
<BR>&nbsp;&nbsp;&nbsp;&nbsp;&nbsp;Frelejn odmahnu rukom i pođe prema vratima.
<BR>&nbsp;&nbsp;&nbsp;&nbsp;&nbsp;"Samo budi oprezan", upozori ga Morger. "Dovoljna je jedna jedina omaška i ja ću morati da pronađem sebi novog ortaka. Ako nemaš ništa protiv, meni se sviđa ovaj koga sada imam."
<BR>&nbsp;&nbsp;&nbsp;&nbsp;&nbsp;"Biću oprezan", obeća Frelejn.
<BR>&nbsp;&nbsp;&nbsp;&nbsp;&nbsp;Umesto da uzme autobus, Frelejn je krenuo pešice prema svom stanu. Bilo mu je potrebno vreme da se malo smiri. Nije imalo nikakvog smisla da se ponaša kao neki mladić koji kreće u svoje prvo ubistvo.
<BR>&nbsp;&nbsp;&nbsp;&nbsp;&nbsp;Dok je koračao, Frelejn je gledao pravo napred. Zuriti u ma koga bilo bi isto što i izazivati metak, ukoliko bi dotični čovek igrao ulogu Žrtve. Neke Žrtve pucaju čak i kad ih samo okrznete pogledom. Nervozni momci. Frelejn je razborito gledao iznad glava ljudi s kojima se mimoilazio.
<BR>&nbsp;&nbsp;&nbsp;&nbsp;&nbsp;Ispred njega bila je jedna ogromna reklamna tabla, koja je nudila građanstvu usluge DŽ. F. O'Donovana.
<BR>&nbsp;&nbsp;&nbsp;&nbsp;&nbsp;'Žrtve!' objavljivao je natpis ispisan golemim crvenim slovima. 'Zašto rizikovati? Koristite O'Donovanovog ovlašćenog osmatrača. Prepustite nama da otkrijemo ubicu koji vam je dodeljen. Platite pošto ga udesite!'
<BR>&nbsp;&nbsp;&nbsp;&nbsp;&nbsp;Natpis je podsetio na nešto Frelejna. Pozvaće telefonom Eda Moroua čim stigne u svoj stan.
<BR>&nbsp;&nbsp;&nbsp;&nbsp;&nbsp;Prešao je na drugu stranu ulice, ubrzavši korak. Sada je jedva mogao da sačeka da stigne kući, da otvori koverat i otkrije ko je njegova žrtva. Da li će biti pametan ili glup? Bogat poput Frelejnove četvrte žrtve, ili siromašan, poput prve i druge? Hoće li imati organizovanu osmatračku službu, ili će pokušati da to sam obavi?
<BR>&nbsp;&nbsp;&nbsp;&nbsp;&nbsp;Uzbuđenje od pomisli na lov bilo je čudesno, strujalo je kroz njegove vene, ubrzavalo mu puls. Sa udaljenosti od otprilike jednog bloka začuo je revolversku paljbu. Dva brza pucnja, a zatim još jedan, konačni.
<BR>&nbsp;&nbsp;&nbsp;&nbsp;&nbsp;Neko je udesio svog čoveka, pomisli Frelejn. Blago njemu.
<BR>&nbsp;&nbsp;&nbsp;&nbsp;&nbsp;Bilo je to divno osećanje, govorio je sebi. Ponovo je bio živ.
<BR>&nbsp;&nbsp;&nbsp;&nbsp;&nbsp;Kada se našao u svom jednosobnom stanu, odmah je pozvao Eda Moroua, svog osmatrača. Čovek je, između dva angažmana, radio kao čuvar u jednoj garaži.
<BR>&nbsp;&nbsp;&nbsp;&nbsp;&nbsp;"Halo, Ed? Frelejn."
<BR>&nbsp;&nbsp;&nbsp;&nbsp;&nbsp;"Oh, zdravo, gospodine Frelejne." Mogao je da zamisli čovekovo mršavo, umašćeno lice kako se pripijenih usana ceri pored telefona.
<BR>&nbsp;&nbsp;&nbsp;&nbsp;&nbsp;"Spremam se da krenem na jednog, Ede."
<BR>&nbsp;&nbsp;&nbsp;&nbsp;&nbsp;"Srećno, gospodine Frelejne", reče Ed Morou. "Pretpostavljam da ćete želeti da vam budem na usluzi?"
<BR>&nbsp;&nbsp;&nbsp;&nbsp;&nbsp;"Tako je. Verujem da neću biti odsutan više od nedelju ili dve. Obaveštenje o mom statusu Žrtve verovatno ću dobiti tokom tri meseca posle ubistva."
<BR>&nbsp;&nbsp;&nbsp;&nbsp;&nbsp;"Biću vam na usluzi. Srećan lov, gospodine Frelejne."
<BR>&nbsp;&nbsp;&nbsp;&nbsp;&nbsp;"Hvala. Do viđenja." Frelejn spusti slušalicu. Bila je to mudra mera predostrožnosti rezervisati jednog prvoklasnog osmatrača. Kada obavi ubistvo, na njega će doći red da bude Žrtva. Tada će, još jednom, Ed Morou biti njegovo životno osiguranje.
<BR>&nbsp;&nbsp;&nbsp;&nbsp;&nbsp;I kakav je čudesan osmatrač Morou bio! Neobrazovan - glup, zapravo. Ali imao je oko za ljude! Morou je bio rođen za taj posao. Njegove blede oči mogle se otprve da prepoznaju neznanca koji je došao u grad. Bio je đavolski lukav u postavljanju zaseda.
<BR>&nbsp;&nbsp;&nbsp;&nbsp;&nbsp;Frelejn dohvati koverat, smeškajući se i prisećajući se nekih trikova koje je Morou primenio na račun Lovaca. Još se smeškajući, bacio je pogled na podatke navedene u pismu.
<BR>&nbsp;&nbsp;&nbsp;&nbsp;&nbsp;Dženet-Meri Pazig.
<BR>&nbsp;&nbsp;&nbsp;&nbsp;&nbsp;Njegova žrtva bila je žensko.
<BR>&nbsp;&nbsp;&nbsp;&nbsp;&nbsp;Frelejn ustade i načini nekoliko koraka po prostoriji. Zatim ponovo pročita pismo. Dženet-Meri Pazig. Devojka. Tri fotografije bile su priključene, njena adresa i uobičajeni dodatni podaci.
<BR>&nbsp;&nbsp;&nbsp;&nbsp;&nbsp;Frelejn se namršti. Nikada još nije ubio neku ženu.
<BR>&nbsp;&nbsp;&nbsp;&nbsp;&nbsp;Oklevao je za trenutak, a onda dohvatio telefon i pozvao BEK.
<BR>&nbsp;&nbsp;&nbsp;&nbsp;&nbsp;"Biro za emocionalnu katarzu, obaveštajno odeljenje", odgovorio je glas nekog muškarca.
<BR>&nbsp;&nbsp;&nbsp;&nbsp;&nbsp;"Čujte, ovaj", poče Frelejn, "upravo sam dobio obaveštenje iz koga vidim da sam izvukao jednu devojku. Je li to u redu?" Naveo je službeniku devojčino ime.
<BR>&nbsp;&nbsp;&nbsp;&nbsp;&nbsp;"Sve je u redu, gospodine", uzvrati službenik posle jednominutnog proveravanja mikrofilmovane kartoteke. "Devojka se dobrovoljno prijavila kod ministarstva. Zakon kaže da ona ima ista prava i povlastice kao i muškarci."
<BR>&nbsp;&nbsp;&nbsp;&nbsp;&nbsp;"Možete li mi reći koliko je ubistava izvršila?"
<BR>&nbsp;&nbsp;&nbsp;&nbsp;&nbsp;"Žalim, gospodine. Jedine informacije na koje imate pravo jesu Žrtvin zakonski status i podaci koje ste već dobili."
<BR>&nbsp;&nbsp;&nbsp;&nbsp;&nbsp;"Shvatam." Frelejn zastade. "Mogu li da zatražim drugu Žrtvu?"
<BR>&nbsp;&nbsp;&nbsp;&nbsp;&nbsp;"Možete da odbijete lov, razume se. To je vaše zakonsko pravo. Ali druga Žrtva neće vam biti dozvoljena sve dok prethodno i sami ne odigrate tu ulogu. Želite li da odbijete?"
<BR>&nbsp;&nbsp;&nbsp;&nbsp;&nbsp;"Oh, ne", reče Frelejn žurno. "Samo sam se pitao. Hvala vam."
<BR>&nbsp;&nbsp;&nbsp;&nbsp;&nbsp;Spustio je slušalicu i seo u najveću fotelju, olabavivši kaiš. Morao je o svemu malo da porazmisli.
<BR>&nbsp;&nbsp;&nbsp;&nbsp;&nbsp;Vražje žene, gunđao je u sebi, uvek pokušavaju da se umešaju u muške igre. Zašto ne sede mirno kod kuće?
<BR>&nbsp;&nbsp;&nbsp;&nbsp;&nbsp;Ali one su slobodni građani, podsetio je sebe. Ipak, sve to naprosto nije izgledalo dovoljno ženstveno.
<BR>&nbsp;&nbsp;&nbsp;&nbsp;&nbsp;Bilo mu je poznato da je, istorijski govoreći, Ministarstvo za emocionalnu katarzu osnovano za muškarce i samo za muškarce. Ministarstvo je formirano krajem Četvrtog svetskog rata - ili Šestog, kako su to neki istoričari računali.
<BR>&nbsp;&nbsp;&nbsp;&nbsp;&nbsp;U to vreme postojala je hitna potreba za trajnim, vekovečnim mirom. Razlog je bio praktičan, baš kao što su bili i ljudi koji su ga izmozgali.
<BR>&nbsp;&nbsp;&nbsp;&nbsp;&nbsp;Naprosto - uništenje je vrebalo iza samog ugla.
<BR>&nbsp;&nbsp;&nbsp;&nbsp;&nbsp;Tokom svetskih ratova oružja su usavršavana u pogledu veličine, delotvornosti i moći uništavanja. Vojnici su se navikli na njih i sve manje i manje su se ustručavali da ih upotrebe.
<BR>&nbsp;&nbsp;&nbsp;&nbsp;&nbsp;Ali bila je dostignuta tačka zasićenosti. Još jedan rat zaista bi bio rat koji bi okončao sve ratove. Više niko ne bi preostao da otpočne novi.
<BR>&nbsp;&nbsp;&nbsp;&nbsp;&nbsp;I tako je mir morao da traje večno, ali ljudi koji su se toga dosetili bili su praktični. Bilo im je jasno da su napetosti i sputanosti još prisutne, da su to kazani u kojima su se ratovi kuvali. Upitali su se zašto u prošlosti mir nikada nije dugo trajao.
<BR>&nbsp;&nbsp;&nbsp;&nbsp;&nbsp;'Zato što ljudi vole da se bore', bio je odgovor.
<BR>&nbsp;&nbsp;&nbsp;&nbsp;&nbsp;'Oh, ne!' vrištali su idealisti.
<BR>&nbsp;&nbsp;&nbsp;&nbsp;&nbsp;Ali ljudi koji su izmozgali mir bili su prisiljeni da postuliraju, sa žaljenjem, postojanje potrebe za nasiljem kod velikog postotka čovečanstva.
<BR>&nbsp;&nbsp;&nbsp;&nbsp;&nbsp;Ljudi nisu anđeli. Ali nisu ni đavoli. Oni su naprosto ljudska bića, u visokoj meri ratoborna.
<BR>&nbsp;&nbsp;&nbsp;&nbsp;&nbsp;Sa naučnim znanjem i moći koje su imali u to vreme, praktični ljudi mogli su u velikoj meri da iskorene tu crtu iz rase. Mnogi su mislili da je to odgovor.
<BR>&nbsp;&nbsp;&nbsp;&nbsp;&nbsp;Ali praktični ljudi nisu. Oni su uviđali vrednost suparništva, ljubavi prema borbi, hrabrosti suočene sa malim izgledima na uspeh. To su, po njima, bile divljenja dostojne odlike jedne rase i zaloga njene večnosti. Bez njih, rasa bi neminovno nazadovala.
<BR>&nbsp;&nbsp;&nbsp;&nbsp;&nbsp;Sklonost prema nasilju, ustanovili su, bila je nerazmrsivo povezana sa darovitošću, fleksibilnošću, preduzimljivošću.
<BR>&nbsp;&nbsp;&nbsp;&nbsp;&nbsp;Problem je, dakle, bio: zasnovati mir koji će trajati i kad njih više ne bude. Sprečiti rasu da uništi sama sebe, ali ne ukidajući dragocene karakterne crte.
<BR>&nbsp;&nbsp;&nbsp;&nbsp;&nbsp;Da bi se to postiglo, zaključili su, trebalo je preusmeriti čovekovo nasilje.
<BR>&nbsp;&nbsp;&nbsp;&nbsp;&nbsp;Obezbediti mu oduška, neku mogućnost za pražnjenje.
<BR>&nbsp;&nbsp;&nbsp;&nbsp;&nbsp;Prvi veliki korak bila je legalizacija gladijatorskih disciplina, uključujući nasilje i ubijanje. Ali bilo je potrebno više od toga. Sublimacije su delovale samo do određene tačke. A onda su ljudi zahtevali pravu stvar.
<BR>&nbsp;&nbsp;&nbsp;&nbsp;&nbsp;Nema zamene za ubistvo sa predumišljajem.
<BR>&nbsp;&nbsp;&nbsp;&nbsp;&nbsp;I tako je ubistvo bilo legalizovano, na strogo pojedinačnoj osnovi, i samo za one koji su ga želeli. Vladama je bilo naloženo da osnuju ministarstva za emocionalnu katarzu.
<BR>&nbsp;&nbsp;&nbsp;&nbsp;&nbsp;Posle određenog razdoblja vršenja opita, bila su usvojena jednoobrazna pravila.
<BR>&nbsp;&nbsp;&nbsp;&nbsp;&nbsp;Svako ko je želeo da ubije mogao je da se prijavi kod BEK-a. Pošto bi dao određene podatke i jemstva, bila bi mu dodeljena jedna Žrtva.
<BR>&nbsp;&nbsp;&nbsp;&nbsp;&nbsp;Svako ko bi se prijavio za ubistvo morao je, poštujući vladina pravila, da nekoliko meseci kasnije preuzme ulogu Žrtve - ukoliko bi preživeo.
<BR>&nbsp;&nbsp;&nbsp;&nbsp;&nbsp;Takav je, ukratko, bio aranžman. Pojedinac je mogao da izvrši onoliko ubistava koliko je želeo. Ali između svaka dva ubistva morao je da bude Žrtva. Ukoliko bi uspeo da ubije svog Lovca, mogao je da prestane ili da se prijavi za još jedno ubistvo.
<BR>&nbsp;&nbsp;&nbsp;&nbsp;&nbsp;Po isteku deset godina otprilike jedna trećina civilizovanog stanovništva na svetu prijavila se za bar jedno ubistvo. Broj je spao na četvrtinu i tu se zadržao.
<BR>&nbsp;&nbsp;&nbsp;&nbsp;&nbsp;Filozofi su odmahivali glavim, ali praktični ljudi bili su zadovoljni. Rat se našao tamo gde je i pripadao - u rukama pojedinca.
<BR>&nbsp;&nbsp;&nbsp;&nbsp;&nbsp;Naravno, tokom vremena došlo je do razgranavanja i usložnjavanja igre. Kada je njeno postojanje jednom bilo prihvaćeno, ona je postala veliki posao. Postojali su uslužni servisi kako za Žrtvu, tako i za Lovca.
<BR>&nbsp;&nbsp;&nbsp;&nbsp;&nbsp;Ministarstvo za emocionalnu katarzu biralo je nasumce Žrtvino ime. Lovcu je određivan rok od dve nedelje da ubije svoju Žrtvu. To je morao da obavi oslanjajući se isključivo na svoju dovitljivost, bez ičije pomoći. Davano mu je ime Žrtve, njena adresa i lični opis, i dozvoljavano da koristi pištolj standardnog kalibra. Nije smeo da ima oklop bilo kakve vrste.
<BR>&nbsp;&nbsp;&nbsp;&nbsp;&nbsp;Žrtva je dobijala obaveštenje nedelju dana pre Lovca. Njoj je saopštavano samo to da je Žrtva. Nije znala ime svog Lovca. Imala je pravo da bira oklop po svojoj želji. Mogla je da unajmi osmatrače. Osmatrač nije smeo da ubije; to su smeli samo Žrtva i Lovac. Ali mogao je da otkrije nekog stranca u gradu, ili da namami na čistinu nekog nervoznog revolveraša.
<BR>&nbsp;&nbsp;&nbsp;&nbsp;&nbsp;Žrtva je imala pravo da namesti sve moguće zasede da bi ubila Lovca.
<BR>&nbsp;&nbsp;&nbsp;&nbsp;&nbsp;Bile su propisane stroge kazne za ubijanje ili ranjavanje pogrešnog čoveka, jer nikakvo drugo ubistvo nije dozvoljavano. Ubistva iz osvete ili iz koristoljublja bila su kažnjavana smrću. Krasota sistema bila je u tome što su svi ljudi koji su želeli da ubijaju mogli to da čine. Oni koji nisu želeli - većina stanovništva - to nisu ni morali.
<BR>&nbsp;&nbsp;&nbsp;&nbsp;&nbsp;I tako, najzad, nije više bilo velikih ratova. Čak nijedan nije bio ni u izgledu.
<BR>&nbsp;&nbsp;&nbsp;&nbsp;&nbsp;Samo stotine i hiljade malih.
<BR>&nbsp;&nbsp;&nbsp;&nbsp;&nbsp;Frelejnu se nije osobito dopadala zamisao da treba da ubije jednu ženu, ali on je potpisao. Nije to bila njegova greška. I nije imao nimalo volje da propusti svoj sedmi lov.
<BR>&nbsp;&nbsp;&nbsp;&nbsp;&nbsp;Ostatak jutra proveo je učeći napamet podatke o svojoj Žrtvi, a zatim je uneo pismo u kartoteku.
<BR>&nbsp;&nbsp;&nbsp;&nbsp;&nbsp;Dženet Pazig je živela u Njujorku. Bilo je to dobro. Uživao je da lovi u velikom gradu, a oduvek je želeo da vidi Njujork. Njena starost nije bila navedena, ali, sudeći po fotografijama, mogla je da ima dvadeset i neku godinu.
<BR>&nbsp;&nbsp;&nbsp;&nbsp;&nbsp;Frelejn je telefonom rezervisao mesto u mlaznjaku za Njujork, a zatim se istuširao. Obukao je natenane novo protek-odelo specijal, sašiveno za tu priliku. Iz svoje kolekcije izdvojio je jedan revolver, očistio ga i podmazao, a zatim stavio u džep sakoa. Posle toga spakovao je kofer.
<BR>&nbsp;&nbsp;&nbsp;&nbsp;&nbsp;Od uzbuđenja puls mu je ubrzano tukao u venama. Čudna stvar, mislio je, kako svako ubistvo izaziva novo ushićenje. Bilo je to nešto što vam nikad ne može dosaditi, za razliku, na primer, od francuskog peciva, žena i pića, ili bilo čega drugog. Uvek je bilo novo i drugačije.
<BR>&nbsp;&nbsp;&nbsp;&nbsp;&nbsp;Na kraju, pregledao je svoju biblioteku da odluči koje će knjige poneti.
<BR>&nbsp;&nbsp;&nbsp;&nbsp;&nbsp;Njegova biblioteka sadržala je sve valjane knjige o toj tematici. Neće mu biti potrebna nijedna knjiga o Žrtvama, poput Taktike za Žrtve L. Freda Trejsija, sa njenim insistiranjem na strogo kontrolisanoj okolini, ili dr Frišove Ne razmišljajte kao Žrtva!
<BR>&nbsp;&nbsp;&nbsp;&nbsp;&nbsp;Za njih će biti veoma zainteresovan kroz nekoliko meseci, kada on ponovo bude Žrtva. Sada je želeo knjige o lovu.
<BR>&nbsp;&nbsp;&nbsp;&nbsp;&nbsp;Taktika za lov na ljude bila je standardno i najpotpunije delo, ali njega je već znao gotovo napamet. Knjiga Razvoj zasede nije bila primerena njegovim sadašnjim potrebama.
<BR>&nbsp;&nbsp;&nbsp;&nbsp;&nbsp;Opredelio se za Lov u gradovima od Mitvela i Klarka, Kako uočiti osmatrača od Algrina i Žrtvin prisni krug od istog autora.
<BR>&nbsp;&nbsp;&nbsp;&nbsp;&nbsp;Sve je bilo sređeno. Ostavio je poruku za mlekadžiju, zaključao stan i odvezao se taksijem do aerodroma.
<BR>&nbsp;&nbsp;&nbsp;&nbsp;&nbsp;Stigavši u Njujork, odseo je u jednom hotelu u centru grada, ne suviše daleko od Žrtvine adrese. Službenici su se osmehivali i bili predusretljivi, što je smetalo Frelejnu. Nije voleo da ga tako lako prepoznaju kao jednog ubicu van grada.
<BR>&nbsp;&nbsp;&nbsp;&nbsp;&nbsp;Prva stvar koju je ugledao kad je ušao u sobu bila je jedna brošura na stočiću pored kreveta. Imala je naslov Kako da izvučete najviše iz vaše emocionalne katarze, sa pozdravima uprave. Frelejn se osmehnuo i ovlaš je prelistao.
<BR>&nbsp;&nbsp;&nbsp;&nbsp;&nbsp;Budući da je ovo bila njegova prva poseta Njujorku, popodne je proveo naprosto šetajući ulicama u Žrtvinom susedstvu. Posle toga obišao je nekoliko radnji.
<BR>&nbsp;&nbsp;&nbsp;&nbsp;&nbsp;Robna kuća 'Martinson i Blek' bila je očaravajuće mesto. Prošao je kroz njihovo odeljenje Lovac-Lovljeni. Bilo je tu lakih, neprobojnih oklopa za Žrtve. I neprobojnih šešira Ričarda Arlingtona.
<BR>&nbsp;&nbsp;&nbsp;&nbsp;&nbsp;Na suprotnoj strani prostorije stajala je velika izložba jednog novog bočnog oružja kalibra 38.
<BR>&nbsp;&nbsp;&nbsp;&nbsp;&nbsp;'Koristite Malverna Nepogrešivog', nudio je oglas. 'Odobrio BEK. Punjenje sa dvanaest metaka. Testirana odstupanja manja od 0,01 inča na 1000 stopa. Ne promašite vašu Žrtvu! Ne reskirajte život bez najboljeg! Budite bezbedni sa Malvernom!'
<BR>&nbsp;&nbsp;&nbsp;&nbsp;&nbsp;Frelejn se osmehnu. Oglas je bio dobar, a malo, crno oružje izgledalo je krajnje ubojito. Međutim, on je bio zadovoljan onim koje je već imao.
<BR>&nbsp;&nbsp;&nbsp;&nbsp;&nbsp;Bilo je i lažnih štaka po sniženoj ceni, sa skrivenim magacinom od četiri metka, koje su obećavale bezbednost i tajnovitost. Dok je još bio mlad čovek, Frelejn je mnogo držao do novotarija. Ali sad je znao da su staromodni načini obično i najbolji.
<BR>&nbsp;&nbsp;&nbsp;&nbsp;&nbsp;Kada se našao izvan radnje, ugledao je četiri čoveka iz gradske čistoće kako odnose jedan leš tek ubijenoga. Frelejn oseti žaljenje što je propustio prizor ulova.
<BR>&nbsp;&nbsp;&nbsp;&nbsp;&nbsp;Večerao je u jednom zgodnom restoranu i otišao rano u krevet.
<BR>&nbsp;&nbsp;&nbsp;&nbsp;&nbsp;Sutra će imati mnogo posla.
<BR>&nbsp;&nbsp;&nbsp;&nbsp;&nbsp;Sledećeg dana, sa licem Žrtve pred očima, Frelejn je šetao ulicama u njenom susedstvu. Nije nikoga pobliže zagledao. Umesto toga, kretao se brzo, kao da zaista nekud ide, onako kako jedan stari Lovac i treba da korača.
<BR>&nbsp;&nbsp;&nbsp;&nbsp;&nbsp;Prošao je pored nekoliko barova i svratio u jedan na piće. Onda je produžio niz jednu ulicu, bočno od Leksington avenije.
<BR>&nbsp;&nbsp;&nbsp;&nbsp;&nbsp;Tu se na pločniku nalazio jedan kafe-restoran. Frelejn se uputi pored njega.
<BR>&nbsp;&nbsp;&nbsp;&nbsp;&nbsp;I tu je ona bila! Nikad nije pobrkao lica. Bila je to Dženet Pazig. Sedela je za jednim stolom i zurila u piće. Nije podigla pogled dok je on prolazio.
<BR>&nbsp;&nbsp;&nbsp;&nbsp;&nbsp;Frelejn je odšetao do kraja bloka. Okrenuo se na uglu i zastao, drhtavih ruku.
<BR>&nbsp;&nbsp;&nbsp;&nbsp;&nbsp;Je li devojka luda kada se tako otvoreno izlaže? Zar misli da ima začaran život?
<BR>&nbsp;&nbsp;&nbsp;&nbsp;&nbsp;Dozvao je taksi i rekao čoveku da ga poveze okolo bloka. Naravno, ona je i dalje tamo sedela. Frelejn je pažljivo pogleda.
<BR>&nbsp;&nbsp;&nbsp;&nbsp;&nbsp;Izgledala je mlađa nego na fotografijama, mada nije bio siguran. Po njegovom mišljenju nije mogla da ima mnogo više od dvadeset. Crna kosa bila joj je razdeljena po sredini i začešljana iznad ušiju, dajući joj izgled kaluđerice. Izraz njenog lica, koliko je Frelejn mogao da razabere, bio je izraz otupele tuge.
<BR>&nbsp;&nbsp;&nbsp;&nbsp;&nbsp;Zar neće čak ni pokušati da se brani?
<BR>&nbsp;&nbsp;&nbsp;&nbsp;&nbsp;Frelejn je isplatio vozača i žurno ušao u obližnji dragstor. Pronašavši jednu praznu telefonsku kabinu, pozvao je BEK.
<BR>&nbsp;&nbsp;&nbsp;&nbsp;&nbsp;"Jeste li sigurni da je Žrtva po imenu Dženet-Meri Pazig bila obaveštena?"
<BR>&nbsp;&nbsp;&nbsp;&nbsp;&nbsp;"Sačekajte, gospodine." Frelejn je kuckao prstima o vrata dok je službenik tražio informaciju. "Da, gospodine. Imamo njenu ličnu potvrdu. Zar nešto nije u redu, gospodine?"
<BR>&nbsp;&nbsp;&nbsp;&nbsp;&nbsp;"Oh, ne", reče Frelejn. "Samo sam hteo da proverim."
<BR>&nbsp;&nbsp;&nbsp;&nbsp;&nbsp;Na kraju krajeva, nikoga se nije ticalo ako devojka nije želela da se brani.
<BR>&nbsp;&nbsp;&nbsp;&nbsp;&nbsp;On je još imao ovlašćenje da je ubije.
<BR>&nbsp;&nbsp;&nbsp;&nbsp;&nbsp;Na njega je bio red.
<BR>&nbsp;&nbsp;&nbsp;&nbsp;&nbsp;Odložio je, međutim, stvar za sledeći dan i otišao u bioskop. Posle večere vratio se u sobu i čitao BEK-ovu brošuru. Zatim je legao u krevet i zagledao se u tavanicu.
<BR>&nbsp;&nbsp;&nbsp;&nbsp;&nbsp;Sve što je trebalo da uradi bilo je da ispali jedan metak u nju. Da se proveze taksijem pored nje i ubije je.
<BR>&nbsp;&nbsp;&nbsp;&nbsp;&nbsp;Ona je bila veoma slab takmac, zaključio je sa rezignacijom i spremio se da spava.
<BR>&nbsp;&nbsp;&nbsp;&nbsp;&nbsp;Sledećeg popodneva, Frelejn je ponovo prošao pored kafea. Devojka je opet bila tu, sedeći za istim stolom. Frelejn dozva jedan taksi.
<BR>&nbsp;&nbsp;&nbsp;&nbsp;&nbsp;"Vozite oko bloka veoma polako", naložio je vozaču.
<BR>&nbsp;&nbsp;&nbsp;&nbsp;&nbsp;"Važi", uzvrati vozač, cereći se zlurado.
<BR>&nbsp;&nbsp;&nbsp;&nbsp;&nbsp;Iz taksija Frelejn je pogledom tražio osmatrače. Koliko je mogao da vidi, devojka nije imala nijednog. Obe njene ruke bile su na vidiku iznad stola.
<BR>&nbsp;&nbsp;&nbsp;&nbsp;&nbsp;Laka, nepokretna meta.
<BR>&nbsp;&nbsp;&nbsp;&nbsp;&nbsp;Frelejn dodirnu dugme na sakou. Jedan nabor se raširi i revolver uskoči u njegovu ruku. Otvorio ga je i proverio metke, a onda ponovo sklopio.
<BR>&nbsp;&nbsp;&nbsp;&nbsp;&nbsp;"Polako sada", rekao je vozaču.
<BR>&nbsp;&nbsp;&nbsp;&nbsp;&nbsp;Taksi je mileo pored kafea. Frelejn pažljivo nanišani devojku. Prst mu se stezao oko obarača.
<BR>&nbsp;&nbsp;&nbsp;&nbsp;&nbsp;"Do vraga", procedio je.
<BR>&nbsp;&nbsp;&nbsp;&nbsp;&nbsp;Jedan konobar je prošao pored devojke. Nije hteo da rizikuje da odstreli nekog drugog.
<BR>&nbsp;&nbsp;&nbsp;&nbsp;&nbsp;"Ponovo oko bloka", rekao je vozaču.
<BR>&nbsp;&nbsp;&nbsp;&nbsp;&nbsp;Čovek se ponovo saučesnički isceri i šćućuri na sedištu. Frelejn se pitao da li bi vozač bio toliko srećan kada bi znao da on namerava da upuca jednu ženu.
<BR>&nbsp;&nbsp;&nbsp;&nbsp;&nbsp;Ovoga puta nije bilo nikakvog konobara. Devojka je pripaljivala cigaretu, tužnog lica usredsređenog na upaljač. Frelejn usmeri cev revolvera, nanišani tačno iznad očiju i zadrža dah.
<BR>&nbsp;&nbsp;&nbsp;&nbsp;&nbsp;Zatim odmahnu glavom i gurnu revolver natrag u džep.
<BR>&nbsp;&nbsp;&nbsp;&nbsp;&nbsp;Idiotska devojka uskraćivala mu je punu dobrobit njegove katarze.
<BR>&nbsp;&nbsp;&nbsp;&nbsp;&nbsp;Isplatio je vozača i produžio pešice.
<BR>&nbsp;&nbsp;&nbsp;&nbsp;&nbsp;Suviše je lako, govorio je sebi. Bio je naviknut na istinski lov. Većina ostalih šest ubistava bila su prilično teška. Žrtve su pokušavale svaki trik. Jedan je unajmio najmanje deset osmatrača. Ali Frelejn ih je sve nadmudrio menjajući taktiku već prema situaciji.
<BR>&nbsp;&nbsp;&nbsp;&nbsp;&nbsp;Jednom se preobukao u mlekadžiju, drugi put u inkasanta. Šestu žrtvu morao je da juri kroz Sijera Nevadu. Čovek je uspeo da pripuca na njega. Ali Frelejn je bolje obavio posao.
<BR>&nbsp;&nbsp;&nbsp;&nbsp;&nbsp;Kako bi mogao da se ponosi ovim sadašnjim? Šta bi rekli u Klubu desetkaša?
<BR>&nbsp;&nbsp;&nbsp;&nbsp;&nbsp;Pomisao na to ispunila je Frelejna nemirom. Hteo je da postane član Kluba. Čak i kad bi odustao od ove devojke, morao bi da se brani od nekog Lovca. Ukoliko bi preživeo, bio bi još četiri lova udaljen od članstva. Pri takvom tempu, možda nikad ni ne bi uspeo da ga se domogne. Počeo je ponovo da prolazi pored kafea, a onda je impulsivno, naglo zastao.
<BR>&nbsp;&nbsp;&nbsp;&nbsp;&nbsp;"Zdravo", rekao je.
<BR>&nbsp;&nbsp;&nbsp;&nbsp;&nbsp;Dženet Pazig ga je pogledala tužnim plavim očima, ali nije rekla ništa.
<BR>&nbsp;&nbsp;&nbsp;&nbsp;&nbsp;"Čujte, ovaj", rekao je sedajući. "Ja nisam iz ovog grada. Tu sam na jednoj skupštini. Voleo bih naprosto da porazgovaram s nekim ko je ženstven. Ali ako više volite da ja ne..."
<BR>&nbsp;&nbsp;&nbsp;&nbsp;&nbsp;"Svejedno mi je", reče Dženet Pazig.
<BR>&nbsp;&nbsp;&nbsp;&nbsp;&nbsp;"Konjak", obrati se Frelejn konobaru. Čaša Dženet Pazig bila je još dopola puna.
<BR>&nbsp;&nbsp;&nbsp;&nbsp;&nbsp;Frelejn se zagleda u devojku, osećajući kako mu srce udara o rebra. Ovo je već ličilo na nešto - pijuckati piće sa Žrtvom.
<BR>&nbsp;&nbsp;&nbsp;&nbsp;&nbsp;"Zovem se Stenton Frelejn", rekao je, svestan da to nije važno.
<BR>&nbsp;&nbsp;&nbsp;&nbsp;&nbsp;"Dženet."
<BR>&nbsp;&nbsp;&nbsp;&nbsp;&nbsp;"Dženet koja?"
<BR>&nbsp;&nbsp;&nbsp;&nbsp;&nbsp;"Dženet Pazig."
<BR>&nbsp;&nbsp;&nbsp;&nbsp;&nbsp;"Drago mi je što sam vas upoznao", reče Frelejn potpuno prirodnim glasom. "Šta radite večeras, Dženet?"
<BR>&nbsp;&nbsp;&nbsp;&nbsp;&nbsp;"Večeras ću verovatno biti ubijena", uzvrati ona tiho.
<BR>&nbsp;&nbsp;&nbsp;&nbsp;&nbsp;Frelejn se pažljivo zagleda u nju. Da li je shvatila ko je on? Koliko je znao, mogla je lako da drži pištolj ispod stola uperen u njega.
<BR>&nbsp;&nbsp;&nbsp;&nbsp;&nbsp;Prineo je ruku bliže dugmetu za širenje džepa.
<BR>&nbsp;&nbsp;&nbsp;&nbsp;&nbsp;"Jeste li vi Žrtva?" upitao je.
<BR>&nbsp;&nbsp;&nbsp;&nbsp;&nbsp;"Pogodili ste", reče ona zajedljivo. "Da sam na vašem mestu, sklanjala bih se s puta. Nema smisla da vas neko omaškom upuca."
<BR>&nbsp;&nbsp;&nbsp;&nbsp;&nbsp;"Frelejn nije mogao da shvati devojčinu mirnoću. Da li je bila samoubica? Možda joj naprosto nije bilo ni do čega. Možda je želela da umre.
<BR>&nbsp;&nbsp;&nbsp;&nbsp;&nbsp;"Zar nemate nijednog osmatrača?" upitao je, istinski zapanjenog izraza lica.
<BR>&nbsp;&nbsp;&nbsp;&nbsp;&nbsp;"Ne." Pogledala ga je pravo u lice i Frelejn je video nešto što ranije nije zapazio.
<BR>&nbsp;&nbsp;&nbsp;&nbsp;&nbsp;Bila je veoma ljupka.
<BR>&nbsp;&nbsp;&nbsp;&nbsp;&nbsp;"Ja sam rđava, rđava devojka", rekla je nehajno. "Pala mi je na pamet pomisao da bih volela da počinim ubistvo, pa sam se prijavila kod BEK-a. A onda - nisam mogla to da učinim."
<BR>&nbsp;&nbsp;&nbsp;&nbsp;&nbsp;Frelejn saosećajno klimnu glavom.
<BR>&nbsp;&nbsp;&nbsp;&nbsp;&nbsp;"Ali još sam u igri, naravno. Bez obzira na to što nisam pucala, ipak moram da budem Žrtva."
<BR>&nbsp;&nbsp;&nbsp;&nbsp;&nbsp;"Ali zašto niste unajmili nekoliko osmatrača?" upita on.
<BR>&nbsp;&nbsp;&nbsp;&nbsp;&nbsp;"Ne bih mogla nikog da ubijem", reče ona. "Naprosto, ne bih mogla. Nemam čak ni revolver."
<BR>&nbsp;&nbsp;&nbsp;&nbsp;&nbsp;"Imate mnogo hrabrosti", reče Frelejn, "kad se ovako otvoreno izlažete." Bio je zapanjen njenom glupošću
<BR>&nbsp;&nbsp;&nbsp;&nbsp;&nbsp;"Šta da radim?" upita ona pogruženo. "Od Lovca se ne možete sakriti. Bar ne od pravog. A nemam dovoljno novca da nepovratno iščeznem."
<BR>&nbsp;&nbsp;&nbsp;&nbsp;&nbsp;"Budući da je to u interesu vaše odbrane, ja mislim da bi..." otpoče Frelejn, ali ga ona prekide.
<BR>&nbsp;&nbsp;&nbsp;&nbsp;&nbsp;"Ne. Donela sam odluku o tome. Čitava stvar je pogrešna, čitav sistem. Kad sam imala moju Žrtvu na nišanu... kad sam videla kako bih lako mogla... mogla..."
<BR>&nbsp;&nbsp;&nbsp;&nbsp;&nbsp;Brzo se trgnula.
<BR>&nbsp;&nbsp;&nbsp;&nbsp;&nbsp;"Oh, zaboravimo to" rekla je i osmehnula se.
<BR>&nbsp;&nbsp;&nbsp;&nbsp;&nbsp;Frelejnu se njen osmeh učinio očaravajući.
<BR>&nbsp;&nbsp;&nbsp;&nbsp;&nbsp;Posle toga razgovarali su o drugim stvarima. Frelejn joj je pričao o svome poslu, a ona njemu o Njujorku. Imala je dvadeset dve godine i bila promašena glumica.
<BR>&nbsp;&nbsp;&nbsp;&nbsp;&nbsp;Večerali su zajedno. Kada je prihvatila Frelejnov poziv da odu u Gladijatorijum, on se osetio apsurdno ushićen.
<BR>&nbsp;&nbsp;&nbsp;&nbsp;&nbsp;Pozvao je taksi - činilo se da je sve vreme u Njujorku proveo u taksijima - i otvorio joj vrata. Krenula je u kola. Frelejn je oklevao. Tog trenutka mogao je da ispali metak u nju. Bilo bi veoma lako.
<BR>&nbsp;&nbsp;&nbsp;&nbsp;&nbsp;Ali odustao je. Samo za trenutak, govorio je sebi.
<BR>&nbsp;&nbsp;&nbsp;&nbsp;&nbsp;Gladijatorske igre bile su otprilike iste onakve kakve su se održavale bilo gde drugde, sem što je ovde nadarenost učesnika bila nešto veća. Bilo je uobičajenih istorijskih događaja, mačevalaca i bacača mreže, dvoboja sabljom i floretom.
<BR>&nbsp;&nbsp;&nbsp;&nbsp;&nbsp;Većina tih borbi, naravno, vodila se na život i smrt.
<BR>&nbsp;&nbsp;&nbsp;&nbsp;&nbsp;Zatim borbe bikova, borbe lavova, borbe nosoroga, propraćene modernijim događanjima. Bitke iza barikade vođene lukom i strelom. Dvoboji na visoko razapetoj žici.
<BR>&nbsp;&nbsp;&nbsp;&nbsp;&nbsp;Veče je prošlo ugodno.
<BR>&nbsp;&nbsp;&nbsp;&nbsp;&nbsp;Frelejn je ispratio devojku do njene kuće, osećajući kako su mu dlanovi mokri od znoja. Nikad još nije naišao na ženu koja bi mu se više dopadala. A ipak je ona bila njegova zakonita divljač.
<BR>&nbsp;&nbsp;&nbsp;&nbsp;&nbsp;Nije znao šta treba da uradi.
<BR>&nbsp;&nbsp;&nbsp;&nbsp;&nbsp;Pozvala ga je u stan, gde su zajedno seli na kauč. Devojka je sama sebi pripalila cigaretu velikim upaljačem, a zatim se ponovo umirila.
<BR>&nbsp;&nbsp;&nbsp;&nbsp;&nbsp;"Da li uskoro odlaziš?" upitala je.
<BR>&nbsp;&nbsp;&nbsp;&nbsp;&nbsp;"Verovatno", reče Frelejn. "Skupština će trajati još samo jedan dan."
<BR>&nbsp;&nbsp;&nbsp;&nbsp;&nbsp;Ćutala je za trenutak. "Biće mi žao kad budeš odlazio."
<BR>&nbsp;&nbsp;&nbsp;&nbsp;&nbsp;Sedeli su bez reči neko vreme. Onda Dženet ustade da mu natoči piće. Frelejn je posmatrao njena leđa dok se udaljavala. Sada je bio pravi trenutak. Prineo je ruku bliže dugmetu.
<BR>&nbsp;&nbsp;&nbsp;&nbsp;&nbsp;Ali trenutak je prošao za njega, neopozivo. On je neće ubiti. Čovek ne ubija devojku koju voli.
<BR>&nbsp;&nbsp;&nbsp;&nbsp;&nbsp;Uviđanje da je voli bilo je pravi šok. On je došao da ubije, a ne da nađe sebi suprugu.
<BR>&nbsp;&nbsp;&nbsp;&nbsp;&nbsp;Vratila se sa pićem i sela preko puta njega, zureći u prazno.
<BR>&nbsp;&nbsp;&nbsp;&nbsp;&nbsp;"Dženet", reče on, "volim te."
<BR>&nbsp;&nbsp;&nbsp;&nbsp;&nbsp;Sedela je, naprosto gledajući u njega. U očima su joj se iskrile suze.
<BR>&nbsp;&nbsp;&nbsp;&nbsp;&nbsp;"Ne možeš", usprotivila se. "Ja sam Žrtva. Neću živeti dovoljno dugo da..."
<BR>&nbsp;&nbsp;&nbsp;&nbsp;&nbsp;"Ti nećeš biti ubijena. Ja sam tvoj Lovac."
<BR>&nbsp;&nbsp;&nbsp;&nbsp;&nbsp;Zurila je u njega za trenutak, a onda se nesigurno nasmejala.
<BR>&nbsp;&nbsp;&nbsp;&nbsp;&nbsp;"Hoćeš li me ubiti?" upitala je.
<BR>&nbsp;&nbsp;&nbsp;&nbsp;&nbsp;"Ne budi smešna", uzvrati on. "Oženiću se tobom."
<BR>&nbsp;&nbsp;&nbsp;&nbsp;&nbsp;Odjednom se našla u njegovom naručju.
<BR>&nbsp;&nbsp;&nbsp;&nbsp;&nbsp;"Oh, gospode!" tiho je huknula. "Čekanje... tako sam se plašila..."
<BR>&nbsp;&nbsp;&nbsp;&nbsp;&nbsp;"Sada je sve gotovo", reče on. "Zamisli kakva će to priča biti za našu decu. Kako sam došao da te ubijem i otišao oženivši se tobom."
<BR>&nbsp;&nbsp;&nbsp;&nbsp;&nbsp;Ona ga je poljubila, a zatim sela natrag na svoje mesto i pripalila još jednu cigaretu.
<BR>&nbsp;&nbsp;&nbsp;&nbsp;&nbsp;"Počnimo da se pakujemo", reče Frelejn. "Hteo bih..."
<BR>&nbsp;&nbsp;&nbsp;&nbsp;&nbsp;"Čekaj", prekide ga Dženet. "Nisi me upitao da li ja tebe volim?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Ona se i dalje osmehivala, a upaljač za cigarete bio je uperen u njega. U dnu upaljača bila je jedna crna rupa. Rupa dovoljno velika za metak kalibra 38.
<BR>&nbsp;&nbsp;&nbsp;&nbsp;&nbsp;"Ne zavitlavaj se", progovori, on ustajući.
<BR>&nbsp;&nbsp;&nbsp;&nbsp;&nbsp;"Ja se ne šalim, dragi", reče ona.
<BR>&nbsp;&nbsp;&nbsp;&nbsp;&nbsp;U deliću sekunde Frelejn je imao vremena da se upita kako je uopšte mogao pomisliti da ona nema mnogo više od dvadeset godina. Gledajući je sada - stvarno je gledajući - shvatio je da joj ne može biti mnogo manje od trideset. Svaki minut njenog napetog, napregnutog postojanja iskazivao joj se na licu.
<BR>&nbsp;&nbsp;&nbsp;&nbsp;&nbsp;"Ja tebe ne volim, Stentone", rekla je veoma blago, držeći nepomično upaljač.
<BR>&nbsp;&nbsp;&nbsp;&nbsp;&nbsp;Frelejn se borio za dah. Jedan deo njega mogao je odvojeno da shvati kakva je čudesna glumica ona, zapravo, bila. Mora da je znala sve vreme.
<BR>&nbsp;&nbsp;&nbsp;&nbsp;&nbsp;Frelejn pritisnu dugme i revolver mu se nađe u ruci, zapet i spreman.
<BR>&nbsp;&nbsp;&nbsp;&nbsp;&nbsp;Udarac koji ga je pogodio u grudi oborio ga je preko stočića za kafu. Revolver mu ispade iz ruke. Dahćući, upola svestan, posmatrao je devojku kako pažljivo nišani u njega da mu zada coup de grace.
<BR>&nbsp;&nbsp;&nbsp;&nbsp;&nbsp;"Sada mogu da se pridružim Desetkašima", čuo ju je kako govori ushićeno dok je povlačila obarač.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
