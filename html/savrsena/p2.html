<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KONTROLNI PREGLED
<P>&nbsp;&nbsp;&nbsp;&nbsp;&nbsp;Gospodin Morček se probudio sa kiselim ukusom u ustima i smehom koji mu je odjekivao u ušima. Bio je to smeh Džordža Ovena-Klarka, poslednja stvar koje se sećao sa prijema kod Triad-Morganovih. I kakav je to prijem bio! Čitava Zemlja je proslavljala prekretnicu stoleća. Tri hiljade godina. Mir i blagostanje za sve i srećan život...
<BR>&nbsp;&nbsp;&nbsp;&nbsp;&nbsp;"Koliko je srećan tvoj život?" pitao ga je Oven-Klark, cereći se prepredeno, više nego malo pripit. "Hoću da kažem, kako živiš sa svojom slatkom ženom?"
<BR>&nbsp;&nbsp;&nbsp;&nbsp;&nbsp;Bilo je to neprijatno. Svi su znali da je Oven-Klark jedan Primitivista, ali s kakvim je pravom trljao ljudima nos zbog toga? Samo zato što se oženio jednom Primitivnom ženom.
<BR>&nbsp;&nbsp;&nbsp;&nbsp;&nbsp;"Ja volim svoju ženu", rekao je Morček odlučno. "Uostalom, ona je neuporedivo lepša i osećajnija od onog denjka neuroza koji ti nazivaš svojom ženom."
<BR>&nbsp;&nbsp;&nbsp;&nbsp;&nbsp;Ali, naravno, čovek ne može nikakvom uvredom da probije debelu kožu jednog Primitiviste. Primitivisti vole nedostatke svojih žena isto koliko i njihove vrline - možda čak i više. Oven-Klark se iscerio još prepredenije i rekao: "Znaš, Morček, stari moj, ja mislim da je tvojoj ženi potreban kontrolni pregled. Jesi li u poslednje vreme obratio pažnju na njene reflekse?"
<BR>&nbsp;&nbsp;&nbsp;&nbsp;&nbsp;Nepodnošljivi idiot! Gospodin Morček se izvuče iz kreveta, žmirkajući prema jakom jutarnjem suncu koje se krilo iza zavese. Mirini refleksi - nevolja s njima bila je u tome što su reči Ovena-Klarka sadržavale zrnce istine. U poslednje vreme Mira je izgledala prilično... neraspoložena.
<BR>&nbsp;&nbsp;&nbsp;&nbsp;&nbsp;"Mira!" viknu Morček "Je li moja kafa gotova?" Usledila je pauza. Onda je njen glas doplovio na sprat: "Samo trenutak!"
<BR>&nbsp;&nbsp;&nbsp;&nbsp;&nbsp;Morček navuče pantalone, još pospano žmirkajući. Srećom, proslava će trajati još tri dana. To će mu dobro doći da se oporavi od sinoćnjeg prijema.
<BR>&nbsp;&nbsp;&nbsp;&nbsp;&nbsp;Dole, u prizemlju, Mira je poslovala, sipajući kafu, presavijajući salvete i privlačeći jednu stolicu za njega. Seo je, a ona ga je poljubila u ćelu na temenu. Voleo je da ga ljubi u ćelavo teme.
<BR>&nbsp;&nbsp;&nbsp;&nbsp;&nbsp;"Kako je moja ženica jutros?" upitao je.
<BR>&nbsp;&nbsp;&nbsp;&nbsp;&nbsp;"Divno, dragi", uzvrati ona posle male pauze. "Napravila sam ti uštipke jutros. Ti voliš uštipke."
<BR>&nbsp;&nbsp;&nbsp;&nbsp;&nbsp;Morček zagrize jedan koji se sav skvrčio i otpi gutljaj kafe. "Kako se osećaš jutros?" upitao je.
<BR>&nbsp;&nbsp;&nbsp;&nbsp;&nbsp;Mira mu je namazala maslacom parče tosta, a onda rekla: "Divno, dragi. Znaš, sinoćnji prijem bio je krajnje divan. Sve mi se toliko dopadalo."
<BR>&nbsp;&nbsp;&nbsp;&nbsp;&nbsp;"Ja sam bio malčice ošamućen", izjavi Morček sa usiljenim osmehom.
<BR>&nbsp;&nbsp;&nbsp;&nbsp;&nbsp;"Ja volim kad si ti malčice ošamućen", reče Mira. "Govoriš kao neki anđeo... kao neki veoma pametan anđeo, hoću da kažem. Mogla bih zauvek da te slušam. " Namazala je još jedno parče tosta za njega.
<BR>&nbsp;&nbsp;&nbsp;&nbsp;&nbsp;Gospodin Morček joj se ljubazno smešio kao neko blagorodno sunce, a onda se namrštio. Odložio je tost i počešao obraz. "Znaš", rekao je, "imao sam malu gužvu sa Oven-Klarkom. Govorio je o Primitivnim ženama."
<BR>&nbsp;&nbsp;&nbsp;&nbsp;&nbsp;Mira je namazala peto parče tosta za njega, ne odgovarajući ništa, i pridodala ga sve većoj gomili. Posegnula je i za šestim, ali on je lako dodirnu po ruci. Ona se naže napred i poljubi ga u nos.
<BR>&nbsp;&nbsp;&nbsp;&nbsp;&nbsp;"Primitivne žene!" podrugnula se. "Ta neurotična stvorenja! Zar ti nisi srećniji sa mnom, dragi? Ja možda jesam Moderna - ali nijedna Primitivna žena ne bi te mogla voleti ovako kako te ja volim... a ja te obožavam!"
<BR>&nbsp;&nbsp;&nbsp;&nbsp;&nbsp;Bilo je tačno ovo što je rekla. Tokom čitave pisane istorije muškarac nikad nije bio kadar da živi u sreći sa jednom nerekonstruisanom Primitivnom ženom. Ta egoistična, razmažena stvorenja zahtevala su čitavog života brigu i pažnju. Bilo je svima poznato da Ovena-Klarka njegova žena prisiljava da briše posuđe. A taj zvekan je pristao! Primitivne žene uvek su tražile novac da bi kupovale odeću i ukrasne đinđuve, zahtevale su doručak u krevetu, jurile na partije bridža, vodile beskonačne telefonske razgovore, i ko bi ga znao šta sve ne. Pokušale su da preuzmu muške poslove. Na kraju su dokazale svoju ravnopravnost.
<BR>&nbsp;&nbsp;&nbsp;&nbsp;&nbsp;Neki idioti kao Oven-Klark uporno su hvalili njihovu blistavost.
<BR>&nbsp;&nbsp;&nbsp;&nbsp;&nbsp;Pod pogledom svoje žene punim ljubavi, gospodin Morček je osećao kako njegov mamurluk polako popušta. Mira nije jela. Znao je da je ona doručkovala ranije da bi mogla njega da hrani sa punom predanošću. Eto, u tim malim stvarčicama i sastojala se sva razlika.
<BR>&nbsp;&nbsp;&nbsp;&nbsp;&nbsp;"Rekao mi je da su tvoji refleksi odskora postali sporiji."
<BR>&nbsp;&nbsp;&nbsp;&nbsp;&nbsp;"Stvarno?" upitala je Mira posle izvesne pauze. "Ti Primitivisti misle da znaju sve."
<BR>&nbsp;&nbsp;&nbsp;&nbsp;&nbsp;Bio je to pravi odgovor, ali i on je usledio tek posle suviše duge pauze. Gospodin Morček je postavio svojoj ženi još nekoliko pitanja, proveravajući njeno vreme reagovanja prema sekundari na kuhinjskom časovniku. Mirini refleksi zaista su popustili.
<BR>&nbsp;&nbsp;&nbsp;&nbsp;&nbsp;"Da li je stigla pošta?" upita on brzo. "Je li neko telefonirao? Hoću li zakasniti na posao?"
<BR>&nbsp;&nbsp;&nbsp;&nbsp;&nbsp;Posle tri sekunde ona je otvorila usta, a onda ih ponovo zatvorila. Nešto tu krajnje nije bilo u redu.
<BR>&nbsp;&nbsp;&nbsp;&nbsp;&nbsp;"Volim te", rekla je jednostavno.
<BR>&nbsp;&nbsp;&nbsp;&nbsp;&nbsp;Gospodin Morček je osećao kako mu srce tuče o rebra. On je voleo svoju ženu! Ludo, strasno! Ali onaj odvratni Oven-Klark bio je u pravu. Njoj je bio potreban kontrolni pregled. Mira kao da je slutila njegove misli. Trgnula se primetno i rekla: "Sve što želim, to je tvoja sreća, mili. Mislim da sam bolesna... Hoćeš li me poslati na lečenje? Hoćeš li me uzeti natrag kad se izlečim... i ne dozvoliti im da me izmene... ne bih volela da budem izmenjena!" Njena plavokosa glava klonu; plakala je - bešumno, da njega ne bi obespokojila.
<BR>&nbsp;&nbsp;&nbsp;&nbsp;&nbsp;"To će biti samo jedan kontrolni pregled, dušo", reče Morček, pokušavajući da obuzda sopstvene suze. Ali bilo mu je jasno, isto koliko i njoj, da je ona zaista bolesna.
<BR>&nbsp;&nbsp;&nbsp;&nbsp;&nbsp;To nije pošteno, mislio je. Primitivna žena, sa svojom priprostom mentalnom građom, bila je gotovo imuna na takve boljke. Ali delikatna Moderna žena, sa svojom fino izbalansiranom osetljivošću, bila im je suviše sklona. Kakva čudovišna nepravda! I to samo zato što su u Modernoj ženi bili obuhvaćeni svi najfiniji, najdragoceniji kvaliteti ženstvenosti.
<BR>&nbsp;&nbsp;&nbsp;&nbsp;&nbsp;Sem telesne snage.
<BR>&nbsp;&nbsp;&nbsp;&nbsp;&nbsp;Mira se ponovo trže. Uspravila se na noge sa naporom. Bila je veoma lepa. Od bolesti obrazi su joj se veoma zarumeneli, a na jutarnjem suncu njena plava kosa bila je još svetlija.
<BR>&nbsp;&nbsp;&nbsp;&nbsp;&nbsp;"Mili moj", rekla je. "Hoćeš li me pustiti da ostanem još malo? Možda bih se sama oporavila." Ali pogled joj je brzo postao neusredsređen.
<BR>&nbsp;&nbsp;&nbsp;&nbsp;&nbsp;"Mili..." Hitro se pribrala, uhvativši se za ivicu stola. "Kad budeš imao novu ženu... pokušaj da se setiš koliko sam te mnogo volela." Spustila se na stolicu, bezizražajnog lica.
<BR>&nbsp;&nbsp;&nbsp;&nbsp;&nbsp;"Idem po kola", promrmlja Morček i žurno se udalji.
<BR>&nbsp;&nbsp;&nbsp;&nbsp;&nbsp;Još malo, i on bi i sam doživeo slom.
<BR>&nbsp;&nbsp;&nbsp;&nbsp;&nbsp;Dok je koračao prema garaži, osećao se tup, umoran, slomljen. Mira - otišla! A moderna nauka, sa svim svojim dostignućima, nemoćna da pomogne.
<BR>&nbsp;&nbsp;&nbsp;&nbsp;&nbsp;Stigao je do garaže i rekao: "U redu, iziđi napolje."
<BR>&nbsp;&nbsp;&nbsp;&nbsp;&nbsp;Na te reči automobil krenu unazad i zastade pored njega. "Nešto nije u redu, gazda?" upita automobil. "Izgledate mi zabrinuti. Da li vas još muči mamurluk?"
<BR>&nbsp;&nbsp;&nbsp;&nbsp;&nbsp;"Ne... u pitanju je Mira. Bolesna je."
<BR>&nbsp;&nbsp;&nbsp;&nbsp;&nbsp;Automobil je ćutao za trenutak. Onda reče blago: "Veoma mi je žao, gospodine Morček. Voleo bih da mogu nešto za vas da učinim."
<BR>&nbsp;&nbsp;&nbsp;&nbsp;&nbsp;"Hvala ti", reče Morček, srećan što u ovom času ima jednog prijatelja. "Bojim se da tu niko ništa ne može da učini."
<BR>&nbsp;&nbsp;&nbsp;&nbsp;&nbsp;Automobil se parkirao do vrata i Morček je pomogao Miri da sedne. Zatim automobil krenu.
<BR>&nbsp;&nbsp;&nbsp;&nbsp;&nbsp;Diskretno je ćutao čitavim putem natrag u fabriku.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
