<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PET MINUTA PRERANO
<P>&nbsp;&nbsp;&nbsp;&nbsp;&nbsp;Odjednom, Džon Grir je shvatio da se nalazi na ulazu u nebesa. Ispred njega se prostirala bela i azurna zemlja oblaka drugog sveta, a u daljini je mogao da vidi znameniti grad kako blista pod večnim suncem. Ispred njega je stajala visoka, blagorodna prilika Anđela Evidentičara. Začudo, Grir nije osetio šok. Oduvek je verovao da su nebesa za svakoga, a ne samo za pripadnike jedne religije ili sekte. Uprkos tome, tokom čitavog života mučile su ga sumnje. Sada se mogao samo podsmehnuti svom nedostatku vere u božansku promisao.
<BR>&nbsp;&nbsp;&nbsp;&nbsp;&nbsp;"Dobro došao na nebesa", pozdravio ga je Anđeo Evidentičar i otvorio jednu veliku, mesingom optočenu knjigu. Žmirkajući kroz debela bifokalna sočiva, Anđeo je preleteo prstom niz guste redove imena. Našao je Grirovo ime i zastao sa oklevanjem, dok su mu vrhovi krila za trenutak zatitrali od uzrujanosti.
<BR>&nbsp;&nbsp;&nbsp;&nbsp;&nbsp;"Zar nešto nije u redu?" upita Grir.
<BR>&nbsp;&nbsp;&nbsp;&nbsp;&nbsp;"Bojim se da je tako", uzvrati Anđeo Evidentičar. "Izgleda da je Anđeo Smrti došao do tebe pre naznačenog časa. U poslednje vreme zaista je prekomerno radio, ali ovo je ipak neoprostivo. Srećom, posredi je sasvim sitna greška."
<BR>&nbsp;&nbsp;&nbsp;&nbsp;&nbsp;"Odneo me je pre vremena?" reče Grir. "Ja to ne smatram za sitno."
<BR>&nbsp;&nbsp;&nbsp;&nbsp;&nbsp;"Ali, kao što vidiš, u pitanju je samo pet minuta. Ništa zbog čega bi trebalo da se zabrinjavaš. Hoćemo li naprosto preći preko te nepodudarnosti i poslati te u Večni grad?"
<BR>&nbsp;&nbsp;&nbsp;&nbsp;&nbsp;Anđeo Evidentičar bio je u pravu, nema sumnje. Kakvu bi razliku moglo značiti za njega pet minuta više na Zemlji? Pa ipak, Grir je osećao da bi oni mogli da budu važni, mada nije znao zašto. "Voleo bih da imam tih pet minuta", rekao je.
<BR>&nbsp;&nbsp;&nbsp;&nbsp;&nbsp;Anđeo Evidentičar ga pogleda sažaljvo. "U pravu si, naravno, ali ja bih ti savetovao suprotno. Sećaš li se kako si umro?"
<BR>&nbsp;&nbsp;&nbsp;&nbsp;&nbsp;Grir se zamislio, a onda odmahnuo glavom. "Kako?"
<BR>&nbsp;&nbsp;&nbsp;&nbsp;&nbsp;"Nisam ovlašćen da to kažem. Ali smrt nikad nije prijatna. Ti si sada ovde. Zašto ne ostaneš s nama?"
<BR>&nbsp;&nbsp;&nbsp;&nbsp;&nbsp;Bilo je to sasvim razumno. Ali Grira je grizlo osećanje nečeg nedovršenog. "Ako dozvoljavate", rekao je, "ja bih stvarno voleo da imam te poslednje minute."
<BR>&nbsp;&nbsp;&nbsp;&nbsp;&nbsp;"Pa idi", pristade Anđeo. "Ja ću te čekati."
<BR>&nbsp;&nbsp;&nbsp;&nbsp;&nbsp;I, odjednom, Grir je ponovo bio na Zemlji. Nalazio se u jednoj valjkastoj metalnoj prostoriji, osvetljenoj nejasnom, treptavom svetlošću. Vazduh je bio ustajao i zaudarao je na paru i mašinsko ulje. Čelični zidovi nadimali su se i škripali, a voda je prodirala kroz šavove.
<BR>&nbsp;&nbsp;&nbsp;&nbsp;&nbsp;Onda se Grir setio gde se nalazi. Bio je artiljerijski oficir na američkoj podmornici 'Nepobedivi'. Došlo je do kvara sonara. Upravo su naleteli na jedan podvodni greben koji je trebalo da bude udaljen pet milja, i sada su bespomoćno tonuli kroz crnu vodu. Bilo je samo pitanje vremena kada će pritisak koji brzo raste smrskati trup broda. Grir je znao da će se to desiti kroz tačno pet minuta.
<BR>&nbsp;&nbsp;&nbsp;&nbsp;&nbsp;Nije bilo panike na brodu. Mornari su se odupirali o nadimajuće zidove, čekajući, prestrašeni, ali čvrsto držeći kontrolu nad sobom. Tehničari su bili na svojim mestima i postojano očitavali instrumente koji su im govorili da nemaju baš nikakvih izgleda. Grir je znao da je Anđeo Evidentičar hteo da ga poštedi ovoga - gorkog kraja života, kratke, oštre agonije smrti u ledenoj tami.
<BR>&nbsp;&nbsp;&nbsp;&nbsp;&nbsp;A ipak je Grir bio srećan što se nalazi ovde, mada nije očekivao da će ga Anđeo Evidentičar shvatiti. Kako bi i moglo jedno nebesko stvorenje da shvati osećanja čoveka sa Zemlje? Na kraju krajeva, većina ljudi umire u strahu i neznanju, očekujući u najgorem slučaju paklene muke, a u najboljem ništavilo zaborava. Grir je znao šta mu predstoji, znao je da ga Anđeo Evidentičar čeka na ulazu u nebesa. Zbog toga je bio kadar da poslednje minute života iskoristi za doličan i dostojanstven odlazak sa Zemlje. Dok su se zidovi podmornice slamali oko njega, prisećao se zalaska sunca nad Ki Vestom, laganog kruženja jednog sokola iznad Velike močvare. Mada su nebesa ležala ispred njega, sada samo sekundama udaljena, Grir je mislio na lepote Zemlje, prisećajući ih se što je više mogao, kao čovek koji pakuje namirnice za dugo putovanje u jednu stranu zemlju.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
