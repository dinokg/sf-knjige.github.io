<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Sedeli smo pored vatre i glodali poslednje ostatke mesa sa zečjih kostiju, dok je vuk ležao malo dalje po strani i povremeno tukao repom po kamenom podu, netremice nas posmatrajući.
<BR>&nbsp;&nbsp;&nbsp;&nbsp;&nbsp;"Šta misliš da mu se dogodilo?" upita Sintija.
<BR>&nbsp;&nbsp;&nbsp;&nbsp;&nbsp;"Možda je poludeo", rekoh. "Ili se uplašio posle onog što se dogodilo sa druga dva vuka. Ili se samo pretvara, uljuljkuje nas. Kada se ukaže prilika, ima da nas dovrši."
<BR>&nbsp;&nbsp;&nbsp;&nbsp;&nbsp;Pružio sam se i privukao polugu bliže sebi.
<BR>&nbsp;&nbsp;&nbsp;&nbsp;&nbsp;"Nimalo ne verujem u to", reče Sintija. "Ti znaš šta mislim. On ne želi da se vrati."
<BR>&nbsp;&nbsp;&nbsp;&nbsp;&nbsp;"Gde da se vrati?"
<BR>&nbsp;&nbsp;&nbsp;&nbsp;&nbsp;"Tamo gde ga Groblje drži. Razmisli o tome. On i drugi vukovi, koliko god da ih je bilo, mora da su držani godinama u zabranu i..."
<BR>&nbsp;&nbsp;&nbsp;&nbsp;&nbsp;"Ne verujem da su ih držali u zabranu", rekoh. "Pre će biti da ih isključuju dok im ne budu potrebni."
<BR>&nbsp;&nbsp;&nbsp;&nbsp;&nbsp;"Onda je možda to", reče ona. "Možda ne želi da se vrati jer zna da će ga isključiti."
<BR>&nbsp;&nbsp;&nbsp;&nbsp;&nbsp;Zastenjah. Bilo je to prokleto glupo. Možda bi bilo najbolje, pomislih, da uzmem šipku i umlatim vuka namrtvo. Jedino što me je sprečavalo, činilo mi se, bila je sumnja da vuka ne bi bilo tako lako ubiti, i da bih u tom poslu mogao da izvučem deblji kraj.
<BR>&nbsp;&nbsp;&nbsp;&nbsp;&nbsp;"Pitam se šta se dogodilo s Popisivačem", rekoh.
<BR>&nbsp;&nbsp;&nbsp;&nbsp;&nbsp;"Oterao ga vuk", reče Sintija. "Taj se neće vraćati."
<BR>&nbsp;&nbsp;&nbsp;&nbsp;&nbsp;"Mogao je bar da nas probudi. Da nam pruži priliku."
<BR>&nbsp;&nbsp;&nbsp;&nbsp;&nbsp;"Ispalo je dobro."
<BR>&nbsp;&nbsp;&nbsp;&nbsp;&nbsp;"On to nije mogao da zna."
<BR>&nbsp;&nbsp;&nbsp;&nbsp;&nbsp;"A šta mi znamo?"
<BR>&nbsp;&nbsp;&nbsp;&nbsp;&nbsp;"Nemam pojma", rekoh. Tako je i bilo. Zaista nisam imao pojma. Nikad u životu nisam bio tako nesiguran šta dalje da učinim. Nisam znao gde se nalazimo; što se mene ticalo, bili smo izgubljeni u najdivljijoj divljini. Bili smo razdvojeni od dva snažnija člana naše družine, a naš vodič nas je napustio. Sprijateljili smo se s metalnim vukom, ali sam ja slabo verovao u iskrenost njegovog prijateljstva.
<BR>&nbsp;&nbsp;&nbsp;&nbsp;&nbsp;Krajičkom oka sam spazio pokret i skočio na noge, ali nisam mogao ništa da učinim, osim da stojim i zurim u otvore cevi pušaka. Puške su bile u rukama dvojice ljudi, i jedan od njih je bio onaj veliki klipan koji je stajao na čelu bande s kojom smo se ja i Sintija suočili, sa beskorisnim motkama u rukama, tamo u logoru lešinara pre nego što je naišao Elmer i umešao se u sukob. Bio sam pomalo iznenađen kada sam ga prepoznao, jer sam tada bio suviše zaposlen motreći na ostale iz družine koja je odustala od napada na Bronka da bi se okomila na nas. Ali sada, eto, otkrih da ga znam - lice rastegnuto u likujući poluosmeh, oči opuštenih krajeva, krivudav ožiljak duž jednog obraza. Onog drugog nisam pamtio.
<BR>&nbsp;&nbsp;&nbsp;&nbsp;&nbsp;Ušunjali su se u ugao pećine i sada su stajali tamo, sa puškama uperenim u nas.
<BR>&nbsp;&nbsp;&nbsp;&nbsp;&nbsp;Začuh kako Sintija stenje od prepasti, i oštro joj rekoh: "Samo sedi. Ne miči se."
<BR>&nbsp;&nbsp;&nbsp;&nbsp;&nbsp;Uz grebanje metalnih kandži po kamenu, nešto stade kraj mene, čvrsto se pribivši uz moju nogu. Nisam morao da pogledam šta je to bilo. Znao sam. Bio je to vuk, koji je mi je stao uz bok, ispred pušaka.
<BR>&nbsp;&nbsp;&nbsp;&nbsp;&nbsp;Ona dvojica s puškama očito ga nisu videli, jer je ležao po strani. A sada, kada se pojavio pred njima, Velikom Klipanu siđe likujući osmeh s lica, i on samo zinu. Drugome preko lica prelete nervozan grč. Međutim, nisu se pomerili s mesta.
<BR>&nbsp;&nbsp;&nbsp;&nbsp;&nbsp;"Gospodo", rekoh, "čini mi se da je nerešeno. Ne bi vam bilo teško da me ubijete, ali ne biste odmakli ni sto koraka odavde."
<BR>&nbsp;&nbsp;&nbsp;&nbsp;&nbsp;I dalje su nas držali na nišanu; Veliki Klipan na kraju podiže cev svoje puške i pusti da kundak sklizne na zemlju.
<BR>&nbsp;&nbsp;&nbsp;&nbsp;&nbsp;"Džed", reče, "skloni škljocaru. Ovi nas pređoše."
<BR>&nbsp;&nbsp;&nbsp;&nbsp;&nbsp;Džed je spustio pušku.
<BR>&nbsp;&nbsp;&nbsp;&nbsp;&nbsp;"Čini mi se", reče Veliki Klipan, "da moramo da se potrudimo da nađemo izlaz za sve nas, i da sačuvamo kožu."
<BR>&nbsp;&nbsp;&nbsp;&nbsp;&nbsp;"Uđite", rekoh, "ali pazite šta radite s puškama."
<BR>&nbsp;&nbsp;&nbsp;&nbsp;&nbsp;Oni priđoše vatri, hodajući polako i prilično kolebljivo.
<BR>&nbsp;&nbsp;&nbsp;&nbsp;&nbsp;Bacih brz pogled prema Sintiji. Još je čučala na podu, ali nije bila uplašena. Tvrd orah.
<BR>&nbsp;&nbsp;&nbsp;&nbsp;&nbsp;"Fleč", reče ona, "gospoda mora da su gladna, posle tolikog puta. Kako bi bilo da ih pozovemo na sednu s nama i da otvorimo par konzervi za njih? Nemamo mnogo, jer nismo mogli da ponesemo, ali ću podgrejati malo kaše."
<BR>&nbsp;&nbsp;&nbsp;&nbsp;&nbsp;Njih dvojica me pogledaše, i ja kratko klimnuh glavom.
<BR>&nbsp;&nbsp;&nbsp;&nbsp;&nbsp;"Izvolite, molim", rekoh.
<BR>&nbsp;&nbsp;&nbsp;&nbsp;&nbsp;Oni posedaše i položiše puške kraj sebe.
<BR>&nbsp;&nbsp;&nbsp;&nbsp;&nbsp;Vuk se nije ni pomerio: stajao je i motrio ih.
<BR>&nbsp;&nbsp;&nbsp;&nbsp;&nbsp;Veliki Klipan upitno pokaza prema njemu.
<BR>&nbsp;&nbsp;&nbsp;&nbsp;&nbsp;"Biće on dobar", rekoh. "Samo bez naglih pokreta."
<BR>&nbsp;&nbsp;&nbsp;&nbsp;&nbsp;Nadao sam se da sam u pravu. Nisam bio siguran.
<BR>&nbsp;&nbsp;&nbsp;&nbsp;&nbsp;Sintija iskopa tiganj za kašu iz jednog zavežljaja. Ja zgrnuh vatru i ona zaplamsa.
<BR>&nbsp;&nbsp;&nbsp;&nbsp;&nbsp;"A sad", rekoh, "kako bi bilo da mi kažete šta ste to nameravali?"
<BR>&nbsp;&nbsp;&nbsp;&nbsp;&nbsp;"Ukrali ste nam konje", reče Veliki Klipan.
<BR>&nbsp;&nbsp;&nbsp;&nbsp;&nbsp;Džed reče: "Pošli smo da ih vratimo."
<BR>&nbsp;&nbsp;&nbsp;&nbsp;&nbsp;Odmahnuh glavom. "Trag ste mogli da pratite vezanih očiju. Bilo je mnogo konja."
<BR>&nbsp;&nbsp;&nbsp;&nbsp;&nbsp;"Dobro", reče Veliki Klipan, "pronašli smo mesto gde ste se krili, i poruku. Ovaj tu, Džed, umeo je da je pročita. A znali smo za ovu pećinu."
<BR>&nbsp;&nbsp;&nbsp;&nbsp;&nbsp;"Ovo je mesto za logorovanje", reče Džed. "I sami tu logorujemo, povremeno."
<BR>&nbsp;&nbsp;&nbsp;&nbsp;&nbsp;U svemu tome ni sad nije bilo mnogo smisla, ali nisam hteo da insistiram. Međutim, Veliki Klipan se potrudio da mi objasni. "Palo nam je na pamet na niste sami. Neko je morao da bude s vama. Neko ko zna ovaj kraj. Ljudi k'o vi ne bi se sami zaputili ovamo. A ovo mesto je dobar dan hoda daleko."
<BR>&nbsp;&nbsp;&nbsp;&nbsp;&nbsp;Džed reče: "Ne ide mi u glavu otkud taj vuk. Nismo računali da će da bude tu. Mislili smo da je dosad na pola puta do kuće."
<BR>&nbsp;&nbsp;&nbsp;&nbsp;&nbsp;"Znali ste za vukove?"
<BR>&nbsp;&nbsp;&nbsp;&nbsp;&nbsp;"Videli smo tragove. Tri vuka. I otkrili ono što je ostalo od druga dva."
<BR>&nbsp;&nbsp;&nbsp;&nbsp;&nbsp;"Niste", rekoh. "Došli ste pravo s mesta gde smo spavali. Morali ste. Nije bilo vremena..."
<BR>&nbsp;&nbsp;&nbsp;&nbsp;&nbsp;"Nismo mi", reče Džed. "Nismo mi to videli. Neki naši. Javili su nam."
<BR>&nbsp;&nbsp;&nbsp;&nbsp;&nbsp;"Javili su vam?"
<BR>&nbsp;&nbsp;&nbsp;&nbsp;&nbsp;"Jašta", reče Veliki Klipan. "Mi smo stalno u vezi."
<BR>&nbsp;&nbsp;&nbsp;&nbsp;&nbsp;"Telepatija", reče Sintija tiho. "Mora da je telepatija..."
<BR>&nbsp;&nbsp;&nbsp;&nbsp;&nbsp;"Ali, telepatija..."
<BR>&nbsp;&nbsp;&nbsp;&nbsp;&nbsp;"Faktor preživljavanja", reče ona. "Ljudima koji su posle rata ostali na Zemlji, bili su potrebni faktori preživljavanja. A uz mutacije, mora da je bilo mnogo tih faktora. Korisna stvar, ako te prvo ne ubiju. Telepatija je bila dobra, i nije ubijala."
<BR>&nbsp;&nbsp;&nbsp;&nbsp;&nbsp;"Recite mi", rekoh Velikom Klipanu, "šta se dogodilo s Elmerom... sa onom dvojicom što su bili s nama?"
<BR>&nbsp;&nbsp;&nbsp;&nbsp;&nbsp;"Oni od metala", reče Džed.
<BR>&nbsp;&nbsp;&nbsp;&nbsp;&nbsp;"Tako je. Oni od metala."
<BR>&nbsp;&nbsp;&nbsp;&nbsp;&nbsp;Veliki Klipan odmahnu glavom.
<BR>&nbsp;&nbsp;&nbsp;&nbsp;&nbsp;"Hoćete da kažete da ne znate?"
<BR>&nbsp;&nbsp;&nbsp;&nbsp;&nbsp;"Možemo da proverimo."
<BR>&nbsp;&nbsp;&nbsp;&nbsp;&nbsp;"Dobro, onda proverite."
<BR>&nbsp;&nbsp;&nbsp;&nbsp;&nbsp;"Slušajte, mister", reče Džed, "moramo imati nešto sa čim ćemo da pregovaramo. Ovo je naš ulog u pogodbi."
<BR>&nbsp;&nbsp;&nbsp;&nbsp;&nbsp;"Naš je Vuk", rekoh. "A Vuk je ovde."
<BR>&nbsp;&nbsp;&nbsp;&nbsp;&nbsp;"Kako bi bilo da ne sedimo više ovde i prepiremo se", reče Veliki Klipan, "već da se sporazumemo?"
<BR>&nbsp;&nbsp;&nbsp;&nbsp;&nbsp;"Zato ste nam se prišunjali, da se sporazumete s nama?"
<BR>&nbsp;&nbsp;&nbsp;&nbsp;&nbsp;"Pa, ne", reče Džed. "Ne baš zato. Istina je da smo bili prilično narogušeni. Upali ste nam u logor i rasterali nas i još ste nam uzeli konje. Nema većeg poniženja nego kad čoveku uzmete konja. Pravo da vam kažem, nismo vam baš bili naklonjeni."
<BR>&nbsp;&nbsp;&nbsp;&nbsp;&nbsp;"Ali, stvari su se promenile. Jeste li sada spremni da sklopimo mir?"
<BR>&nbsp;&nbsp;&nbsp;&nbsp;&nbsp;"Pogledajte to ovako", reče Veliki Klipan. "Neko je poslao vukove za vama, a to je moglo da bude samo Groblje, i mi računamo da nam je prijatelj svako koga Groblje ne može da smisli."
<BR>&nbsp;&nbsp;&nbsp;&nbsp;&nbsp;"Šta vi imate protiv Groblja?" upita Sintija. Bila se primakla vatri i stajala je pored Velikog Klipana, sa tiganjem u ruci. "Potkradali ste Groblje. Iskopavali ste grobove. Izgleda da bi vam posao propao da nije Groblja."
<BR>&nbsp;&nbsp;&nbsp;&nbsp;&nbsp;"Oni ne igraju pošteno", požali se Džed. "Postavljaju nam zamke. Razne vrste opakih zamki. Zadaju nam mnogo muka."
<BR>&nbsp;&nbsp;&nbsp;&nbsp;&nbsp;Veliki Klipan je još bio u čudu. "Kako to da ste se spanđali s tim vukom?" upita. "Te stvari obično ne sklapaju prijateljstva. To su sve ubice."
<BR>&nbsp;&nbsp;&nbsp;&nbsp;&nbsp;Sintija je još stajala pored Velikog Klipana, ali nije gledala u njega. Zagledala se u brdo preko potoka. Pitao sam se, onako uzgred, šta to ona posmatra, ali je to bila samo usputna pomisao.
<BR>&nbsp;&nbsp;&nbsp;&nbsp;&nbsp;"Ako želite dogovor s nama", rekoh, "bilo bi dobro da počnete tako što ćete nam reći gde da pronađemo metalna bića."
<BR>&nbsp;&nbsp;&nbsp;&nbsp;&nbsp;Nisam im baš verovao; znao sam da ne možemo da im verujemo. Ali sam bio uveren da bi valjalo da se nagodimo s njima, ako nam pomognu da saznamo gde se nalaze Bronko i Elmer.
<BR>&nbsp;&nbsp;&nbsp;&nbsp;&nbsp;"Ne znam", reče Veliki Klipan. "Zaista ne znam da li da vam to kažemo ili ne."
<BR>&nbsp;&nbsp;&nbsp;&nbsp;&nbsp;Krajičkom oka opazih da se Sintija pokrenula. Podigla je ruku i ja shvatih šta namerava, iako nisam znao zašto to radi. Nije bilo načina da je zaustavim, a i da je bilo, ne bih to učinio, jer sam znao da za to postoji dobar razlog. Mogao sam samo jedno, i to sam učinio. Bacio sam se prema Džedovoj puški, koja je ležala na kamenitom tlu pored njega, i čim sam se pomerio, Sintija je iz sve snage raspalila Velikog Klipana tiganjem po glavi.
<BR>&nbsp;&nbsp;&nbsp;&nbsp;&nbsp;Džed je posegnuo za puškom, i zgrabismo je obojica istovremeno. Podigli smo se na noge, držeći je zajedno, rvući se za nju, pokušavajući da je otmemo jedan od drugoga.
<BR>&nbsp;&nbsp;&nbsp;&nbsp;&nbsp;Stvari su se odvijale suviše brzo da bih bilo šta shvatio. Video sam Sintiju sa puškom Velikog Klipana u rukama, na gotovs. Veliki Klipan je bauljao na rukama i kolenima, tresući glavom kao da pokušava da vrati mozak na mesto, a iza njega je ležao tiganj, sasvim iskrivljen. Vuk je bio pruga kipućeg srebra, jureći preko pećine prema ulazu, dok su niz padinu, s one strane potoka, trčale mračne figure. A negde tamo napolju čulo se muklo praskanje i u pećinu su uletale pčele, zujeći, i stale da udaraju o zidove.
<BR>&nbsp;&nbsp;&nbsp;&nbsp;&nbsp;Džedovo lice bilo je sasvim iskrivljeno, od straha ili od besa (nisam mogao da se odlučim za jedno od to dvoje, ali sam, začudo, našao vremena da se to zapitam). Usta su mu bila otvorena kao da će da nada dreku, ali je ćutao. Imao je oštre i žute zube, i smrdljiv dah. Nije bio krupan kao ja, niti toliko težak, ali je bio žilava mušterija, brz i snažan i vičan borbi, i znao sam, još dok smo se otimali, da će mi na kraju oduzeti pušku.
<BR>&nbsp;&nbsp;&nbsp;&nbsp;&nbsp;Veliki Klipan se nekako uspravio na noge i počeo polako da uzmiče, užasnuto zureći u Sintiju, koja je uperila njegovu pušku u njega.
<BR>&nbsp;&nbsp;&nbsp;&nbsp;&nbsp;Činilo mi se da sve to traje dugo i da nikada neće prestati, iako ne verujem da je moglo biti duže od nekoliko sekundi. A onda, najednom, Džed se presamiti. Pustio je pušku i svalio se u stranu na zemlju, i ja opazih crvenu mrlju koja mu se polako širila leđima.
<BR>&nbsp;&nbsp;&nbsp;&nbsp;&nbsp;Sintija mi doviknu: "Bež'mo, Fleč! Pucaju na nas!"
<BR>&nbsp;&nbsp;&nbsp;&nbsp;&nbsp;Ali tada opazih da više ne pucaju. Bežali su, spasavajući život, malene tamne prilike ljudi koji su skakali i krivudali penjući se uzbrdo. Videh kako se dvojica ili trojica žurno veru na drveće. Za njima je uzbrdo sevnula čelična mašina i na moje oči uhvatila jednog u oštre čelične čeljusti i protresla ga, na trenutak, pre nego što ga je odbacila u stranu.
<BR>&nbsp;&nbsp;&nbsp;&nbsp;&nbsp;Veliki Klipan je nestao bez traga. Ponovo se izvukao.
<BR>&nbsp;&nbsp;&nbsp;&nbsp;&nbsp;"Fleč, ne možemo da ostanemo ovde", reče Sintija, i ja se odmah složih s njom. Ovo nije bilo mesto za nas, sa svim ovim lešinarima okolo. Sada, kada ih je Vuk rasterao, bio je trenutak za uzmak.
<BR>&nbsp;&nbsp;&nbsp;&nbsp;&nbsp;Sintija je već stigla do ugla pećine i penjala se uzbrdo, i ja pođoh za njom. Izgubio sam ravnotežu na šljunku i sasuljao se leđima niz padinu, skoro do potoka, pre nego što sam uspeo da se osovim na noge. U padu sam ispustio pušku i dok sam se okretao da je dohvatim, nešto mi zazuja pored uva i podiže mali gejzir zemlje i kamena na nagnutoj obali, ni tri stope od mene. Brzo se prevrnuh na leđa i pogledah uz strminu. Iza jednog stabla dizao se oblačak plavog dima, tamo gde je čučao lik nalik na strašilo.
<BR>&nbsp;&nbsp;&nbsp;&nbsp;&nbsp;Zaboravih na pušku.
<BR>&nbsp;&nbsp;&nbsp;&nbsp;&nbsp;Sintija je jurila niz usku jarugu kojom je tekao potok i ja potrčah za njom. Iza mene zapraska nekoliko pušaka, ali su zrna prošla daleko od nas, jer nisam čuo njihov šum niti sam video gde udaraju. Za nekoliko sekundi, rekoh sebi, bićemo izvan dometa. Puške ručne izrade sa mecima punjenim ručno pravljenim barutom, nisu mogle imati veliki domet.
<BR>&nbsp;&nbsp;&nbsp;&nbsp;&nbsp;Put uskom udolinom bio je mučan. Brda su se strmo dizala s obe strane u oštrom V obliku, i nije bilo ravnog zemljišta. Dno je bilo posuto krupnim kamenjem koje se godinama kotrljalo sa brda. Pogdegde je u tom tesnacu između bregova raslo ogromno drveće. Nije bilo nikakve staze: niko pri zdravoj pameti ne bi se spuštao ovom jarugom, osim u krajnjoj nuždi. Preostalo nam je samo da nađemo najbolju moguću putanju, obilazeći kamenje i drveće, preskačući potok kada bi nam se isprečio.
<BR>&nbsp;&nbsp;&nbsp;&nbsp;&nbsp;Sustigao sam Sintiju kada je usporila zbog gomile ogromnog kamenja, i odatle smo nastavili zajedno. Videh da nije ponela pušku Velikog Klipana.
<BR>&nbsp;&nbsp;&nbsp;&nbsp;&nbsp;"Bacila sam je", reče. "Bila je teška. Smetala mi je."
<BR>&nbsp;&nbsp;&nbsp;&nbsp;&nbsp;"Nema veze", rekoh. Zaista je bilo tako. Svaka puška punila se jednim metkom a mi nismo imali ni tanadi ni baruta da ih ponovo napunimo (čak i da smo znali kako se to radi) kada bismo ih ispalili. Bile su to nezgrapne sprave i imao sam utisak da bi trebalo puno pucati da bi se pogodio cilj.
<BR>&nbsp;&nbsp;&nbsp;&nbsp;&nbsp;Stigli smo do mesta gde se još jedna jaruga u obliku slova V spajala s onom niz koju smo išli.
<BR>&nbsp;&nbsp;&nbsp;&nbsp;&nbsp;"Da nastavimo ovom", reče Sintija. "Znaju da smo pošli ovuda."
<BR>&nbsp;&nbsp;&nbsp;&nbsp;&nbsp;Složih se. Ako su pošli za nama, mogli bi da pomisle da smo odabrali lakši put, niz usek koji je vodio od pećine.
<BR>&nbsp;&nbsp;&nbsp;&nbsp;&nbsp;"Fleč", reče ona, "nemamo ništa. Pobegli smo bez stvari."
<BR>&nbsp;&nbsp;&nbsp;&nbsp;&nbsp;Oklevao sam. "Mogao bih da se vratim", rekoh. "Ti pođi uz ovaj usek. Stići ću te."
<BR>&nbsp;&nbsp;&nbsp;&nbsp;&nbsp;"Ne smemo ponovo da se razdvajamo", reče ona. "Moramo da se držimo zajedno. Da smo ostali s Elmerom, ništa od ovoga ne bi se dogodilo."
<BR>&nbsp;&nbsp;&nbsp;&nbsp;&nbsp;"Vuk ih je poterao na drveće", rekoh. "Ili na drveće, ili ih je razjurio."
<BR>&nbsp;&nbsp;&nbsp;&nbsp;&nbsp;"Ne", reče ona. "Neki od onih na drveću imaju puške. Isuviše ih je za Vuka. Raštrkaće se. A on neće moći da goni sve njih."
<BR>&nbsp;&nbsp;&nbsp;&nbsp;&nbsp;"Videla si ih", rekoh. "Zato si udarila onog sivonju tiganjem."
<BR>&nbsp;&nbsp;&nbsp;&nbsp;&nbsp;"Videla sam ih", reče ona, "kako se prikradaju niz brdo. Ali bih ga možda i bez toga udarila. Nismo smeli da im verujemo, Fleč. I ti sad nećeš nazad. Morala bih i ja da pođem s tobom, a strah me je od toga."
<BR>&nbsp;&nbsp;&nbsp;&nbsp;&nbsp;Predao sam se. Nisam mogao da odredim da li sam odustao ili ni sam nisam želeo da se vraćam.
<BR>&nbsp;&nbsp;&nbsp;&nbsp;&nbsp;"Kasnije", rekoh. "Kasnije, kad sve ovo bude gotovo, možemo da se vratimo i pokupimo stvari." Znao sam da je i njoj jasno da verovatno nikad nećemo. Ili da stvari možda neće biti tamo kada se vratimo.
<BR>&nbsp;&nbsp;&nbsp;&nbsp;&nbsp;Uputismo se uz jarugu. Bila je podjednako neprohodna kao ona kojom smo se spustili; sada nam je bilo još teže, jer smo se penjali.
<BR>&nbsp;&nbsp;&nbsp;&nbsp;&nbsp;Pustio sam Sintiju napred i dozvolio sebi da malo brinem. Mora da smo bilo potpuno uspaničeni, oboje, kad smo napustili pećinu. Bilo bi jednostavno, i ne bi trajalo duže od minut, da zgrabimo zavežljaje. Ali nismo to učinili i sada smo ostali bez hrane i ćebadi, bez ičega. Osim vatre, pomislih. Još sam imao upaljač u džepu. Osećao sam se malo bolje, iako ne mnogo, zbog saznanja da imamo vatru.
<BR>&nbsp;&nbsp;&nbsp;&nbsp;&nbsp;Put je bio tegoban i povremeno smo morali da zastajemo radi predaha. Osluškujući, prema pećini, nisam čuo ništa i počeo sam da se pitam, ošamućeno, da li se sve ono uopšte dogodilo. Naravno, znao sam da jeste.
<BR>&nbsp;&nbsp;&nbsp;&nbsp;&nbsp;Bili smo sve bliže vrhu uspona i usek se izravnao. Savladasmo ostatak puta. Obronak je bio gusto pošumljen, i kada smo se našli na vrhu, obreli smo se u divotnoj vilinskoj zemlji. Stabla su bila masivni blokovi crvene i žute boje, po nekima su se penjale puzavice kao potezi duboko zlatne i jarko grimizne boje. Dan je bio vedar i topao. Posmatrajući boje prisetio sam se prvoga dana - a to je bilo neki dan, mada se sada činilo kao da su protekle nedelje - kada smo napustili Groblje i zaputili se nizbrdo, do prve jesenje šume koju sam video u životu.
<BR>&nbsp;&nbsp;&nbsp;&nbsp;&nbsp;Stajali smo i gledali u pravcu iz koga smo došli.
<BR>&nbsp;&nbsp;&nbsp;&nbsp;&nbsp;"Zašto bi nas gonili?" upita Sintija. "Istina, uzeli smo im konje, ali ako je to sve, trebalo bi da hvataju konje, a ne nas."
<BR>&nbsp;&nbsp;&nbsp;&nbsp;&nbsp;"Osveta, možda", rekoh. "Uvrnuta zamisao da treba da izravnaju račune s nama. Možda je samo nekoliko njih krenulo za nama. Ostali su sigurno pošli po konje."
<BR>&nbsp;&nbsp;&nbsp;&nbsp;&nbsp;"Može biti da je tako", reče ona, "ali ne da mi se da poverujem u to. Ima tu još nečega."
<BR>&nbsp;&nbsp;&nbsp;&nbsp;&nbsp;"Groblje", rekoh, i nisam znao šta sam time hteo da kažem, iako se zbog nečega moglo zaključiti da je Groblje umešano u sve što se dogodilo. No, čim sam to rekao, sve mi se složilo u glavi.
<BR>&nbsp;&nbsp;&nbsp;&nbsp;&nbsp;"Zar ne vidiš", rekoh. "Groblje ima prste u svemu što se zbiva. Imaju načina da izvrše pritisak gde treba. Tamo u naselju neko je dobio sanduk viskija da bi pokušao da digne Bronka u vazduh. A ovde, ovi lešinari..."
<BR>&nbsp;&nbsp;&nbsp;&nbsp;&nbsp;"Ali, lešinari su nešto drugo", reče ona. "Oni kradu od Groblja. Groblje im postavlja zamke. Između njih i Groblja ne može biti dogovora."
<BR>&nbsp;&nbsp;&nbsp;&nbsp;&nbsp;"Znaš", rekoh, "moguće je da oni samo pokušavaju da izvuku neku protivuslugu od Groblja. Saznali su da nas gone vukovi, a samo je Groblje moglo da ih pošalje za nama. Pokušaj sa vukovima je propao. Za način razmišljanja lešinara, to je moglo da izgleda kao zgodna prilika. Ako bi im odneli naše glave, pošto vukovi nisu uspeli, možda bi izvukli neku korist. Ništa jednostavnije."
<BR>&nbsp;&nbsp;&nbsp;&nbsp;&nbsp;"Moglo bi da bude tako", reče ona. "To zaista deluje uverljivo."
<BR>&nbsp;&nbsp;&nbsp;&nbsp;&nbsp;"U tom slučaju", rekoh, "bolje da pođemo dalje."
<BR>&nbsp;&nbsp;&nbsp;&nbsp;&nbsp;Sišli smo niz padinu i zašli u nov usek posut kamenjem, prateći ga dok se nije spojio s drugom udolinom, širom i prohodnijom.
<BR>&nbsp;&nbsp;&nbsp;&nbsp;&nbsp;Naišli smo na drvo koje je bilo gotovo prekriveno lozom i ja sam se popeo na njega. Ptice i manje životinje već su obrstile grožđe, ali sam uspeo da pronađem nekoliko celih grozdova. Obravši ih, spustio sam ih između grana na zemlju. Grožđe je bilo dosta kiselo, ali nam to nije mnogo smetalo. Bili smo gladni i ovo nas je donekle okrepilo. Ipak, znao sam da moramo nekako da pronađemo još nešto osim grožđa. Nismo imali udice, ali sam kod sebe imao nož, kojim bismo mogli da nasečemo granje vrbe i sklepamo neku vrstu mreže za hvatanje ribe. Setio sam se da nemamo ni soli, ali smo onako gladni mogli nekako i bez nje.
<BR>&nbsp;&nbsp;&nbsp;&nbsp;&nbsp;"Fleč", reče Sintija, "misliš da ćemo ikada pronaći Elmera?"
<BR>&nbsp;&nbsp;&nbsp;&nbsp;&nbsp;"Možda će Elmer naći nas", rekoh. "Sada nas sigurno traži."
<BR>&nbsp;&nbsp;&nbsp;&nbsp;&nbsp;"Ostavili smo poruku", reče ona.
<BR>&nbsp;&nbsp;&nbsp;&nbsp;&nbsp;"Poruka više nije tamo", podsetih je. "Lešinari su je pronašli, sećaš se? Oni je ne bi ostavili njemu."
<BR>&nbsp;&nbsp;&nbsp;&nbsp;&nbsp;Dolina je bila nešto šira od one kojom smo pobegli iz pećine, ali nije se dalje širila. Umesto toga, bregovi kao da su postajali sve viši i nadnosili se nad nas. Sada su to bile visoke kamene litice koje su se dizale po stotinu stopa, i više, s obe strane. Dolina više nije izgledala tako prijatno. Postepeno je postajala sve sumornija i sablasnija. Ne samo da je bila gola, već i gluva. Potok koji je tekao kroz nju postao je širok i dubok, i nije bilo plićaka i brzaka. Voda je bila tiha; njen tok je ostavljao utisak strašne siline.
<BR>&nbsp;&nbsp;&nbsp;&nbsp;&nbsp;Sunce je bilo nisko na zapadu, i ja s izvesnim čuđenjem shvatih da smo proveli ceo dan u putu. Bio sam umoran, ali ne toliko, izgleda, da ne budem u stanju da pešačim ceo dan.
<BR>&nbsp;&nbsp;&nbsp;&nbsp;&nbsp;Ugledao sam pukotinu u litici ispred nas. Vrh litice bio je okrunjen masivnim drvećem, i ponekim kržljavim kedrom koji se grčevito držao za stenu.
<BR>&nbsp;&nbsp;&nbsp;&nbsp;&nbsp;"Da bacimo pogled", rekoh. "Moraćemo da pronađemo mesto gde ćemo prenoćiti."
<BR>&nbsp;&nbsp;&nbsp;&nbsp;&nbsp;"Biće nam hladno", reče ona. "Nismo poneli ćebad."
<BR>&nbsp;&nbsp;&nbsp;&nbsp;&nbsp;"Imamo vatru", rekoh.
<BR>&nbsp;&nbsp;&nbsp;&nbsp;&nbsp;Ona zadrhta. "Smemo li da zapalimo vatru? Je li to bezbedno?"
<BR>&nbsp;&nbsp;&nbsp;&nbsp;&nbsp;"Moramo da zapalimo vatru", rekoh.
<BR>&nbsp;&nbsp;&nbsp;&nbsp;&nbsp;Procep je bio mračan. Okruživali su ga kameni zidovi i nismo mu videli kraja jer je pomrčina bila sve gušća što je dublje zalazio u stenu. Dno je bilo od oblutaka, ali se s jedne strane, nešto dalje od ulaza, kamena ploča nešto uzdizala iznad dna procepa.
<BR>&nbsp;&nbsp;&nbsp;&nbsp;&nbsp;"Sakupiću drva", rekoh.
<BR>&nbsp;&nbsp;&nbsp;&nbsp;&nbsp;"Fleč!"
<BR>&nbsp;&nbsp;&nbsp;&nbsp;&nbsp;"Moramo da zapalimo vatru", rekoh. "Moramo da rizikujemo. Smrznućemo se bez vatre."
<BR>&nbsp;&nbsp;&nbsp;&nbsp;&nbsp;"Bojim se", reče ona.
<BR>&nbsp;&nbsp;&nbsp;&nbsp;&nbsp;Pogledah je. Lice joj je bilo beličasta mrlja u tami.
<BR>&nbsp;&nbsp;&nbsp;&nbsp;&nbsp;"Konačno se i ja bojim", reče ona. "Mislila sam da neću. Govorila sam sebi da se to neće dogoditi. Izdržaćeš, govorila sam sebi. I sve je bilo u redu dok smo se kretali i bili napolju, na suncu. Ali sada dolazi noć, Fleč, a mi nemamo hrane i ne znamo gde smo..."
<BR>&nbsp;&nbsp;&nbsp;&nbsp;&nbsp;Priđoh joj i zagrlih je, i ona mi se spremno prepusti. Njene ruke me obuhvatiše, čvrsto. I po prvi put otkako je sve počelo, od trenutka kada sam je silazeći niz stepenice upravne zgrade zatekao kako sedi u kolima, prvi put sam u njoj video ženu i pitao se, pomalo začuđeno, zašto tek sada. Isprva je, naravno, bila samo smetnja, iskrsnuvši niotkuda s onim smešnim pismom od Tornija, čvrsto stisnutim u ruci, a otada su nas bacali događaji koji su se valjali prema nama jedan za drugim, i nije bilo vremena da je posmatram kao ženu. Bila je pre dobar saputnik, nije kukala niti izvoljevala. Nisam baš mogao da čestitam sebi zbog načina kako sam se ponašao prema njoj. Ne bi mi spala kruna s glave da sam joj ponekad rekao neku lepu reč, a kada sam se sad u mislima vratio unazad, činilo se da nije bilo nijedne.
<BR>&nbsp;&nbsp;&nbsp;&nbsp;&nbsp;"Sada smo kao bebe u šumi", reče ona. "Sećaš se one stare zemaljske bajke?"
<BR>&nbsp;&nbsp;&nbsp;&nbsp;&nbsp;"Naravno da se sećam", rekoh. "Ptice su donele lišće..."
<BR>&nbsp;&nbsp;&nbsp;&nbsp;&nbsp;I tu sam stao, jer ta bajka, kada bolje razmislite, nije bila tako lepa kao što je zvučala. Nisam se sećao svega, ali su ptice, čini mi se, prekrile bebe lišćem jer su one u stvari bile mrtve. Kao i mnoge druge bajke, pomislih, i ovo je priča strave.
<BR>&nbsp;&nbsp;&nbsp;&nbsp;&nbsp;Ona podiže glavu. "Dobro mi je, sada", reče. "Žao mi je."
<BR>&nbsp;&nbsp;&nbsp;&nbsp;&nbsp;Uhvatih joj lice ispod brade i podigoh ga. Sagnuh se i poljubih joj usne.
<BR>&nbsp;&nbsp;&nbsp;&nbsp;&nbsp;"Hajdemo sada po drva", reče ona.
<BR>&nbsp;&nbsp;&nbsp;&nbsp;&nbsp;Sunce je već bilo skoro zašlo, ali je još bio dan. U podnožju litice našli smo mnogo rasutog granja. Uglavnom je bila kedrovina, suve grane opale s drveća koje se držalo gole stene.
<BR>&nbsp;&nbsp;&nbsp;&nbsp;&nbsp;"Ovo je dobro mesto za vatru", rekoh joj. "Niko neće moći da je vidi. Morali bi da stoje tačno ispred ulaza da bi je videli."
<BR>&nbsp;&nbsp;&nbsp;&nbsp;&nbsp;"A dim?" upita ona.
<BR>&nbsp;&nbsp;&nbsp;&nbsp;&nbsp;"Ovo drvo je suvo", rekoh. "Ne bi trebalo da bude puno dima."
<BR>&nbsp;&nbsp;&nbsp;&nbsp;&nbsp;Bio sam u pravu. Granje je gorelo jasnim, čistim plamenom. Jedva da je bilo dima.
<BR>&nbsp;&nbsp;&nbsp;&nbsp;&nbsp;Još se nije bio spustio noćni mraz, ali smo se mi šćućurili sasvim blizu plamena. Bio nam je prijatelj i uteha. Odbijao je noć. Zbližavao nas je. Grejao nas je stvarajući magični krug oko nas.
<BR>&nbsp;&nbsp;&nbsp;&nbsp;&nbsp;Sunce je zašlo i izvan useka se brzo spustila tama. Svet se zamrači i mi ostadosmo sami.
<BR>&nbsp;&nbsp;&nbsp;&nbsp;&nbsp;Izvan kruga svetlosti vatre, iza samog ruba tame, nešto se pomeri. Nešto zazvecka o kamen.
<BR>&nbsp;&nbsp;&nbsp;&nbsp;&nbsp;Jednim skokom se uspravih i ugledah svetlucav maglovit oblik. Sa vatrom koja mu je igrala na metalnom telu, Vuk dokaska do nas.
<BR>&nbsp;&nbsp;&nbsp;&nbsp;&nbsp;Iz čeličnih čeljusti visilo mu je mlitavo telo zeca.
<BR>&nbsp;&nbsp;&nbsp;&nbsp;&nbsp;Vuk je bio smrt za zečeve.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
