<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Dolina se izmenila. Ništa što se u prvom trenutku moglo izdvojiti, i reći: evo, ovo više nije isto, drugačije je. Ali, dolina jeste izgledala drugačije, i dok smo stajali na ulazu u procep, počeli smo da primećujemo nove detalje.
<BR>&nbsp;&nbsp;&nbsp;&nbsp;&nbsp;Kao prvo, bilo je manje drveća, i bilo je mlađe. I više nije bila jesen, jer su sve krošnje bile zelene. I trava je izgledala drugačije, ne onako bujna, niti zelena, već sa žućkastom nijansom.
<BR>&nbsp;&nbsp;&nbsp;&nbsp;&nbsp;"Učinili su to", prošapta Sintija. "Učinili su to, a nisu nas ni pitali."
<BR>&nbsp;&nbsp;&nbsp;&nbsp;&nbsp;Stajao sam tamo, pitajući se da li je ovo bila samo uobrazilja unutar opsene koju su činili O'Gilikadi i njegovi, nadajući se da jeste, znajući - ako je jedno bilo plod mašte, i drugo je moralo biti.
<BR>&nbsp;&nbsp;&nbsp;&nbsp;&nbsp;"Ali on je pominjao delić sekunde", reče Sintija, "i da je to dovoljno. Tračak vremena koji će nas zaštititi od stvarnosti. Treptaj oka bi to postigao za nas."
<BR>&nbsp;&nbsp;&nbsp;&nbsp;&nbsp;"Omanuli su", rekoh joj. "Gadno su omanuli."
<BR>&nbsp;&nbsp;&nbsp;&nbsp;&nbsp;Zato što sam znao da ne uobražavam. Bili smo premešteni u vremenu, i to za mnogo duže vreme od onog delića sekunde o kome je govorio O'Gilikadi.
<BR>&nbsp;&nbsp;&nbsp;&nbsp;&nbsp;"Nikada to nisu isprobali", rekoh. "Nisu čak bili sigurni ni da li je to moguće. Bili smo njihov prvi pokušaj, i proklete budale su omanule."
<BR>&nbsp;&nbsp;&nbsp;&nbsp;&nbsp;Izašli smo u dolinu, na jarku svetlost sunca, i ja bacih pogled prema vrhu litice, i videh da tamo nema kedrova.
<BR>&nbsp;&nbsp;&nbsp;&nbsp;&nbsp;Preplavi me talas gneva. Bilo je nemoguće odrediti koliko smo bili bačeni unazad. Najmanje do vremena pre nego što su kedrovi pustili korenje, a kedru je, ako sam dobro zapamtio, potrebno strašno mnogo vremena da poraste. Neki kedrovi koji su rasli na onim kamenim zidovima, mogli su biti vekovima stari.
<BR>&nbsp;&nbsp;&nbsp;&nbsp;&nbsp;E, sada smo dobili svoje, pomislih. Prethodno, u našem vremenu, bili smo izgubljeni u prostoru, ali smo sada bili izgubljeni i u vremenu. I nije postojao način da pouzdano znamo da li ćemo se vratiti. O'Gilikadi je pominjao vremensku kapiju, ali ako je znao o vremenskim kapijama koliko o premeštanju ljudi kroz vreme, nije moglo biti sigurnosti da će umeti da učini ono što je rekao da će učiniti.
<BR>&nbsp;&nbsp;&nbsp;&nbsp;&nbsp;"Otišli smo daleko unazad, zar ne?" upita Sintija.
<BR>&nbsp;&nbsp;&nbsp;&nbsp;&nbsp;"Prokleto si u pravu", rekoh. "Bogzna koliko daleko unazad. A ne verujem ni da to znaju naši pametni duhovi."
<BR>&nbsp;&nbsp;&nbsp;&nbsp;&nbsp;"Ali, lešinari su nas vrebali tamo napolju, Fleč."
<BR>&nbsp;&nbsp;&nbsp;&nbsp;&nbsp;"Verujem da jesu", rekoh, "ali bi ih Vuk rasterao za tri sekunde. Nije bilo stvarne potrebe da nas šalju nazad. O'Gilikadija je uhvatila panika."
<BR>&nbsp;&nbsp;&nbsp;&nbsp;&nbsp;"Vuk nije s nama", reče Sintija. "Siroti Vuk. Nisu mogli da ga pošalju kroz vreme. Ko će sad da nam hvata zečeve?"
<BR>&nbsp;&nbsp;&nbsp;&nbsp;&nbsp;"Hvataćemo ih sami", rekoh.
<BR>&nbsp;&nbsp;&nbsp;&nbsp;&nbsp;"Nedostaje mi Vuk", reče ona. "Brzo sam se navikla na njega."
<BR>&nbsp;&nbsp;&nbsp;&nbsp;&nbsp;"Tu nisu mogli ništa da učine", rekoh. "Vuk je bio samo robot..."
<BR>&nbsp;&nbsp;&nbsp;&nbsp;&nbsp;"Robot mutant", reče ona.
<BR>&nbsp;&nbsp;&nbsp;&nbsp;&nbsp;"Ne postoje roboti mutanti."
<BR>&nbsp;&nbsp;&nbsp;&nbsp;&nbsp;"Mislim da postoje", reče ona. "Ili je moguće da postoje. Vuk se promenio. Šta ga je nateralo da se promeni?"
<BR>&nbsp;&nbsp;&nbsp;&nbsp;&nbsp;"Elmer je uterao strah od Boga u njega, kada je razbucao njegove drugare. Vuk je onda brže-bolje prešao na pobedničku stranu."
<BR>&nbsp;&nbsp;&nbsp;&nbsp;&nbsp;"Ne, ne verujem da je bilo tako. To bi ga svakako uplašilo, ali ga ne bi promenilo na takav način. Znaš šta ja mislim, Fleč?"
<BR>&nbsp;&nbsp;&nbsp;&nbsp;&nbsp;"Nemam pojma."
<BR>&nbsp;&nbsp;&nbsp;&nbsp;&nbsp;"Evoluirao je", reče ona. "Robot može da evoluira."
<BR>&nbsp;&nbsp;&nbsp;&nbsp;&nbsp;"Možda", rekoh, ne baš uveren, ali sam morao nešto da kažem da je ućutkam. "Da pogledamo malo okolo, da vidimo gde se nalazimo."
<BR>&nbsp;&nbsp;&nbsp;&nbsp;&nbsp;"I u kom vremenu."
<BR>&nbsp;&nbsp;&nbsp;&nbsp;&nbsp;"I to", rekoh. "Ako budemo mogli."
<BR>&nbsp;&nbsp;&nbsp;&nbsp;&nbsp;Sišli smo niz dolinu, krećući se polako i pomalo nesigurno. Sada naravno više nije bilo potrebe da žurimo: niko nam nije bio za petama. Ali ne samo zbog toga. Mislim da je u našoj kolebljivosti i sporom kretanju bilo neke vrste oklevanja da idemo ovim svetom, straha od onoga što će doneti noć, nepoznavanja onoga što nas čeka, i spoznaje, takođe, da smo u prošlosti, u tuđem nepoznatom vremenu, gde nam nije mesto. Ovaj svet je imao nekako različitu teksturu - ne samo zbog nedostatka zelenila u travi i u manjem drveću; bio je to utisak neke neuhvatljive različitosti koja nije imala fizičku osnovu, već samo psihološku.
<BR>&nbsp;&nbsp;&nbsp;&nbsp;&nbsp;Išli smo dalje niz dolinu, bez određenog cilja, tek da idemo. Brda su se malo razmakla i dolina se proširila; pred nama su se dalja brda, plave boje, stapala s nebom. Primetili smo da se naša dolina susreće s drugom, i otpriliku milju dalje naišli smo na reku u koju se ulivao potok koji smo sledili. Reka je bila široka, brzog toka, voda tamnih i uljastih od mrzine, i mumlala je ispod glasa dok je proticala. Bilo je pomalo zastrašujuće gledati je.
<BR>&nbsp;&nbsp;&nbsp;&nbsp;&nbsp;"Eno nečeg, tamo preko", reče Sintija.
<BR>&nbsp;&nbsp;&nbsp;&nbsp;&nbsp;Pogledah gde je pokazala.
<BR>&nbsp;&nbsp;&nbsp;&nbsp;&nbsp;"Kao da je kuća", reče ona.
<BR>&nbsp;&nbsp;&nbsp;&nbsp;&nbsp;"Ne vidim nikakvu kuću."
<BR>&nbsp;&nbsp;&nbsp;&nbsp;&nbsp;"Videla sam joj krov. Ili bar nešto što liči na krov. Sakriven je drvećem."
<BR>&nbsp;&nbsp;&nbsp;&nbsp;&nbsp;"Hajdemo", rekoh.
<BR>&nbsp;&nbsp;&nbsp;&nbsp;&nbsp;Pre nego što smo ugledali kuću, naišli smo na njivu. Tanke, kržljave stabljike kukuruza, visoke do kolena ili niže, rasle su u nejednakim redovima, zagušenim korovom. Nije bilo ograde. Njiva se nalazila na malom potesu iznad reke i bila je okružena drvećem. Redovi stabala su ovde i tamo bili narušeni panjevima. Na jednom kraju njive, goli skeleti stabala bili su nabacani u neuredne gomile. Neko je, ne tako davno, raščistio taj komad zemljišta da bi dobio njivu, posekavši i odvukavši drveće.
<BR>&nbsp;&nbsp;&nbsp;&nbsp;&nbsp;Kuća je stajala s one strane polja, nešto iznad zasada kukuruza. Videlo se, još iz daljine, da je to sklepana građevina; taj se utisak samo potvrdio kada smo joj prišli. Pokraj kuće se nalazila bašta obrasla korovom, a pored nje još jedna građevina za koju sam pretpostavio da je ambar. Nije bilo živine. U stvari, nije bilo nikog živog. Mesto je imalo napušten izgled, kao da je pre mnogo vremena neko živeo tu, ali je otišao. Pred kućom, pored otvorenih vrata, stajala je rasklimana klupa, kraj nje stolica sa skraćenim zadnjim nogama, da bi onaj ko sedi na njoj bio zavaljen unazad. U dvorištu je ležao, na boku, olupan čabar, ljuljajući se neznatno na vetru. Bio je tu i odsečeni kolut panja nekog velikog stabla, verovatno panj za sečenje, jer mu je gornja površina bila izrezbarena na mestima gde je udarala sekira. Na dva klina ili eksera na zidu kolibe visila je dvoručna testera. Na zid je bila naslonjena motika.
<BR>&nbsp;&nbsp;&nbsp;&nbsp;&nbsp;Miris nas je zapahnuo kada smo stigli do panja... slatkast, strašan miris koji nam je donelo neprimetno skretanje vetra, ili možda samo slučajno strujanje vazduha. Ustuknusmo i zadah uminu, a onda, iznenadno kao što je došao, nestade, iako se činilo da je deo njega ostao na nama, da nas je zagadio.
<BR>&nbsp;&nbsp;&nbsp;&nbsp;&nbsp;"U kući", reče Sintija. "Nešto u kući."
<BR>&nbsp;&nbsp;&nbsp;&nbsp;&nbsp;Klimnuh glavom. Imao sam jeziv osećaj da tačno znam šta je to.
<BR>&nbsp;&nbsp;&nbsp;&nbsp;&nbsp;"Ostani tu", rekoh.
<BR>&nbsp;&nbsp;&nbsp;&nbsp;&nbsp;Prvi put se nije prepirala sa mnom. Bila je sasvim voljna da ostane.
<BR>&nbsp;&nbsp;&nbsp;&nbsp;&nbsp;Ovaj put nije bilo strujanja vazduha, i stigao sam skoro do vrata pre nego što sam to ponovo osetio. Naletelo je na mene dok sam prilazio, gušeći svojom truleži. Pokrio sam usta i nos dlanom i ušao u kuću.
<BR>&nbsp;&nbsp;&nbsp;&nbsp;&nbsp;Unutra je bio mrak i na trenutak zastadoh, daveći se, boreći se protiv nagona da povratim. Kolena su mi klecala, kao da mi je zadah iscrpao svu snagu. Ali nisam hteo da izađem... morao sam da saznam. Mislio sam da već znam, ali sam morao da se uverim, i govorio sam sebi da siroto stvorenje koje leži u toj mračnoj sobi ima pravo da očekuje da mu drugi čovek neće okrenuti leđa pod ovakvim okolnostima.
<BR>&nbsp;&nbsp;&nbsp;&nbsp;&nbsp;Oči su mi se privikle na pomrčinu. Bilo je tu ognjište, grubo izrađeno od kamena iz okoline; pored ognjišta je stajao sklepan, nakrivljen sto, a na njemu dva tiganja i šerpa. Na sredini sobe ležala je prevrnuta stolica, dok je u uglu bila hrpa starudija; na zidu je visilo tamno obličje nekakve odeće. I bio je krevet.
<BR>&nbsp;&nbsp;&nbsp;&nbsp;&nbsp;Nešto je ležalo na krevetu.
<BR>&nbsp;&nbsp;&nbsp;&nbsp;&nbsp;Naterao sam sebe da pođem napred, da vidim šta leži na krevetu. Bilo je crno i naduveno, a iz tog crnila zurile su u mene dve očne jabučice. U svemu tome bilo je nečeg pogrešnog, nečeg strahotnog, groznijeg od onog užasnog mirisa, strašnijeg od pocrnelog i naduvenog mesa.
<BR>&nbsp;&nbsp;&nbsp;&nbsp;&nbsp;Umesto jedne, na jastuku se počivale dve glave.
<BR>&nbsp;&nbsp;&nbsp;&nbsp;&nbsp;Naterah sebe da priđem još bliže. Nagnuvši se iznad stvari na postelji, da bih se uverio da sam video to što sam mislio da vidim, nedvosmisleno sam utvrdio da obe glave pripadaju istom telu, da dele isti vrat.
<BR>&nbsp;&nbsp;&nbsp;&nbsp;&nbsp;Posrnuo sam odatle, poluslepo. Presamitio sam se i povratio.
<BR>&nbsp;&nbsp;&nbsp;&nbsp;&nbsp;Gušeći se, zateturao sam se prema vratima, ali krajičkom oka opazih nahereni sto sa dva tiganja i šerpom, i pođoh prema njemu. Dohvativši sve to, sudarih se sa stolom i oborih ga. Onda se nekako domogoh vrata, sa dva tiganja u jednoj ruci i šerpom u drugoj.
<BR>&nbsp;&nbsp;&nbsp;&nbsp;&nbsp;Uspeo sam da pređem preko dvorišta; tu mi popustiše kolena i teško se spustih na zemlju. Podigoh ruku i obrisah lice, ali sam se još osećao prljavo. Svuda.
<BR>&nbsp;&nbsp;&nbsp;&nbsp;&nbsp;"Gde si našao tiganje?" upita Sintija. Kakvo besmisleno pitanje. Gde je mislila da sam ih našao?
<BR>&nbsp;&nbsp;&nbsp;&nbsp;&nbsp;"Ima li neko mesto gde bih mogao da ih operem?" upitah. "Pumpa, ili tako nešto?"
<BR>&nbsp;&nbsp;&nbsp;&nbsp;&nbsp;"Tamo pored bašte teče potočić. Možda postoji izvor."
<BR>&nbsp;&nbsp;&nbsp;&nbsp;&nbsp;Ostao sam da sedim. Prešao sam rukom preko brade i osetio da je sluzava. Obrisah ruku o travu.
<BR>&nbsp;&nbsp;&nbsp;&nbsp;&nbsp;"Fleč."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Tamo je mrtvac?"
<BR>&nbsp;&nbsp;&nbsp;&nbsp;&nbsp;"Da, mrtav je već danima. Ko zna koliko dugo", rekoh.
<BR>&nbsp;&nbsp;&nbsp;&nbsp;&nbsp;"Šta da radimo?"
<BR>&nbsp;&nbsp;&nbsp;&nbsp;&nbsp;"Kako to misliš... šta da radimo?"
<BR>&nbsp;&nbsp;&nbsp;&nbsp;&nbsp;"Hoćemo li ga sahraniti, ili tako nešto?"
<BR>&nbsp;&nbsp;&nbsp;&nbsp;&nbsp;Odmahnuh glavom. "Ne ovde. Ne sada. Zar bi to nešto promenilo? On to ne očekuje od nas."
<BR>&nbsp;&nbsp;&nbsp;&nbsp;&nbsp;"Šta mu se dogodilo? Znaš li šta mu se dogodilo?"
<BR>&nbsp;&nbsp;&nbsp;&nbsp;&nbsp;"Ne pitaj", rekoh.
<BR>&nbsp;&nbsp;&nbsp;&nbsp;&nbsp;Stajala je i gledala kako se nesigurno uspravljam na noge.
<BR>&nbsp;&nbsp;&nbsp;&nbsp;&nbsp;"Hajde da operemo tiganje", rekoh. "I da se umijem. Posle ćemo da uzmemo povrća iz bašte..."
<BR>&nbsp;&nbsp;&nbsp;&nbsp;&nbsp;"Nešto nije u redu", reče ona. "Ono nije običan mrtvac."
<BR>&nbsp;&nbsp;&nbsp;&nbsp;&nbsp;"Malopre si rekla", podsetih je, "da treba da saznamo u kom smo vremenu. Mislim da sam upravo otkrio."
<BR>&nbsp;&nbsp;&nbsp;&nbsp;&nbsp;"Misliš na onog čoveka?"
<BR>&nbsp;&nbsp;&nbsp;&nbsp;&nbsp;"Bio je čudovište", rekoh. "Mutant. Čovek sa dve glave."
<BR>&nbsp;&nbsp;&nbsp;&nbsp;&nbsp;"U redu, ali ne shvatam..."
<BR>&nbsp;&nbsp;&nbsp;&nbsp;&nbsp;"To znači da smo otišli hiljade godina unazad. Trebalo je to da pogodimo. Manje drveća. Žuta boja trave. Zemlja se još oporavlja od rata. Mutant kakav je bio taj čovek sa dve glave nije mogao da opstane. Mora daje bilo mnogo takvih ljudi u godinama posle rata. Fizičkih mutanata. Posle hiljadu godina nije trebalo da ostane nijedan. A jedan ipak leži tamo u kući."
<BR>&nbsp;&nbsp;&nbsp;&nbsp;&nbsp;"Mora da si se prevario, Fleč."
<BR>&nbsp;&nbsp;&nbsp;&nbsp;&nbsp;"Nadam se da jesam", rekoh. "Međutim, prilično sam siguran da nisam."
<BR>&nbsp;&nbsp;&nbsp;&nbsp;&nbsp;Ne znam da li sam slučajno pogledao u nadnet obronak brda, ili mi je neki pokret tamo privukao pažnju, tek ugledah kako nešto trči visoko u brdu, to jest ne kako trči, jer mu nisam video noge, već kao hitro lebdi, kupasta stvar koja se veoma brzo kretala. Video sam je samo na trenutak, a onda je nestala iz vidokruga. Ali nije bilo sumnje šta sam video. Nije je moglo biti.
<BR>&nbsp;&nbsp;&nbsp;&nbsp;&nbsp;"Jesi li i ti videla nešto tamo, Sintija?"
<BR>&nbsp;&nbsp;&nbsp;&nbsp;&nbsp;"Ne", reče ona. "Nisam. Tamo nije bilo ničega."
<BR>&nbsp;&nbsp;&nbsp;&nbsp;&nbsp;"To je bio Popisivač."
<BR>&nbsp;&nbsp;&nbsp;&nbsp;&nbsp;"Nemoguće", reče ona. "Ako smo se vratili toliko unazad koliko kažeš. Sem ako..."
<BR>&nbsp;&nbsp;&nbsp;&nbsp;&nbsp;"Tačno", rekoh. "Sem ako..."
<BR>&nbsp;&nbsp;&nbsp;&nbsp;&nbsp;"Misliš isto što i ja?"
<BR>&nbsp;&nbsp;&nbsp;&nbsp;&nbsp;"Ne bi me iznenadilo. Popisivač bi mogao da bude tvoj besmrtni čovek."
<BR>&nbsp;&nbsp;&nbsp;&nbsp;&nbsp;"Ali, rukopis je pominjao Ohajo."
<BR>&nbsp;&nbsp;&nbsp;&nbsp;&nbsp;"Znam da jeste. Ali pogledaj to ovako: tvoj predak je bio veoma star čovek kada je pisao ono pismo. Oslanjao se na sećanje, a sećanje je varljiva stvar. Negde je čuo da se pominje Ohajo. Možda ga je pomenuo starac koji mu je ispričao priču, ali ne kao reku gde se to dogodilo, nego kao reku u tom kraju. Godine su učinile da pomisli da se događaj zbio na reci Ohajo."
<BR>&nbsp;&nbsp;&nbsp;&nbsp;&nbsp;Ona zadrža dah, uzbuđena. "Slaže se", reče. "Sve se slaže. Tu je reka i tu su brda. Ovo bi moglo da bude to mesto."
<BR>&nbsp;&nbsp;&nbsp;&nbsp;&nbsp;"Ako to nije bio Ohajo", rekoh, "ako se prevario za Ohajo, moglo bi da bude hiljadu drugih mesta. Reka, i oko nje brda. Baš i nije neki trag, zar ne?"
<BR>&nbsp;&nbsp;&nbsp;&nbsp;&nbsp;"Ali on je rekao da je tu bio neki čovek."
<BR>&nbsp;&nbsp;&nbsp;&nbsp;&nbsp;"Rekao je da je izgledao kao čovek, ali da je on znao da to nije čovek. Da je bilo nečeg neobičnog u vezi s njim, nečega neljudskog. Tako je bilo kada ga je prvi put video. Biće, za koje je pomislio da nije čovek, kasnije mu je izgledalo sasvim ljudski."
<BR>&nbsp;&nbsp;&nbsp;&nbsp;&nbsp;"Misliš da je moglo da bude to?"
<BR>&nbsp;&nbsp;&nbsp;&nbsp;&nbsp;"Verovatno", rekoh.
<BR>&nbsp;&nbsp;&nbsp;&nbsp;&nbsp;"Ako je ono bio Popisivač, zašto je pobegao od nas? Prepoznao bi nas... Ne, nije tako. Naravno da nas ne bi prepoznao. Još nas nije sreo. Tek vekovima kasnije. Misliš da možemo da ga nađemo?"
<BR>&nbsp;&nbsp;&nbsp;&nbsp;&nbsp;"Možemo da pokušamo", rekoh.
<BR>&nbsp;&nbsp;&nbsp;&nbsp;&nbsp;Pođosmo uzbrdo. Zaboravili smo na tiganje. Zaboravili smo na baštu i povrće. Ja sam zaboravio na svoje musavo lice. Uspon je bio strm i težak. Svuda je bilo drveća i zamršenog korenja. I velikih kamenih litica uz koje nismo mogli da se uzveremo, već smo morali da ih obilazimo. Negde smo se verali, hvatajući se za grmlje i drveće radi oslonca. Na drugim mestima smo bauljali na rukama i kolenima.
<BR>&nbsp;&nbsp;&nbsp;&nbsp;&nbsp;Dok sme se penjali, u nekom kutku uma sam se pitao šta je to toliko hitno u ovoj situaciji da nas natera da se očajnički pentramo uzbrdo. Jer ako je kuća besmrtnog čoveka negde na vrhu brda, možemo da je tražimo natenane, ne brinući se da će nam pobeći. Ako nije tamo, onda to ionako nema svrhe. Ako je Popisivač taj koga tražimo, do sada je možda već daleko, ili negde sakriven.
<BR>&nbsp;&nbsp;&nbsp;&nbsp;&nbsp;Ali mi smo nastavili da se uspinjemo tom tegobnom stazom sve dok se drveće i grmlje nije proredilo i dok pred sobom nismo ugledali goli obronak i na njemu kuću... oronulu kuću na kojoj se poznavao zub vremena, ali nije bila ni po čemu nalik na kuću u kojoj smo našli mrtvaca. Okruživala ju je uredna taraba, sveže okrečena, a pored ulaznih vrata bilo je procvalo drvo, sve u ružičastim cvetovima, i ruže duž ograde.
<BR>&nbsp;&nbsp;&nbsp;&nbsp;&nbsp;Skljokali smo se na zemlju i ostali da ležimo, dahćući. Trka je bila dobijena, kuća je bila tu.
<BR>&nbsp;&nbsp;&nbsp;&nbsp;&nbsp;Konačno smo se uspravili i seli i pogledali jedno drugo. Sintija reče: "Izgledaš k'o čudo. Daj da te očistim." Izvadila je maramicu iz džepa jakne i obrisala mi lice.
<BR>&nbsp;&nbsp;&nbsp;&nbsp;&nbsp;"Hvala", rekoh, kada je završila. Ustadosmo i polako, jedno kraj drugog, kao očekivani gosti, pođosmo prema kući.
<BR>&nbsp;&nbsp;&nbsp;&nbsp;&nbsp;Prolazeći kroz kapiju ugledasmo čoveka koji nas je čekao na kućnim vratima.
<BR>&nbsp;&nbsp;&nbsp;&nbsp;&nbsp;"Plašio sam se", reče on, "da ste se predomislili, da nećete doći."
<BR>&nbsp;&nbsp;&nbsp;&nbsp;&nbsp;Sintija reče: "Izvinite. Bili smo sprečeni."
<BR>&nbsp;&nbsp;&nbsp;&nbsp;&nbsp;"Sve je u najboljem redu", reče čovek. "Ručak tek što je iznet na sto."
<BR>&nbsp;&nbsp;&nbsp;&nbsp;&nbsp;Bio je visok, odeven u tamne pantalone i svetliju jaknu. Imao je belu košulju, otkopčanu oko vrata. Lice mu je bilo tamno od sunca, kosa talasasta i bela, i imao je prosede potkresane brkove.
<BR>&nbsp;&nbsp;&nbsp;&nbsp;&nbsp;Uđosmo sve troje u kuću. Unutrašnjost nije bila prostrana, ali je bila nameštena iznenađujuće otmeno. Na jednom zidu je bila polica, na njoj krčag. U sredini prostorije stajao je sto, zastrt belim platnom i postavljen srebrnim priborom i svetlucavim kristalom. Bilo je postavljeno za tri osobe. Na zidovima su visile slike, na podu debeo tepih.
<BR>&nbsp;&nbsp;&nbsp;&nbsp;&nbsp;"Gospođice Lensing, molim vas", reče naš domaćin, "izvolite sesti ovde. Gospodin Karson će preko puta vas. Sada možemo da počnemo. Siguran sam da je supa još vruća."
<BR>&nbsp;&nbsp;&nbsp;&nbsp;&nbsp;Nije bilo više nikoga. Samo nas troje. A svakako je neko drugi spremio ručak, pomislih, iako tog nekog nema, kao ni kuhinje. Ali je ta pomisao bila letimična i izgubila se kako se i javila, jer se nije slagala s ovom sobom i postavljenim stolom.
<BR>&nbsp;&nbsp;&nbsp;&nbsp;&nbsp;Supa je bila izvrsna, salata sveža i zelena, odresci savršeno ispečeni. Vino je bilo čist užitak.
<BR>&nbsp;&nbsp;&nbsp;&nbsp;&nbsp;"Možda će vas zanimati", reče naš otmeni domaćin, "da sam dosta razmišljao o mogućnostima onoga što ste mi rekli, možda malčice brzopleto, kada smo se poslednji put videli. Zaključio sam da je pomisao da bi bilo moguće sačuvati iskustva, sopstvena i drugih ljudi, zanimljiva i da puno obećava. Pomislite kakvo bismo blago sakupili za pozne, samotne godine, kada naših prijatelja više neće biti, niti prilike za sticanje novih iskustava. Potrebno je samo da skinemo taj paket sa police na kojoj smo ga čuvali, negovali, ili kakav već izraz odgovara tome, recimo stotinu godina, i otvorivši, još jednom da uživamo u istom iskustvu, jasnom i svežem kao prvi put kada smo ga doživeli."
<BR>&nbsp;&nbsp;&nbsp;&nbsp;&nbsp;Slušao sam sve ovo i bio iznenađen, naravno, ali ne toliko koliko je trebalo da budem, na neki način slično čoveku koji sanja fantaziju, i još dok sanja, zna da je to fantazija, ali takva da on ne može da utiče na nju.
<BR>&nbsp;&nbsp;&nbsp;&nbsp;&nbsp;"Pokušao sam da zamislim", reče naš domaćin, "različite sastojke koje bi čovek mogao da poželi da spremi u taj paket. Osim samog iskustva, njegovog konteksta, da tako kažemo, mogao bi da poželi da uhvati i sačuva sve usputne činioce koji bi poslužili kao podloga svemu tome: zvuk, utisak vetra i sunca, oblak koji plovi nebom, boju i miris. Zato što bi taj paket, da bi dao željene rezultate, morao da bude što potpuniji. Morao bi da poseduje sve one elemente koji bi bili dragoceni u prizivanju savršenog sećanja na neki događaj od pre mnogo godina. Zar ne mislite i vi tako, gospodine Karson?"
<BR>&nbsp;&nbsp;&nbsp;&nbsp;&nbsp;"Da", rekoh, "čini mi se da mislim."
<BR>&nbsp;&nbsp;&nbsp;&nbsp;&nbsp;"Takođe sam se pitao", nastavio je, "po kojim merilima treba odabrati iskustva za paket. Da li bi bilo mudrije odabrati samo ona prijatna, ili bi ih trebalo pomešati i s onima koja nisu tako prijatna? Možda bi bilo dobro sačuvati nekoliko onih koja su bila čista neprijatnost, ako ni zbog čega drugog a ono kao podsetnik da treba biti skroman."
<BR>&nbsp;&nbsp;&nbsp;&nbsp;&nbsp;"Mislim", reče Sintija, "da bi trebalo odabrati širok spektar, postaravši se, naravno, da bude dovoljno prijatnih iskustava. Ako kasnije ne bude potrebe za onima manje prijatnim, mogu bezbedno da ostanu na polici, netaknuta."
<BR>&nbsp;&nbsp;&nbsp;&nbsp;&nbsp;"Znate li", reče naš domaćin, "da sam i ja došao do iste pomisli?"
<BR>&nbsp;&nbsp;&nbsp;&nbsp;&nbsp;Sve je bilo tako savršeno i prijatno i bezazleno, tako uljudno. Čak i ako nije bilo stvarno, bilo nam je stalo da verujemo da jeste; uhvatio sam sebe kako zadržavam dah, kao da bih dahom mogao da raspršim čaroliju.
<BR>&nbsp;&nbsp;&nbsp;&nbsp;&nbsp;"Postoji još nešto što se mora uzeti u obzir", reče on. "Ako mu je već pružena takva mogućnost, da li se čovek zadovoljava žetvom iskustava iz doživljenog, ili nastoji da stekne iskustva za koja ima razloga da veruje da će mu koristiti u budućnosti?"
<BR>&nbsp;&nbsp;&nbsp;&nbsp;&nbsp;"Verujem", rekoh mu, "da bi bilo najbolje da ih se sakupi što je više moguće, bez nekih posebnih napora. Reklo bi se da je tako najpoštenije."
<BR>&nbsp;&nbsp;&nbsp;&nbsp;&nbsp;"Kao dodatak svemu ovome", reče on, "uhvatio sam sebe kako zamišljam svet u kome niko ne odrasta. Priznajem, naravno, da je to prilično akrobatsko razmišljanje, skakanje s ideje na ideju. U svetu gde bi bilo moguće sačuvati svoja iskustva, čovek bi samo u nekom budućem trenutku bio u stanju da oživi iskustva iz prošlosti. Ali u svetu večne mladosti on ne imao potrebu da ih čuva. Svaki novi dan nosio bi istu svežinu i neprestana čuda, koja postoje u dečjem svetu. Ne bi bilo spoznaje prolaznosti, niti straha od budućnosti. Život bi bio večan i ne bi bilo želje za promenom. Čovek bi postojao u večnoj matrici, i mada ne bi bilo velike razlike između današnjeg i narednog dana, čovek bi bio svestan toga, i ne bi bilo dosade. Ali mislim da sam se predugo zadržao na ovoj temi. Hteo bih nešto da vam pokažem. Nedavno je nabavljeno."
<BR>&nbsp;&nbsp;&nbsp;&nbsp;&nbsp;Ustavši od stola otišao je do police i uzeo krčag. Doneo ga je i dao Sintiji.
<BR>&nbsp;&nbsp;&nbsp;&nbsp;&nbsp;"To je hidrija", reče. "Krčag za vodu. Atina, šesti vek, lep primerak crne keramike. Grnčar je uzeo crvenu glinu, malo je ublažio primesom žute i ispunio reljef crnom caklinom. Ako pogledate dno, videćete grnčarev znak."
<BR>&nbsp;&nbsp;&nbsp;&nbsp;&nbsp;Sintija okrenu krčag. "Evo ga", reče.
<BR>&nbsp;&nbsp;&nbsp;&nbsp;&nbsp;"Prevedeno", reče naš domaćin, "tu piše 'Nikostenes me je načinio'."
<BR>&nbsp;&nbsp;&nbsp;&nbsp;&nbsp;Ona mi ga dodade preko stola. Bio je teži nego što sam očekivao. Urezan u njegovu stranicu, ocrtan caklinom, ležao je ranjeni ratnik, sa štitom još vezanim za mišicu, stežući koplje, čiji je kraj držalje bio ukopan u zemlju, vrh uperen uvis. Obrnuvši krčag, opazih još jedan lik ... drugog ratnika koji se, poražen, oslanjao na svoj štit, sa slomljenim kopljem koje se vuklo za njim po zemlji. Videlo se da je umoran i očajan; zamor i poraz bili su u svakoj crti njegovog lika.
<BR>&nbsp;&nbsp;&nbsp;&nbsp;&nbsp;"Atina, kažete?"
<BR>&nbsp;&nbsp;&nbsp;&nbsp;&nbsp;Potvrdio je. "Veoma srećno otkriće. Izvrstan primer najbolje grčke keramike iz toga perioda. Opažate da su likovi stilizovani. Onovremeni grnčari nisu znali za realistično prikazivanje. Cilj im je bio da ukrase, ne da pogode oblik."
<BR>&nbsp;&nbsp;&nbsp;&nbsp;&nbsp;Uzeo mi je krčag i vratio ga na policu.
<BR>&nbsp;&nbsp;&nbsp;&nbsp;&nbsp;"Bojim se", reče Sintija, "da sad moramo da pođemo. Kasno je. Ručak je bio divan."
<BR>&nbsp;&nbsp;&nbsp;&nbsp;&nbsp;Sve je bilo čudno od samog početka, iako sasvim prijatno, ali se taj osećaj sada pojačao, i stvarnost je postala zamagljena toliko da sam malo toga zapamtio dok se nismo našli napolju i prošli kroz kapiju.
<BR>&nbsp;&nbsp;&nbsp;&nbsp;&nbsp;Onda se stvarnost vratila na mesto, i ja se okrenuh. Kuća je bila tamo, ali je bila trošnija, ruševnija nego što je maločas izgledala. Vrata su bila poluotvorena, ljuljala se na vetru koji je brisao proplankom, noseća greda krova bila je ugnuta, dajući kući izgled ruševine. Prozorska okna bila su razbijena. Nije bilo tarabe i ruža, ni stabla u cvatu pored ulaza.
<BR>&nbsp;&nbsp;&nbsp;&nbsp;&nbsp;"Obmanuti smo", rekoh.
<BR>&nbsp;&nbsp;&nbsp;&nbsp;&nbsp;Sintija dahnu u čudu: "A izgledalo je tako stvarno", reče.
<BR>&nbsp;&nbsp;&nbsp;&nbsp;&nbsp;Mučilo me je zašto je taj čovek, ko god da je bio, učinio tako nešto. Čemu tako savršena iluzija? Zašto, kada bi bolje poslužilo svrsi da nam je dozvolio da pronađemo napuštenu i ruševnu kuću u kojoj očito godinama niko nije živeo? U tom slučaju bismo je samo pogledali i otišli.
<BR>&nbsp;&nbsp;&nbsp;&nbsp;&nbsp;Vratio sam se do ulaza, sa Sintijom iza sebe, i ušao u kuću. U osnovi je bila ista kao pre, iako ne više onako uredna i otmena. Nije bilo tepiha na podu niti slika na zidovima. Sto je stajao u sredini prostorije, i stolice, baš kao što smo sedeli na njima, odmaknute na isti način kako smo ih ostavili kada smo ustali da pođemo. Ali na stolu nije bilo ničega. Polica je još bila na zidu, i krčag na njoj.
<BR>&nbsp;&nbsp;&nbsp;&nbsp;&nbsp;Prošao sam kroz sobu i uzeo ga. Odneo sam ga do vrata, gde je bilo svetlije. Koliko sam mogao da vidim, bio je to isti komad, onaj koji nam je pokazao naš domaćin.
<BR>&nbsp;&nbsp;&nbsp;&nbsp;&nbsp;"Koliko poznaješ grčku keramiku?" upitah Sintiju.
<BR>&nbsp;&nbsp;&nbsp;&nbsp;&nbsp;"Znam samo da postoje crna i crvena keramika. Crna je starija."
<BR>&nbsp;&nbsp;&nbsp;&nbsp;&nbsp;Protrljah palcem grnčarev znak.
<BR>&nbsp;&nbsp;&nbsp;&nbsp;&nbsp;"Onda ne znaš da li tu piše ono što nam je rečeno da piše?"
<BR>&nbsp;&nbsp;&nbsp;&nbsp;&nbsp;Ona odmahnu glavom. "Znam da su grnčari upotrebljavali takve oznake. Ali ne bih umela da ih pročitam. Ima tu još nešto. Izgleda suviše nov, suviše očuvan, kao da je nedavno izašao iz peći. Nema tragova upotrebe, niti starosti. Korišćena grnčarija se nalazi u iskopinama. Morala je biti godinama u zemlji. Ova ovde izgleda kao da nikada nije bila zakopana."
<BR>&nbsp;&nbsp;&nbsp;&nbsp;&nbsp;"Ne verujem da je bio... zakopan, mislim", rekoh. "Anahronijanac je mogao da ga uzme u vreme kada je načinjen, ili malo posle toga, kao prvoklasan primerak dobro urađenog zanatskog posla. Zatim je vekovima bio pomno čuvan kao deo njegove zbirke."
<BR>&nbsp;&nbsp;&nbsp;&nbsp;&nbsp;"Misliš da je on bio taj?"
<BR>&nbsp;&nbsp;&nbsp;&nbsp;&nbsp;"Ko bi drugi mogao da bude? Ko bi drugi, u ovo doba pustoši, mogao da ima takav komad?"
<BR>&nbsp;&nbsp;&nbsp;&nbsp;&nbsp;"Ali on ima toliko likova. On je i popisivač i otmen čovek koji nas je pozvao na ručak, i onaj drugi čudak koga je video moj davni predak."
<BR>&nbsp;&nbsp;&nbsp;&nbsp;&nbsp;"Imam osećaj", rekoh, "da taj može da bude bilo šta. Ili bar da uveri druge u to. Čini mi se da nam se u liku Popisivača prikazao onakav kakav zaista jeste."
<BR>&nbsp;&nbsp;&nbsp;&nbsp;&nbsp;"U tom slučaju, u skrovištu pod našim nogama, duboko u steni, leži blago", reče Sintija. "Treba sam da pronađemo ulaz u tunel."
<BR>&nbsp;&nbsp;&nbsp;&nbsp;&nbsp;"Da", rekoh, "i kada nađemo blago, šta ćemo s njim? Da sedimo i gledamo ga? Da svako uzme po jedan komad i da ga tetoši?"
<BR>&nbsp;&nbsp;&nbsp;&nbsp;&nbsp;"Ali sad bar znamo gde se nalazi."
<BR>&nbsp;&nbsp;&nbsp;&nbsp;&nbsp;"Tačno. Ako uspemo da se vratimo u naše vreme, ako seni znaju šta rade, ako zaista postoji vremenska kapija, ako je tako, treba samo da se vratimo deset hiljada godina u budućnost, mereno prema našem vremenu..."
<BR>&nbsp;&nbsp;&nbsp;&nbsp;&nbsp;"Veruješ u sve to što govoriš?"
<BR>&nbsp;&nbsp;&nbsp;&nbsp;&nbsp;"Recimo samo ovo: prihvatam to kao mogućnost."
<BR>&nbsp;&nbsp;&nbsp;&nbsp;&nbsp;"Fleč, a ako ne postoji vremenska kapija? Ako smo zarobljeni ovde?"
<BR>&nbsp;&nbsp;&nbsp;&nbsp;&nbsp;"Učinićemo sve što možemo. Pronaći ćemo način."
<BR>&nbsp;&nbsp;&nbsp;&nbsp;&nbsp;Izašli smo iz kuće i uputili se niz jarugu. Ispod nas je ležala reka i njiva kukuruza, kuća sa mrtvacem, korovom obrasla bašta pored kuće.
<BR>&nbsp;&nbsp;&nbsp;&nbsp;&nbsp;"Ne verujem", reče Sintija, "da postoji vremenska kapija. Seni nisu naučnici, već šeprtlje. Delić sekunde, kažu, a onda nas pošalju ovamo."
<BR>&nbsp;&nbsp;&nbsp;&nbsp;&nbsp;Zastenjah. Nije bilo vreme da se tako govori. Ali, ona je bila uporna. Pružila je ruku i zaustavila me, i ja se okrenuh da je pogledam.
<BR>&nbsp;&nbsp;&nbsp;&nbsp;&nbsp;"Fleč", reče ona. "Mora da postoji rešenje. U slučaju da ne bude vremenske kapije."
<BR>&nbsp;&nbsp;&nbsp;&nbsp;&nbsp;"Možda postoji", rekoh.
<BR>&nbsp;&nbsp;&nbsp;&nbsp;&nbsp;"A ako ne?"
<BR>&nbsp;&nbsp;&nbsp;&nbsp;&nbsp;"Ako ne", rekoh, "otići ćemo u onu kuću dole. Očistićemo je. U njoj može da se živi, a ima i alatki. Sačuvaćemo seme iz bašte da zasejemo svoju. Hvataćemo ribu, lovićemo, i nekako ćemo živeti."
<BR>&nbsp;&nbsp;&nbsp;&nbsp;&nbsp;"I ti ćeš me voleti, Fleč?"
<BR>&nbsp;&nbsp;&nbsp;&nbsp;&nbsp;"Da", rekoh. "Mislim da te već volim."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
