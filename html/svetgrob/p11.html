<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Nekako sam pao u jezero, i tonuo sam po treći i poslednji put, davio sam se, s vodom na licu i vodom u nosu, bez daha. Zakašljah se, zastenjah i otvorih oči, i voda mi s kose poteče niz lice.
<BR>&nbsp;&nbsp;&nbsp;&nbsp;&nbsp;Videh da nisam u jezeru, već na suvom, i u svetlosti vatre koja je gorela malo po strani opazih tamnu figuru čoveka s drvenom kofom u rukama, te shvatih da sam dobio punu kofu vode u lice.
<BR>&nbsp;&nbsp;&nbsp;&nbsp;&nbsp;Nisam mu dobro video lice jer je stajao ispred vatre, ali mu blesnuše beli zubi dok je ljutitim glasom vikao nešto što nisam razumeo.
<BR>&nbsp;&nbsp;&nbsp;&nbsp;&nbsp;S moje desne strane dolazila je neka strašna galama i videh, okrenuvši glavu u tom pravcu, da je to Bronko, na leđima, okružen gomilom ljudi koji su vikali, nalećući i izmičući se, pokušavajući da ga dohvate. Ali nisu baš bili uspešni u tome, jer je pored dve slomljene noge Bronko imao šest zdravih, kojima se vredno ritao prema njima.
<BR>&nbsp;&nbsp;&nbsp;&nbsp;&nbsp;Potražih pogledom Sintiju i ugledah je pored vatre. Sedela je na neobičan način na zemlji, s jednom rukom čudno podignutom, i tada shvatih da joj krupan čovek, koji je stajao iznad nje, steže ruku; kada je pokušala da se podigne, on joj je zavrnu i ona ponovo sede, prilično teško.
<BR>&nbsp;&nbsp;&nbsp;&nbsp;&nbsp;Krenuh da ustanem i na to me čovek s kofom napade, zamahnuvši njome kao da će mi prosuti mozak. Nisam uspeo da se uspravim, ali sam bio na nogama i čučao, i kada videh kofu kako dolazi, odbacih se u stranu i ispružih ruku. Kofa me zamalo promaši, a ja iskrenuh rame i poduhvatih čoveka kod kolena, tako da je preleteo preko mene i tresnuo iza, na zemlju. Nisam čekao da vidim šta je s njim, već se bacih da pređem onih nekoliko metara koliko me je delilo od čoveka koji je izvijao Sintijinu ruku.
<BR>&nbsp;&nbsp;&nbsp;&nbsp;&nbsp;On vide da dolazim, pusti je i poče da traži nož za pojasom, ali je bio spor u tome, ja ga razvukoh pravo u bradu, zamahnuvši pesnicom negde od vrha čizama. Kunem se da ga je udarac podigao čitavu stopu od zemlje tako da je odleteo nazad, krut kao štap. Pao je na zemlju i ostao da leži, a ja dohvatih Sintiju da joj pomognem da ustane, iako se činilo da joj pomoć nije potrebna. Dok sam joj pomagao, začuh dreku iza sebe, te se okrenuh i videh da su se dvojica od onih koji su saletali Bronka, odvojili i pošli na mene.
<BR>&nbsp;&nbsp;&nbsp;&nbsp;&nbsp;Od trenutka kada mi je kofa voda pljusnula u lice i probudila me iz nesvesti, posle udarca po glavi, bio sam suviše zaposlen da bih obratio pažnju na detalje situacije u kojoj smo se nalazili, ali sam sada imao vremena da opazim da su ljudi koji su mi se približavali bili malo privlačan svet. Neki su bili odeveni u jelenju kožu, dok su drugi nosili krznene kape i video sam, čak i na slaboj svetlosti vatre, da je to odrpana i prljava družina, da se kreću pognuto i pritajeno, a ne uspravno i otvoreno, kako priliči čoveku. Neki od njih nosili su nekakve puške, a tu i tamo bleskao je metal isukanih noževa, i otuda zaključih da nemam bogzna kakve izglede protiv njih.
<BR>&nbsp;&nbsp;&nbsp;&nbsp;&nbsp;"Bolje bi bilo da bežiš", rekoh Sintiji. "Pokušaj da se negde sakriješ."
<BR>&nbsp;&nbsp;&nbsp;&nbsp;&nbsp;Ništa mi nije odgovorila, i kada sam pogledao zašto, videh da se sagnula, pipajući po zemlji. Onda se uspravila, stežući u svakoj ruci po močugu, kvrgave grane sa gomile drva koje je izgleda bilo sakupljeno za loženje vatre. Dodala mi je jednu, a zatim se pomerila da mi bude uz bok, stežući obema rukama drugu batinu.
<BR>&nbsp;&nbsp;&nbsp;&nbsp;&nbsp;Stajali smo tako rame uz rame, s močugama u rukama, i to je verovatno izgledalo hrabro, ali sam bio svestan koliko je beskorisno.
<BR>&nbsp;&nbsp;&nbsp;&nbsp;&nbsp;Ljudi su zastali kada su videli da smo najednom naoružani batinama, ali su mogli da nas opkole i savladaju kad god hoće. Nekoliko će ih možda zaraditi čvoruge, ali će nas nadjačati već brojnošću.
<BR>&nbsp;&nbsp;&nbsp;&nbsp;&nbsp;Veliki klipan, koji je stajao nešto ispred ostalih, reče: "Šta je, bre, vama? Šta će vam te močuge?"
<BR>&nbsp;&nbsp;&nbsp;&nbsp;&nbsp;"Napali ste nas", rekoh.
<BR>&nbsp;&nbsp;&nbsp;&nbsp;&nbsp;"A vi ste nam se prikrali", reče čovek.
<BR>&nbsp;&nbsp;&nbsp;&nbsp;&nbsp;"Osetili smo dim", reče Sintija. "Nismo vam se prikrali."
<BR>&nbsp;&nbsp;&nbsp;&nbsp;&nbsp;Negde levo od nas čulo se frktanje i zvuk kopita. U šumarku iza vatre nalazile su se životinje.
<BR>&nbsp;&nbsp;&nbsp;&nbsp;&nbsp;"Prikradali ste se", čovek je bio uporan. "Vi i vaša velika zver."
<BR>&nbsp;&nbsp;&nbsp;&nbsp;&nbsp;Dok smo govorili, drugi su nas opkoljavali. Spremali su se da nas napadnu sa dve strane.
<BR>&nbsp;&nbsp;&nbsp;&nbsp;&nbsp;"Hajde da se objasnimo", rekoh ja. "Mi smo putnici. Nismo znali da ste tu i..."
<BR>&nbsp;&nbsp;&nbsp;&nbsp;&nbsp;Odjednom s oba boka zatrupkaše koraci a odnekud iz šume zaori se zavijajući krik koji zaustavi iznenadni nalet... Bio je to divlji i svirep ratni poklič koji je ledio krv i dizao kosu na glavi. Iza zastora drveća izbi visoka metalna figura, krećući se veoma brzo, i taj prizor natera bandu, koja se spremala da nas pregazi, u divlje bekstvo.
<BR>&nbsp;&nbsp;&nbsp;&nbsp;&nbsp;"Elmer!" vrisnu Sintija, ali on nije obraćao pažnju na nas. Jedan od begunaca se sapleo u trku i Elmer ga uhvati usred koraka, podiže njegovo koprcavo telo visoko u vazduh i odbaci ga u tamu. Zagrme pucanj iz puške i začu se šupalj udar zrna o Elmerovo metalno telo, ali to je bio jedini hitac koji su begunci stigli da ispale. Zatrčali su se u šumu iza vatre, s Elmerom za petama. Prestrašeno su vikali i kroz galamu se čulo pljuskanje vode dok su gazili preko potoka iza logora.
<BR>&nbsp;&nbsp;&nbsp;&nbsp;&nbsp;Sintija je već trčala prema Bronku koji je pokušavao da se podigne, i ja potrčah za njom. Uspesmo zajedno da ga uspravimo.
<BR>&nbsp;&nbsp;&nbsp;&nbsp;&nbsp;"Bio je to Elmer", reče Bronko, kada smo ga podigli. "Ima da im pokaže njihovog boga."
<BR>&nbsp;&nbsp;&nbsp;&nbsp;&nbsp;Vika i jaukanje gubili su se u daljini. "Mora da ih ima još", reče Bronko, "kriju se u šumi. Ali u njima ipak nema zlobe, jer su to priprosta stvorenja."
<BR>&nbsp;&nbsp;&nbsp;&nbsp;&nbsp;"Konji", reče Sintija. "Mora da ih ima mnogo. Mislim da su ti ljudi torbari."
<BR>&nbsp;&nbsp;&nbsp;&nbsp;&nbsp;"Hoćeš li mi reći šta se tačno dogodilo?" upitah je. "Ulazili smo u šumu i bilo je mračno. Sledeće čega se sećam je kako mi neko pljuska vodu u lice."
<BR>&nbsp;&nbsp;&nbsp;&nbsp;&nbsp;"Udarili su te", reče Sintija, "a mene su uhvatili, i odvukli su nas do vatre. Vukli su te za noge, bio si prilično smešan."
<BR>&nbsp;&nbsp;&nbsp;&nbsp;&nbsp;"Sigurno si umirala od smeha."
<BR>&nbsp;&nbsp;&nbsp;&nbsp;&nbsp;"Ne", reče ona, "nisam se smejala, ali si ipak bio smešan."
<BR>&nbsp;&nbsp;&nbsp;&nbsp;&nbsp;"A Bronko?"
<BR>&nbsp;&nbsp;&nbsp;&nbsp;&nbsp;"Žurio sam ti u pomoć", reče Bronko, "ali sam se sapleo i pao. Onda sam se branio, i to dobro, onako na leđima, zar ne? Kada su se sjatili oko mene, uspeo sam da im podelim nekoliko poštenih udaraca starim dobrim kopitima."
<BR>&nbsp;&nbsp;&nbsp;&nbsp;&nbsp;"Nismo mogli da ih vidimo", reče Sintija. "Čekali su nas u zasedi. Videli su kako dolazimo, i pritajili se. Nismo videli vatru jer je jaruga bila duboka."
<BR>&nbsp;&nbsp;&nbsp;&nbsp;&nbsp;"Naravno, imali su stražare", rekoh. "Imali smo sreće što smo ih se oslobodili."
<BR>&nbsp;&nbsp;&nbsp;&nbsp;&nbsp;Približili smo se vatri i stali oko nje. Već je dogorevala, ali je nismo podsticali. Nekako smo se osećali sigurnije u prigušenoj svetlosti. S jedne strane su bili naslagani zavežljaji i sanduci, a sa druge gomila drva dovučenog za potpalu. Svuda okolo ležao je pribor za kuvanje i jelo, i puške.
<BR>&nbsp;&nbsp;&nbsp;&nbsp;&nbsp;Nešto bučno zapljuska kroz potok i zašušta kroz grmlje. Bacih se prema puškama, ali Bronko reče: "To se samo Elmer vraća", i ja spustih pušku. Ne znam zašto sam je i podižao - nisam imao pojma kako se njom rukuje.
<BR>&nbsp;&nbsp;&nbsp;&nbsp;&nbsp;Elmer se probi iz grmlja.
<BR>&nbsp;&nbsp;&nbsp;&nbsp;&nbsp;"Pobegoše", reče. "Hteo sam da uhvatim bar jednog da ga ispitamo, ali su bili suviše vešti za mene."
<BR>&nbsp;&nbsp;&nbsp;&nbsp;&nbsp;"Preplašio si ih", reče Bronko.
<BR>&nbsp;&nbsp;&nbsp;&nbsp;&nbsp;"Jeste li svi dobro?" upita Elmer. "Kako ste, gospođice?"
<BR>&nbsp;&nbsp;&nbsp;&nbsp;&nbsp;"Svi smi dobro", reče Sintija. "Jedan od njih je udario Fleča batinom i onesvestio ga, ali izgleda da mu je sada dobro."
<BR>&nbsp;&nbsp;&nbsp;&nbsp;&nbsp;"Imam čvorugu", rekoh, "i glava me prilično boli, rekao bih. Ali je inače sve u redu."
<BR>&nbsp;&nbsp;&nbsp;&nbsp;&nbsp;"Fleč", reče Elmer, "kako bi bilo da naložiš vatru i staviš nešto da se kuva? Ti i gospođica Sintija mora da ste gladni. I umorni, sigurno. Odbacio sam stvari koje sam nosio. Idem po njih."
<BR>&nbsp;&nbsp;&nbsp;&nbsp;&nbsp;"Zar ne bi bilo bolje da odemo odavde?" upitah.
<BR>&nbsp;&nbsp;&nbsp;&nbsp;&nbsp;"A, oni se neće vraćati", reče Elmer. "Zasad. Naročito sad, pred zoru. Pojaviće se sutra uveče, ali mi tada više nećemo biti ovde."
<BR>&nbsp;&nbsp;&nbsp;&nbsp;&nbsp;"Konji su im vezani u šumi", reče Bronko. "Tovarne životnje, koje su nosile one zavežljaje i sanduke. Možda bismo mogli da ih upotrebimo."
<BR>&nbsp;&nbsp;&nbsp;&nbsp;&nbsp;"Povešćemo ih", reče Elmer. "Ostavićemo naše prijatelje da pešače. I još nešto... jako me zanima šta je u onim zavežljajima. Možda je nešto što im ne bi bilo drago da neko vidi."
<BR>&nbsp;&nbsp;&nbsp;&nbsp;&nbsp;"Možda", reče Bronko. "A možda su samo hteli kavgu. Možda su samo ratoborni i sirovi."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
