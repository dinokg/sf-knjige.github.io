<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Litica je još bila tu, sa grbavim kedrovima na leđima, a tu su bila i brda i dolina između njih. Ali to više nije bila divljina. Potok je tekao između obala od uredno naslaganog kamena, travnjaci su bili potkresani poput tepiha i pružali se od podnožja litice do kanala. Spomenici su stajali u nejednakim nizovima, a između njih su bili zasadi zimzelena i tise.
<BR>&nbsp;&nbsp;&nbsp;&nbsp;&nbsp;Osetio sam kako se Sintija pribila uza me, ali je nisam pogledao. Nisam smeo da je pogledam. "Seni su opet zabrljale", rekoh.
<BR>&nbsp;&nbsp;&nbsp;&nbsp;&nbsp;Pokušao sam da izračunam koliko je trebalo Groblju da se proširi od svoje ondašnje granice do ovog mesta i odgovor je morao biti mnogo vekova... možda isto toliko u budućnost koliko smo bili premešteni u prošlost.
<BR>&nbsp;&nbsp;&nbsp;&nbsp;&nbsp;"Nemoguće da su bili toliko nespretni", reče Sintija. "Jednostavno nemoguće. Možda jednom, ali ne dva puta zaredom."
<BR>&nbsp;&nbsp;&nbsp;&nbsp;&nbsp;"Prodali su nas", rekoh.
<BR>&nbsp;&nbsp;&nbsp;&nbsp;&nbsp;"Već su imali priliku da nas prodaju", reče ona, "kada su nas poslali u prošlost. Zašto bi to dvaput učinili? Ako su hteli da nas se otarase, mogli su nas ostaviti gde smo bili. U tom slučaju ne bi bilo vremenske kapije. Fleč, tu nema logike."
<BR>&nbsp;&nbsp;&nbsp;&nbsp;&nbsp;Naravno, bila je u pravu. Nisam pomislio na to. Tu zaista nije bilo logike.
<BR>&nbsp;&nbsp;&nbsp;&nbsp;&nbsp;"Mora da je to naprosto njihova nesposobnost."
<BR>&nbsp;&nbsp;&nbsp;&nbsp;&nbsp;Zaokružio sam pogledom Groblje.
<BR>&nbsp;&nbsp;&nbsp;&nbsp;&nbsp;"Možda bi bilo bolje", rekoh, "da smo ostali sa Džoom i Ivanom. Imali bismo gde da živimo i čime da putujemo. Mogli bismo da idemo svuda sa njima. Bili bi nam dobro društvo. Ne znam šta nas čeka ovde."
<BR>&nbsp;&nbsp;&nbsp;&nbsp;&nbsp;"Neću plakati", reče Sintija. "Neka sam prokleta ako zaplačem. A tako mi se plače."
<BR>&nbsp;&nbsp;&nbsp;&nbsp;&nbsp;Poželeh da je zagrlim, ali to nisam učinio. Da sam je dodirnuo, izazvao bih suze.
<BR>&nbsp;&nbsp;&nbsp;&nbsp;&nbsp;"Možemo da pogledamo da li je Popisivačeva kuća na istom mestu", rekoh. "Ne verujem da je još tamo, ali možemo da pogledamo. Koliko poznajem Groblje, sigurno su je srušili."
<BR>&nbsp;&nbsp;&nbsp;&nbsp;&nbsp;Pošli smo dnom jaruge i hodanje je bilo lako. Kao da idemo po tepihu. Nije bilo neravnog zemljišta niti stena koje bismo morali da obilazimo. Oko nas su bili samo spomenici i zasadi zimzelena i tise.
<BR>&nbsp;&nbsp;&nbsp;&nbsp;&nbsp;Bacio sam pogled na neke od datuma na spomenicima, iako nije bilo načina da utvrdim koliko su stari, ali su datumi koje sam video bili dokaz da smo bili bar trideset vekova posle vremena u koje smo se nadali da ćemo se vratiti. Sintija iz nekog razloga nije obraćala pažnju na datume, a ja sam ćutao o njima. Ili, kad bolje razmislim, obratila je pažnju i prećutala to, kao i ja.
<BR>&nbsp;&nbsp;&nbsp;&nbsp;&nbsp;Stigli smo do reke; činila nam se ista kao pre, osim što je drveće duž obala ustupilo mesto spomenicima i travnjacima Groblja.
<BR>&nbsp;&nbsp;&nbsp;&nbsp;&nbsp;Posmatrao sam reku razmišljajući kako neke stvari, uprkos svim promenama, uspevaju da opstanu. Reka je još tekla tuda, valjajući se zemljom između bregova, i nije bilo nikoga ko bi mogao da joj uspori tok ili ublaži silinu.
<BR>&nbsp;&nbsp;&nbsp;&nbsp;&nbsp;Sintija me zgrabi za ruku.
<BR>&nbsp;&nbsp;&nbsp;&nbsp;&nbsp;Bila je uzbuđena. "Fleč, jesmo li ovde pronašli Popisivačevu kuću?"
<BR>&nbsp;&nbsp;&nbsp;&nbsp;&nbsp;Pokazivala je prema uzvišenjima i kada sam pogledao tamo, ostadoh bez daha. Ne zato što je tamo bilo nečega što bi me ostavilo bez daha. Osim, možda, čudesne lepote prizora. Ono što mi je oduzelo dah bilo je to kako se čitava scena promenila. Isto mesto smo videli (u drugom vremenu) samo nekoliko sati ranije. Tada je to bila divljina - guste šume koje su se spuštale do reke, sa krovom kuće u kojoj je ležao mrtvac, jedva vidljivim među krošnjama, i goli, kvrgavi vrhovi bregova koji su podupirali nebo. Sada je sve bilo uredno i zeleno i kultivisano, a na vrhu uzvisine, gde je pre bila mala trošna kuća u kojoj smo ručali sa ljubaznim domaćinom, nalazila se građevina iz snova. Bila je sva od belog kamena, ali je ostavljala utisak tananosti koja isključivala upotrebu kamena. Ležala je nisko na obronku i spreda je imala tri trema, poduprta vilinskim stubovima koji su s ove udaljenosti izgledali vitki poput olovaka, i uska prozorska okna duginih boja duž celog pročelja. Visoko stepenište vodilo je sve do reke.
<BR>&nbsp;&nbsp;&nbsp;&nbsp;&nbsp;"Misliš..." upita ona, prekinuvši se u pola rečenice.
<BR>&nbsp;&nbsp;&nbsp;&nbsp;&nbsp;"Nije Popisivač", rekoh. "Taj nikada ne bi podigao tako nešto."
<BR>&nbsp;&nbsp;&nbsp;&nbsp;&nbsp;Zato što je Popisivač bio šunjalo, skrivač, vrdalo. Šunjao se naokolo pomno se trudeći da ga niko ne vidi, i dizao ljudima ispred nosa one manje predmete (ne starine, jer će to postati tek u budućnosti) koji će ispričati priču o onima od kojih se krio.
<BR>&nbsp;&nbsp;&nbsp;&nbsp;&nbsp;"Ali tu se nalazila njegova kuća."
<BR>&nbsp;&nbsp;&nbsp;&nbsp;&nbsp;"Tačno" rekoh, ne znajući šta drugo da kažem.
<BR>&nbsp;&nbsp;&nbsp;&nbsp;&nbsp;Išli smo pored reke, ne žureći, posmatrajući kuću na bregu, i najzad stigli do mesta gde su se stepenice spuštale do reke, završavajući se na obalskom trgu popločanom velikim kamenim blokovima, sa prostorom ostavljenim za zasade... čega drugog nego zimzelena i tise.
<BR>&nbsp;&nbsp;&nbsp;&nbsp;&nbsp;Stajali smo jedno kraj drugog, kao dvoje zaplašene dece suočene s nekim nepojmljivim čudom, gledajući uvis duž stepenica prema blistavoj prikazi na vrhu brega.
<BR>&nbsp;&nbsp;&nbsp;&nbsp;&nbsp;"Znaš na šta me ovo podseća?" reče Sintija. "Na rajske stepenice."
<BR>&nbsp;&nbsp;&nbsp;&nbsp;&nbsp;"Kako je to moguće? Nikada nisi videla stepenice ka nebu."
<BR>&nbsp;&nbsp;&nbsp;&nbsp;&nbsp;"Pa, ovo izgleda baš kao što su naši preci pisali o tome. Osim što bi trebalo da čujemo trube."
<BR>&nbsp;&nbsp;&nbsp;&nbsp;&nbsp;"Misliš da će moći da prođe bez truba?"
<BR>&nbsp;&nbsp;&nbsp;&nbsp;&nbsp;"Mislim", reče ona, "da ću nekako preživeti."
<BR>&nbsp;&nbsp;&nbsp;&nbsp;&nbsp;Pitao sam se šta ju je toliko razveselilo. Što se mene tiče, bio sam toliko zapanjen i uznemiren da mi nije bilo do veselja. Bilo je lepo, ako marite za lepotu, ali nije mi se dopadalo što se zgrada nalazi na mestu Popisivačeve kuće. Morala je postojati veza između dve zgrade, i to mi se činilo razumno, ali nikako nisam mogao da odredim prirodu te veze.
<BR>&nbsp;&nbsp;&nbsp;&nbsp;&nbsp;Stepenice su bile duge i prilično strme, i morali smo da idemo polako. Bili smo sami na njima, okolo nije bilo nikoga, iako je do maločas na jednom tremu stajalo troje ili četvoro ljudi.
<BR>&nbsp;&nbsp;&nbsp;&nbsp;&nbsp;Stepenice su se na vrhu brega završavale još jednim trgom, mnogo prostranijim od onoga na obali reke, i mi pođosmo njime prema središnjem tremu. Izbliza, zgrada je bila još lepša nego gledana odozdo. Kamen je bio snežnobeo, linije građevine bile su prefinjene i skladne, a celina je ostavljala utisak svetosti. Nigde nije bilo uklesanog natpisa koji bi pokazao o čemu je reč, i pitao sam se, ošamućeno, šta bi ta zgrada zaista mogla da bude.
<BR>&nbsp;&nbsp;&nbsp;&nbsp;&nbsp;Trem se otvarao u predvorje, zamrznuto u onoj tihoj polutmini koja se vezuje za muzeje ili galerije slika. U sredini odaje nalazila se zastakljena vitrina, sa svetlošću koja je igrala na predmetu u njoj. Kraj vrata koja su vodila iz predvorja, stajala su dva stražara... pretpostavljao sam da su stražari, jer su nosili uniforme. Iz dubine zgrade čuli su se mukli odjeci koraka i glasova.
<BR>&nbsp;&nbsp;&nbsp;&nbsp;&nbsp;Prišli smo vitrini i ugledali onaj isti krčag koji nam je bio pokazan na onom ručku. Mora biti da je isti, rekoh sebi. Samo je jedan ratnik mogao tako nemoćno da se oslanja na svoj štit, samo je jedno slomljeno koplje moglo tako poraženo da se vuče po zemlji.
<BR>&nbsp;&nbsp;&nbsp;&nbsp;&nbsp;Sintija se bila sagnula da pobliže pogleda u vitrinu, i sada se uspravi. "Grnčareva oznaka je ista", reče. "Sigurna sam da jeste."
<BR>&nbsp;&nbsp;&nbsp;&nbsp;&nbsp;"Zašto si tako sigurna? Ne umeš da čitaš grčki. Rekla si da ne umeš."
<BR>&nbsp;&nbsp;&nbsp;&nbsp;&nbsp;"Istina je, ali ime može da se protumači. Nikostenes. Nikostenes me je načinio."
<BR>&nbsp;&nbsp;&nbsp;&nbsp;&nbsp;"Možda je načinio mnogo takvih", rekoh. Ne znam zašto sam se prepirao. Ne znam zašto sam se opirao gotovo sigurnoj spoznaji da je to upravo onaj komad koji je stajao na polici u Popisivačevoj kući.
<BR>&nbsp;&nbsp;&nbsp;&nbsp;&nbsp;"Sigurna sam da jeste", reče ona, "Mora da je bio čuveni grnčar. Ovo mora da je bilo remek-delo ako ga je Popisivač odabrao. A nijedan grnčar ne bi načinio kopiju sopstvenog remek-dela. Mora da je bio napravljen za nekog tada slavnog čoveka..."
<BR>&nbsp;&nbsp;&nbsp;&nbsp;&nbsp;"Za Popisivača, možda."
<BR>&nbsp;&nbsp;&nbsp;&nbsp;&nbsp;"Da", reče ona. "Tako je. Možda baš za Popisivača."
<BR>&nbsp;&nbsp;&nbsp;&nbsp;&nbsp;Bio sam toliko zaokupljen krčagom da nisam ni primetio da mi je prišao jedan od stražara, sve dok nije progovorio.
<BR>&nbsp;&nbsp;&nbsp;&nbsp;&nbsp;"Vi mora da ste Flečer Karson", reče. "Jesam li u pravu?"
<BR>&nbsp;&nbsp;&nbsp;&nbsp;&nbsp;Uspravih se da ga pogledam. "Da", rekoh. "Ja sam, ali kako ste..."
<BR>&nbsp;&nbsp;&nbsp;&nbsp;&nbsp;"A dama je gospođica Lensing?"
<BR>&nbsp;&nbsp;&nbsp;&nbsp;&nbsp;"Jeste, ona je."
<BR>&nbsp;&nbsp;&nbsp;&nbsp;&nbsp;"Da li biste vas dvoje bili ljubazni da pođete sa mnom?"
<BR>&nbsp;&nbsp;&nbsp;&nbsp;&nbsp;"Ne razumem", rekoh. "Zašto da pođemo s vama?"
<BR>&nbsp;&nbsp;&nbsp;&nbsp;&nbsp;"Jedan stari prijatelj bi da porazgovara s vama."
<BR>&nbsp;&nbsp;&nbsp;&nbsp;&nbsp;"To je besmisleno", reče Sintija. "Mi nemamo nikakvih starih prijatelja. Ne ovde."
<BR>&nbsp;&nbsp;&nbsp;&nbsp;&nbsp;"Ne bih da insistiram", reče stražar, sasvim blago.
<BR>&nbsp;&nbsp;&nbsp;&nbsp;&nbsp;"Možda je to Popisivač", reče Sintija.
<BR>&nbsp;&nbsp;&nbsp;&nbsp;&nbsp;Obratih se stražaru. "Nizak čova, sa licem krpene lutke i stisnutim ustašcima?"
<BR>&nbsp;&nbsp;&nbsp;&nbsp;&nbsp;"Ne", reče stražar. "Uopšte nije takav."
<BR>&nbsp;&nbsp;&nbsp;&nbsp;&nbsp;Sačekao je da obiđemo vitrinu i da pođemo za njim.
<BR>&nbsp;&nbsp;&nbsp;&nbsp;&nbsp;Poveo nas je dugačkim hodnikom duž koga su bile poređane druge vitrine i stolovi, sa mnoštvom ukusno postavljenih i označenih predmeta, ali smo išli tako žurno da nisam imao kad da ih bolje pogledam. Nešto dalje u hodniku zaustavio se ispred jednih vrata i pokucao. Glas mu reče da uđe.
<BR>&nbsp;&nbsp;&nbsp;&nbsp;&nbsp;Otvorio je vrata da nas propusti, a onda ih zatvorio za nama, ostavši napolju. Zastali smo kod vrata i ugledali stvar... ne čoveka, već stvar... koja je sedela za stolom.
<BR>&nbsp;&nbsp;&nbsp;&nbsp;&nbsp;"Eto i vas", reče stvar. "Dugo vam je trebalo da dođete. Već sam počeo da strahujem da nećete stići, da je plan ugrožen."
<BR>&nbsp;&nbsp;&nbsp;&nbsp;&nbsp;Glas je dolazio iz nečega što je izgledalo kao mehanički ekvivalent ljudske glave, ugrađen na nešto što se moglo grubo opisati kao nalik na ljudsko telo. Robot, ali ni nalik na robote koje sam viđao - različit od Elmera i od bilo kog drugog normalnog robota. Mehanička naprava koja nije ni po čemu povlađivala ljudskom obliku.
<BR>&nbsp;&nbsp;&nbsp;&nbsp;&nbsp;"Govorite besmislice", rekoh. "Tu smo. Doveo nas je stražar. Zato mislim da nije preterano ako vas pitamo..."
<BR>&nbsp;&nbsp;&nbsp;&nbsp;&nbsp;"Nipošto", reče stvar za stolom. "Nekada davno smo se poznavali. Pretpostavljam da vam može biti oprošteno što me ne prepoznajete, jer sam se prilično izmenio. Nekada ste me znali kao Remzija O'Gilikadija."
<BR>&nbsp;&nbsp;&nbsp;&nbsp;&nbsp;Ovo je bilo naoko neverovatno, ali je u tom glasu bilo nečega što me je gotovo ubedilo.
<BR>&nbsp;&nbsp;&nbsp;&nbsp;&nbsp;"Gospodine O'Gilikadi", reče Sintija, "potrebno je da mi nešto kažete. Koliko je bilo metalnih vukova?"
<BR>&nbsp;&nbsp;&nbsp;&nbsp;&nbsp;"Što, pa to je lako", reče O'Gilikadi. "Bila su tri vuka. Elmer je ubio dva, i preostao je jedan."
<BR>&nbsp;&nbsp;&nbsp;&nbsp;&nbsp;Pokazao je na stolice pored stola. "Pošto ste me proverili, molim vas da sednete. Potrebno je da vam pružim izvesna objašnjenja."
<BR>&nbsp;&nbsp;&nbsp;&nbsp;&nbsp;Kada smo seli, on reče: "Dakle, veoma me raduje i umiruje i divno je što ste ovde. Ovo je sve bilo planirano, i činilo se da je stvar sigurna, ali čovek nikada ne može da bude siguran sa vremenom. Zadrhtim na pomisao šta bi se dogodilo da niste došli. I imam puno pravo da zadrhtim, jer tačno znam šta bi se dogodilo. Mada, kad bolje razmislim, to nije sasvim tačno..."
<BR>&nbsp;&nbsp;&nbsp;&nbsp;&nbsp;"Kad kažete 'sve ovo'", rekoh, "pretpostavljam da mislite na ovaj muzej. Ovo je muzej, zar ne, u kome je Popisivačeva zbirka?"
<BR>&nbsp;&nbsp;&nbsp;&nbsp;&nbsp;"Onda znate za Popisivača?"
<BR>&nbsp;&nbsp;&nbsp;&nbsp;&nbsp;"Moglo bi se reći da smo pogodili."
<BR>&nbsp;&nbsp;&nbsp;&nbsp;&nbsp;"Naravno", reče O'Gilikadi, "moglo se očekivati. Vas dvoje ste veoma pronicljivi."
<BR>&nbsp;&nbsp;&nbsp;&nbsp;&nbsp;"Gde je sada Popisivač?" upita Sintija. "Očekivali smo da ćemo njega videti ovde."
<BR>&nbsp;&nbsp;&nbsp;&nbsp;&nbsp;"Čim je njegova zbirka bila smeštena", reče O'Gilikadi, "ova zbirka, kao i prvobitna, i mnogo bogatija zbirka izvađena iz skrovišta na području starog Balkana, odleteo je na planetu Alden, da povede ekspediciju arheologa na svoju rodnu planetu. Pošto mnogo vekova nije bilo vesti sa nje i od njegovih sunarodnika, on veruje da je njegova rasa iščezla, zbog nekog od mnogih razloga koji mogu da dovedu do nestajanja rasa. Do sada nema vesti od ekspedicije. Nestrpljivo ih očekujemo."
<BR>&nbsp;&nbsp;&nbsp;&nbsp;&nbsp;"Mi?"
<BR>&nbsp;&nbsp;&nbsp;&nbsp;&nbsp;"Ja i sva moja braća seni."
<BR>&nbsp;&nbsp;&nbsp;&nbsp;&nbsp;"Hoćete da kažete da ste svi takvi?"
<BR>&nbsp;&nbsp;&nbsp;&nbsp;&nbsp;"Nego šta", reče on. "Bio je to deo pogodbe koju smo sklopili. Nego, zaboravio sam da vi ne znate za pogodbu. Moraću da vam ispričam."
<BR>&nbsp;&nbsp;&nbsp;&nbsp;&nbsp;Čekali smo da nam bude ispričano.
<BR>&nbsp;&nbsp;&nbsp;&nbsp;&nbsp;"Priča ide ovako", reče on prelazeći na stvar. "Odavde ćemo vas poslati u vaše vreme, u onaj trenutak kada je trebalo da stignete da je vremenska kapija radila kao što sam rekao da hoće..."
<BR>&nbsp;&nbsp;&nbsp;&nbsp;&nbsp;"Ali ste tada zabrljali", rekoh, "pa ćete zabrljati i sada i..."
<BR>&nbsp;&nbsp;&nbsp;&nbsp;&nbsp;Podigao je metalnu ruku, umirujući me. "Nismo zabrljali", reče. "Učinili smo kako smo nameravali. Doveli smo vas ovamo jer plan ne bi uspeo da vas nismo doveli ovamo. Da se niste našli ovde da saznate plan, ne biste znali šta treba da uradite. Ali ako se vratite sa planom u glavi, moći ćete sve ovo da ostvarite."
<BR>&nbsp;&nbsp;&nbsp;&nbsp;&nbsp;"Čekajte malo", pobunih se. "Sve ste pobrkali. Nema logike..."
<BR>&nbsp;&nbsp;&nbsp;&nbsp;&nbsp;"Ima iznenađujuće mnogo logike", reče on. "Tako mora biti. Bili ste u dalekoj prošlosti i mi smo vas doveli ovamo u budućnost da biste se upoznali sa planom, a potom ćete otići u vaše vreme da primenite plan koji će omogućiti da se dogodi budućnost u kojoj se nalazite."
<BR>&nbsp;&nbsp;&nbsp;&nbsp;&nbsp;Skočih na noge i tresnuh šakom po stolu. "Nikad u životu nisam čuo toliko prokletih gluposti", vikao sam. "Potpuno ste pomešali vremena. Kako možemo da budemo dovedeni u budućnost koja neće postojati ako u našem vremenu ne učinimo tu besmislicu koju moramo da učinimo da bi se ovo dogodilo?"
<BR>&nbsp;&nbsp;&nbsp;&nbsp;&nbsp;O'Gilikadi je bio prilično tajnovit u vezi s tim. "Priznajem", reče, "da to može da izgleda pomalo neobično. Ali kada razmislite, uvidećete da je logično. Sada ćemo vas poslati nazad kroz vreme..."
<BR>&nbsp;&nbsp;&nbsp;&nbsp;&nbsp;"I promašiti cilj", rekoh, "za nekoliko hiljada godina..."
<BR>&nbsp;&nbsp;&nbsp;&nbsp;&nbsp;"Nikako", reče O'Gilikadi. "Pogodićemo tačno u centar. Više ne zavisimo samo od umnih sposobnosti. Sada posedujemo i mašinu, vremenski selektor koji može da vas pošalje gde god želite, tačno u delić sekunde. Njegov razvoj bio je deo pogodbe koju smo sklopili."
<BR>&nbsp;&nbsp;&nbsp;&nbsp;&nbsp;"Govorite o planovima", reče Sintija, "i pogodbama. Možda bi pomoglo kada biste nam objasnili."
<BR>&nbsp;&nbsp;&nbsp;&nbsp;&nbsp;"Ako mi samo pružite priliku", reče O'Gilikadi, "biću presrećan da to učinim. Poslaćemo vas u vaš vremenski trenutak i otići ćete do Groblja i posetiti Maksvela Pitera Bela..."
<BR>&nbsp;&nbsp;&nbsp;&nbsp;&nbsp;"A Maksvel Piter Bel će me naglavačke izbaciti", rekoh, "a možda i..."
<BR>&nbsp;&nbsp;&nbsp;&nbsp;&nbsp;"Neće", reče O'Gilikadi, "ako s vama budu dve ratne mašine, ispred zgrade, teško naoružane i spremne za akciju. U tome će biti razlika."
<BR>&nbsp;&nbsp;&nbsp;&nbsp;&nbsp;"Ali kako možete da znate da će ratne mašine..."
<BR>&nbsp;&nbsp;&nbsp;&nbsp;&nbsp;"Pa, vi ste ih uputili, zar ne, da budu u određeno vreme na određenom mestu?"
<BR>&nbsp;&nbsp;&nbsp;&nbsp;&nbsp;"Jesmo."
<BR>&nbsp;&nbsp;&nbsp;&nbsp;&nbsp;"Onda je to u redu. Videćete Maksvela Pitera Bela i dati mu do znanja da imate dokaze da koristi Groblje kao paravan za krijumčarenje starina, i još ćete mu reći..."
<BR>&nbsp;&nbsp;&nbsp;&nbsp;&nbsp;"Krijumčarenje starina nije protivzakonito."
<BR>&nbsp;&nbsp;&nbsp;&nbsp;&nbsp;"Ne, naravno da nije. Ali zamislite šta bi se dogodilo sa pažljivo izglancanim ugledom Majke Zemlje kada bi se saznalo za to. Zasmrdelo bi, ne samo na nepoštenje, već i na svetogrđe, i bile bi potrebne godine da se operu od toga, ako bi uopšte mogli."
<BR>&nbsp;&nbsp;&nbsp;&nbsp;&nbsp;"To bi moglo da upali", rekoh, pomalo nevoljan da priznam.
<BR>&nbsp;&nbsp;&nbsp;&nbsp;&nbsp;"Pažljivo ćete mu objasniti", reče O'Gilikadi, "pazeći da ne shvati pogrešno značenje predloga i vašu nameru, da biste mogli da zaključite da nema potrebe pominjati celu stvar ako on pristane na određene uslove."
<BR>&nbsp;&nbsp;&nbsp;&nbsp;&nbsp;Nabrojao je uslove na prstima, jedan po jedan. "Groblje će pokloniti Aldenskom univerzitetu sve starine u svom posedu, svesrdno se starajući da bude pronađeno i predato sve što je bilo sakriveno, i nadalje će prestati sa svakom trgovinom ove vrste. Groblje će obezbediti brodove za prevoz starina na Alden i smesta će uvesti redovan prevoz do Zemlje po cenama usklađenim sa drugim putnim tarifama u Galaksiji, kao i smeštaj po razumnim cenama za turiste i hodočasnike koji žele da posete Zemlju. Groblje će osnovati i održavati muzeje u kojima će biti smeštena zbirka istorijskih predmeta koje je od osvita čovečanstva sakupljao tome posvećeni student po imenu Roneks sa planete Abernaks. Groblje će..."
<BR>&nbsp;&nbsp;&nbsp;&nbsp;&nbsp;"To je Popisivač?" upita Sintija.
<BR>&nbsp;&nbsp;&nbsp;&nbsp;&nbsp;"To je Popisivač", reče O'Gilikadi, "i ako dozvoljavate da nastavim..."
<BR>&nbsp;&nbsp;&nbsp;&nbsp;&nbsp;"Samo izvolite", reče Sintija.
<BR>&nbsp;&nbsp;&nbsp;&nbsp;&nbsp;O'Gilikadi nastavi, nabrajajući uslove na prste. "Groblje treba da obezbedi sredstva i sve potrebne uslove za program istraživanja pouzdanog sistema za putovanje kroz vreme. Groblje takođe treba da obezbedi sredstva i uslove za još jedan istraživački program, koji će omogućiti otkrivanje i razvijanje metoda kojim će se ljudska ličnost moći u celini ugraditi u robotski mozak, i kada takav metod bude razvijen, prvo će tome biti podvrgnuta grupa bića na planeti Zemlji, poznatih kao seni..."
<BR>&nbsp;&nbsp;&nbsp;&nbsp;&nbsp;"Znači, tako ste vi..."
<BR>&nbsp;&nbsp;&nbsp;&nbsp;&nbsp;"Tako sam ja postao ovo što vidite. Ali da nastavim. Groblje će odobriti osnivanje galaktičke nadzorne komisije koja će, osim što će pratiti sprovođenje uslova iz ovog sporazuma, odsad pa nadalje proveravati poslovanje i akcije Groblja, i davati preporuke za vođenje poslova."
<BR>&nbsp;&nbsp;&nbsp;&nbsp;&nbsp;Zaćutao je.
<BR>&nbsp;&nbsp;&nbsp;&nbsp;&nbsp;"I to je sve?" rekoh.
<BR>&nbsp;&nbsp;&nbsp;&nbsp;&nbsp;"To je sve", reče on. "Nadam se da smo mislili na sve."
<BR>&nbsp;&nbsp;&nbsp;&nbsp;&nbsp;"Rekao bih da jeste", rekoh mu. "Sada još samo da Groblje pristane na to."
<BR>&nbsp;&nbsp;&nbsp;&nbsp;&nbsp;"Mislim da već jesu", reče O'Gilikadi. "Pa, ovde ste, zar ne? A tu sam i ja, kao i muzej i vremenski selektor koji čeka na vas."
<BR>&nbsp;&nbsp;&nbsp;&nbsp;&nbsp;"Na sve ste mislili", reče Sintija, pomalo ljutito i podrugljivo. "Zaboravili ste samo jedno. Šta je sa Flečerovom kompozicijom? Kako ste mogli to da zaboravite? Da nije bilo njegovog sna da je stvori, ništa od ovoga ne bi bilo ostvareno. Vi ne znate koliko je radio na tome i maštao i..."
<BR>&nbsp;&nbsp;&nbsp;&nbsp;&nbsp;"Pomislio sam da ćete to pitati", reče O'Gilikadi. "Ako biste pošli sa mnom do slušaonice, sa druge strane hodnika..."
<BR>&nbsp;&nbsp;&nbsp;&nbsp;&nbsp;"Hoćete da kažete da je imate ovde?"
<BR>&nbsp;&nbsp;&nbsp;&nbsp;&nbsp;"Naravno da je imamo ovde. Gospodin Karson i Bronko su stvorili sjajan rad. Pravo remek-delo. Živela je sve ove godine. I živeće zauvek."
<BR>&nbsp;&nbsp;&nbsp;&nbsp;&nbsp;Tresao sam glavom, zaprepašćen.
<BR>&nbsp;&nbsp;&nbsp;&nbsp;&nbsp;"Šta je s vama, gospodine Karson?" upita O'Gilikadi. "Trebalo bi da se veselite."
<BR>&nbsp;&nbsp;&nbsp;&nbsp;&nbsp;"Zar ne vidite šta ste učinili?" reče Sintija gnevno, očiju blistavih od suza. "Kada bi je sad video, to bi sve pokvarilo. Kako samo možete da predložite da vidi i čuje i oseti delo koje još nije stvorio? Nije trebalo da mu kažete. Sada će mu stalno biti pred očima da mora da stvori remek-delo. A nije ni sanjao o remek-delu. Hteo je samo da napravi iskreno delo, a sada ste vi..."
<BR>&nbsp;&nbsp;&nbsp;&nbsp;&nbsp;Pružih ruku da je prekinem. "U redu je", rekoh. "Ja ću to znati, naravno. Ali, Bronko će biti tamo sa mnom. On će paziti da ne zastranim."
<BR>&nbsp;&nbsp;&nbsp;&nbsp;&nbsp;"Onda, u tom slučaju", reče O'Gilikadi dižući se, "treba da obavite još jednu stvar pre nego što se vratite u svoje vreme. Napolju vas čekaju neki prijatelji da vas pozdrave."
<BR>&nbsp;&nbsp;&nbsp;&nbsp;&nbsp;Obišao je sto na svojim neljudskim nogama ugrađenim u neljudsko telo. Mi izađosmo za njim na vrata, niz hodnik i kroz predvorje.
<BR>&nbsp;&nbsp;&nbsp;&nbsp;&nbsp;Petoro ih je bilo poređano ispred trema, čekajući nas: ratne mašine, Elmer i Bronko i Vuk.
<BR>&nbsp;&nbsp;&nbsp;&nbsp;&nbsp;Bilo je to prilično neobično. Stajali smo na tremu i gledali ih, a oni su gledali nas.
<BR>&nbsp;&nbsp;&nbsp;&nbsp;&nbsp;"Bićemo tamo kada se vratite", reče Elmer. "Čekaćemo vas."
<BR>&nbsp;&nbsp;&nbsp;&nbsp;&nbsp;"Jasno mi je zašto će ratne mašine biti tamo", reče Sintija. "Zamolili smo ih da nas sačekaju, ali vi..."
<BR>&nbsp;&nbsp;&nbsp;&nbsp;&nbsp;"Vuk je došao po nas", reče Bronko.
<BR>&nbsp;&nbsp;&nbsp;&nbsp;&nbsp;"Kako je mogao?" upitah. "Progonili ste ga. Već ste bili sredili dva njegova drugara i..."
<BR>&nbsp;&nbsp;&nbsp;&nbsp;&nbsp;"Umiljavao se", reče Bronko. "Hteo je da se igra sa nama. Skakao je oko nas, držeći se izvan domašaja. Ležao je na leđima i prevrtao se, sa sve četiri uvis. Smešio nam se zubima. Shvatili smo da želi da pođemo za njim. Videlo se da mu je važno."
<BR>&nbsp;&nbsp;&nbsp;&nbsp;&nbsp;Vuk nam se smešio... zubima.
<BR>&nbsp;&nbsp;&nbsp;&nbsp;&nbsp;"Vreme je da se ide", reče O'Gilikadi. "Hteli smo samo da znate da će vas čekati."
<BR>&nbsp;&nbsp;&nbsp;&nbsp;&nbsp;Okrenusmo se i pođosmo za njim nazad, u zgradu.
<BR>&nbsp;&nbsp;&nbsp;&nbsp;&nbsp;Rekoh Sintiji: "Uskoro ćeš biti slobodna. Moći ćeš da se vratiš na Alden i obavestiš Tornija o svemu što se dogodilo..."
<BR>&nbsp;&nbsp;&nbsp;&nbsp;&nbsp;"Ne vraćam se tamo", reče ona.
<BR>&nbsp;&nbsp;&nbsp;&nbsp;&nbsp;"Ali, ne vidim šta..."
<BR>&nbsp;&nbsp;&nbsp;&nbsp;&nbsp;"Nastavićeš da radiš na kompoziciji. Zar ti neće dobro doći pomoćnik-početnik?"
<BR>&nbsp;&nbsp;&nbsp;&nbsp;&nbsp;"Mislim da hoće", rekoh.
<BR>&nbsp;&nbsp;&nbsp;&nbsp;&nbsp;"Sećaš se, Fleč, šta si mi rekao kada smo mislili da smo zarobljeni u prošlosti? Rekao si da ćeš me voleti. Nateraću te da održiš reč."
<BR>&nbsp;&nbsp;&nbsp;&nbsp;&nbsp;Pružio sam svoju i pronašao njenu ruku.
<BR>&nbsp;&nbsp;&nbsp;&nbsp;&nbsp;Nisam imao ništa protiv da me na to natera.
</P></TD></TR></TABLE>
</CENTER>
</BODY>
</HTML>
