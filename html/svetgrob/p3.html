<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Bilo je pozno popodne i ja sam bio u bašti, posmatrao purpurni oblak koji je visio iznad obzorja (jer je Alden bio ružičast svet), osluškivao večernju pesmu ptica iz hrama, okupljenih u malom gaju u dnu bašte. Slušao sam ih s priličnim uživanjem, kada je, gazeći niz prašnjavu stazu preko ružičaste peskovite ravnice, došlo to dvoipometarsko čudovište, povodeći se u nezgrapnom hodu poput pijane nemani. Prateći ga pogledom nadao sam se da će proći dalje i ostaviti me predvečerju i pticama, jer nisam bio raspoložen za tuđince. Bio sam sasvim potišten i iznad svega sam želeo da me ostave na miru, da pokušam da prebolim. Jer, bio je to dan kada sam konačno pogledao ružnoj istini u oči i shvatio da je san o Zemlji pokojni, ukoliko ne nabavim još novca. Znao sam koliko su izgledi da nabavim novac mali. Napabirčio sam koliko sam mogao, i ukrao bih da je bilo prilike da ukradem. Dobro sam razmotrio situaciju, shvatio da neću moći da napravim kompozitor kakav sam hteo, i da bi bilo najbolje da sve što pre izbijem sebi iz glave.
<BR>&nbsp;&nbsp;&nbsp;&nbsp;&nbsp;Sedeo sam dakle u bašti i gledao kako to veliko čudovište posrće niz stazu, i nastojao da ubedim sebe da se uputilo na neko drugo mesto i da se neće zaustaviti. Ali to su bile samo puste želje, jer je moja bašta bila jedino mesto na koje je mogao da stigne.
<BR>&nbsp;&nbsp;&nbsp;&nbsp;&nbsp;Izgledao je kao robot radnik, možda robot za teške građevinske radove, iako nisam mogao da zamislim šta bi robot za teške građevinske radove tražio na planeti poput Aldena. Teški građevinski radovi ubrajali su se u veliku grupu stvari koje se nisu radile na Aldenu.
<BR>&nbsp;&nbsp;&nbsp;&nbsp;&nbsp;Teturavo se popeo i stao pred kapiju. "Ako dozvoljavate, gospodine", rekao je.
<BR>&nbsp;&nbsp;&nbsp;&nbsp;&nbsp;"Dobro došli u moj dom", odgovorih mu, kroz zube.
<BR>&nbsp;&nbsp;&nbsp;&nbsp;&nbsp;Otvorio je kapiju i ušao, zastavši da proveri da li je zatvorena pre nego što je produžio. Prišao mi je i čučnuo kraj mene što je mekše mogao, i malo zašištao prema meni, iz učtivosti. Jeste li ikada čuli kako šišti robot od tri tone? Nestvarno, verujte mi.
<BR>&nbsp;&nbsp;&nbsp;&nbsp;&nbsp;"Ptice to sasvim dobro rade", reče ta gromada metala čučeći pored mene.
<BR>&nbsp;&nbsp;&nbsp;&nbsp;&nbsp;"Jako dobro", rekoh ja.
<BR>&nbsp;&nbsp;&nbsp;&nbsp;&nbsp;"Dozvolite", reče robot, "da se predstavim."
<BR>&nbsp;&nbsp;&nbsp;&nbsp;&nbsp;"Ako želite", rekoh.
<BR>&nbsp;&nbsp;&nbsp;&nbsp;&nbsp;"Zovem se Elmer", reče robot. "Ja sam slobodna mašina. Dobio sam dokumenta o oslobađanju pre više vekova. Otada sam svoj čovek."
<BR>&nbsp;&nbsp;&nbsp;&nbsp;&nbsp;"Pa, čestitam", rekoh. "Kako vam ide?"
<BR>&nbsp;&nbsp;&nbsp;&nbsp;&nbsp;"Vrlo dobro", reče Elmer. "Eto tako, skitam, idem tu i tamo."
<BR>&nbsp;&nbsp;&nbsp;&nbsp;&nbsp;Klimnuh glavom, poverovavši mu. Povremeno se zaista mogu sresti ovi slobodni roboti lutalice koji su stekli, tehnički, posle mnogo godina službe, prava ljudskih bića.
<BR>&nbsp;&nbsp;&nbsp;&nbsp;&nbsp;"Čuo sam", reče Elmer, "da se vraćate na Zemlju."
<BR>&nbsp;&nbsp;&nbsp;&nbsp;&nbsp;Tako je to uvek bilo - ne odlazak već povratak na Zemlju. Posle više od deset milenijuma, ljudi su se još vraćali na Zemlju. Kao da ju je ljudska rasa juče napustila.
<BR>&nbsp;&nbsp;&nbsp;&nbsp;&nbsp;"Pogrešno ste obavešteni", rekoh.
<BR>&nbsp;&nbsp;&nbsp;&nbsp;&nbsp;"Ali, posedujete kompozitor..."
<BR>&nbsp;&nbsp;&nbsp;&nbsp;&nbsp;"Osnovni instrument", rekoh mu, "na kome treba uraditi milion stvari da bi obavljao posao za koji je namenjen. Bila bi sramota otići na Zemlju s takvom gomilom krša."
<BR>&nbsp;&nbsp;&nbsp;&nbsp;&nbsp;"Šteta", reče Elmer. "Na Zemlji ga čeka veličanstvena kompozicija. Ima jedna stvar, gospodine..."
<BR>&nbsp;&nbsp;&nbsp;&nbsp;&nbsp;Zamucao je i ućutao, u neprilici zbog nečega što nisam mogao da odredim. Čekao sam, ne želeći da ga još više zbunim onim što bih rekao.
<BR>&nbsp;&nbsp;&nbsp;&nbsp;&nbsp;"Htedoh da kažem, gospodine... iako možda nije moje da bilo šta kažem... da ne smete da dozvolite sebi da vas pridobije Groblje. Groblju nije mesto na Zemlji. To je nešto što joj je nakalemljeno. Nakalemljeno, ako smem da kažem, s kolosalnim cinizmom."
<BR>&nbsp;&nbsp;&nbsp;&nbsp;&nbsp;Tu sam naćuljio uši. Ovde je, rekoh sebi s više čuđenja nego što sam bio voljan da priznam, neko ko se slaže sa mnom. Osmotrih ga bolje pri sve slabijoj svetlosti. Nije bio bogzna kakav prizor. Telo mu je bilo staromodno, bar po merilima na Aldenu, nespretna stvar, sva od sile, nesavitljivo orijaško telo, i glava u koju nije bio uložen trud da bude dopadljiva. Ali ma koliko grubo i nedoterano izgledao, njegov govor nije bio govor kakav se mogao očekivati od sirovog, zastarelog robota radnika.
<BR>&nbsp;&nbsp;&nbsp;&nbsp;&nbsp;"Pomalo sam iznenađen", rekoh, "i istovremeno obradovan što srećem robota koji se zanima za umetnost, posebno za ovako složenu umetnost."
<BR>&nbsp;&nbsp;&nbsp;&nbsp;&nbsp;"Nastojao sam", reče Elmer, "da postanem potpun čovek. To što nisam čovek, možda objašnjava odakle toliki trud. Čim sam dobio dokumenta o oslobađanju i stekao prava ljudskog bića, smatrao sam da mi je dužnost da pokušam da postanem ljudsko biće. To je, naravno, nemoguće. U meni je preostalo mnogo od mašine..."
<BR>&nbsp;&nbsp;&nbsp;&nbsp;&nbsp;"Ali rad na kompoziciji", rekoh, "i ja... Kako ste znali da pravim instrument?"
<BR>&nbsp;&nbsp;&nbsp;&nbsp;&nbsp;"Vidite, ja sam mehaničar", reče Elmer. "Ceo život sam bio mehaničar, po prirodi stvari. Čim pogledam stvar, instinktivno znam kako radi ili šta nije u redu s njom. Recite mi kakvu mašinu želite da napravite, i ja ću vam je napraviti. A kompozitor je, sve u svemu, ipak mehanizam, mada složen koliko samo može biti, i, osim toga, daleko od dovršenog. Vidim da posmatrate ove ruke i pitate se kako mogu da obavljaju poslove koje traži rad na kompozitoru. Odgovor je da imam i druge ruke, veoma posebne ruke. Samo odšrafim svakodnevne ruke i zašrafim one koje su potrebne. Čuli ste za to, zar ne?"
<BR>&nbsp;&nbsp;&nbsp;&nbsp;&nbsp;Potvrdih. "Da. I namenske oči, verujem da imate i njih."
<BR>&nbsp;&nbsp;&nbsp;&nbsp;&nbsp;"O, da, svakako", reče Elmer.
<BR>&nbsp;&nbsp;&nbsp;&nbsp;&nbsp;"Smatrate da je kompozitor izazov za vaše sposobnosti mehaničara?"
<BR>&nbsp;&nbsp;&nbsp;&nbsp;&nbsp;"Ne izazov", reče Elmer. "To je pogrešna reč. Ja nalazim zadovoljstvo u radu na složenim mehanizmima. To me čini ljudskijim. Čini me korisnim. Pitali ste kako sam čuo za vas. Pa, čini mi se, iz neke primedbe u prolazu... da pravite kompozitor i nameravate da se vratite na Zemlju. Stoga sam se raspitao okolo. Saznao sam da ste studirali na univerzitetu, te sam otišao tamo i razgovarao s ljudima. Tamo mi je jedan profesor rekao da veoma veruje u vas. Rekao je da imate dušu za velika dostignuća, da imate osećaj. Njegovo ime je, mislim, Adams."
<BR>&nbsp;&nbsp;&nbsp;&nbsp;&nbsp;"Doktor Adams je ostario", rekoh, "i zaboravan je, i izuzetno je dobar čovek."
<BR>&nbsp;&nbsp;&nbsp;&nbsp;&nbsp;Zakikotao sam se, zamislivši to... ogromni nezgrapni, prostodušni Elmer trupka kroz vilinsko zemljište univerziteta i tetura se drevnim, bezmalo posvećenim hodnicima, loveći profesore ispred njihovih akademskih jazbina, da bi im postavljao uporna, besmislena pitanja o davno svršenom studentu koga se mnogi, bez sumnje, tek s mukom prisećaju.
<BR>&nbsp;&nbsp;&nbsp;&nbsp;&nbsp;"Tamo je bio još jedan profesor", reče Elmer, "koji je ostavio dubok utisak na mene, i s kojim sam dugo razgovarao. On ne predaje umetnost, već arheologiju. Rekao je da vas dobro poznaje."
<BR>&nbsp;&nbsp;&nbsp;&nbsp;&nbsp;"To mora da je Torndajk. Stari i pouzdan prijatelj."
<BR>&nbsp;&nbsp;&nbsp;&nbsp;&nbsp;"To mu je ime", reče on.
<BR>&nbsp;&nbsp;&nbsp;&nbsp;&nbsp;Zainteresovao sam se, ali i pomalo razgnevio. Zašto se ovaj trapavi robot raspitivao o meni?
<BR>&nbsp;&nbsp;&nbsp;&nbsp;&nbsp;"I sada ste ubeđeni", rekoh, "da sam sasvim sposoban da napravim kompozitor?"
<BR>&nbsp;&nbsp;&nbsp;&nbsp;&nbsp;"O, bez sumnje", reče on.
<BR>&nbsp;&nbsp;&nbsp;&nbsp;&nbsp;"Ako ste došli s nadom da ću vas unajmiti, izgubili ste vreme", rekoh ja. "Ne da mi nije potrebna pomoć, voleo bih da radim s vama. Stvar je u tome što sam ostao bez para."
<BR>&nbsp;&nbsp;&nbsp;&nbsp;&nbsp;"Nije samo to, gospodine. Naravno, bio bih presrećan da radim uz vas. Ali pravi razlog je što hoću da se vratim na Zemlju. Znate, rođen sam tamo; tamo sam proizveden."
<BR>&nbsp;&nbsp;&nbsp;&nbsp;&nbsp;"Šta ste rekli?" uzviknuh.
<BR>&nbsp;&nbsp;&nbsp;&nbsp;&nbsp;"Izliven sam na Zemlji", reče Elmer. "Rodom sam sa Zemlje. Voleo bih još jednom da je vidim. Mislio sam da idete tamo..."
<BR>&nbsp;&nbsp;&nbsp;&nbsp;&nbsp;"Ponovite mi to", rekoh, "ali polako. Ozbiljno mislite da ste izliveni na Zemlji? U stara vremena?"
<BR>&nbsp;&nbsp;&nbsp;&nbsp;&nbsp;"Video sam njene poslednje dane", reče Elmer. "Radio sam na poslednjim ratnim mašinama. Bio sam vođa projekta."
<BR>&nbsp;&nbsp;&nbsp;&nbsp;&nbsp;"Ali dosad biste dotrajali", rekoh. "Dosad biste svakako dotrajali. Naravno, robot može da bude dugovečan, ali..."
<BR>&nbsp;&nbsp;&nbsp;&nbsp;&nbsp;"Bio sam im od velike koristi", objasni Elmer. "Kada je počela seoba prema zvezdama, za mene je ostavljeno mesto na brodu. Nisam bio običan robot. Bio sam mehaničar, inženjer. Ljudima su bili potrebni roboti poput mene, da pomognu u izgradnji novih domova duboko u svemiru. Bio sam dobro održavan. Menjali su mi dotrajale delove i starali se da uvek budem u ispravnom stanju. A otkako sam zadobio slobodu, sam sam pazio na sebe. Nisam se brinuo o spoljašnjem telu. Nikada ga nisam promenio. Samo sam ga čuvao od rđe i starao se da bude nepropustljivo, ali to je sve. Telo nije važno koliko unutrašnji radni delovi. Mada je sada nemoguće pronaći rezervne delove. Više ih nema na zalihama, već se moraju posebno naručiti."
<BR>&nbsp;&nbsp;&nbsp;&nbsp;&nbsp;Zvučalo mi je istinito ono što je govorio. U ono davno prošlo vreme zla, kada su za nekih stotinu godina ljudi napustili Zemlju, razorenu i upropašćenu planetu, jer tamo nije ostalo ništa što bi ih zadržalo, bili su im potrebni roboti kakav je bio Elmer. Ali nije bilo samo to. Elmer je bio oličenje istine. Bio sam siguran da ovo nije samo priča kojom će se ostaviti utisak na slušaoca.
<BR>&nbsp;&nbsp;&nbsp;&nbsp;&nbsp;I sada je sedeo kraj mene, posle svih tih godina, i da sam ga samo pitao, mogao je da mi priča o Zemlji. Jer je sve to moralo biti još u njemu... sve što je ikada video ili čuo ili saznao moralo je biti u njemu, zato što roboti ne zaboravljaju kao biološka bića. Sećanja na drevnu Zemlju čekala su u njegovom memorijskom centru da budu prizvana, sveža kao da su juče tamo ugrađena.
<BR>&nbsp;&nbsp;&nbsp;&nbsp;&nbsp;Primetih da drhtim... ne spolja, telesno, već u sebi. Godinama sam pokušavao da proučavam Zemlju, a bilo je tako malo toga za proučavanje. Snimci i zapisi bili su izgubljeni i raštrkani, a kada su postojali, često su to bili samo odlomci. U ono pradavno vreme kada su ljudi napustili Zemlju, bežeći prema zvezdama, otišli su suviše žurno da bi mislili na očuvanje planetarnog nasleđa. Na hiljadama različitih planeta možda je postojalo nešto od tog nasleđa, sačuvano zato što je bilo zaboravljeno, skriveno u starim kovčezima ili kutijama zakopanim ispod tremova. Bilo bi potrebno mnogo životnih vekova da bi se pronašlo, ali bi i onda najverovatnije bilo razočaravajuće - same tričarije koje nisu davale odgovor na pitanja nagomilana u mislima.
<BR>&nbsp;&nbsp;&nbsp;&nbsp;&nbsp;Ali ovde je sedeo robot koji je poznavao Zemlju i mogao da pripoveda o njoj... iako možda ne toliko koliko se čovek nadao, jer su to za njega bili očajnički, panikom ispunjeni dani a Zemlje već najvećim delom nije bilo.
<BR>&nbsp;&nbsp;&nbsp;&nbsp;&nbsp;Pokušao sam da oblikujem pitanje, i nisam umeo da smislim nijedno na koje mi se činilo da bi mogao da odgovori. Pitanja su mi dolazila jedno za drugim, i svako je bilo odbačeno jer se nije uklapalo u okvir znanja robota koji je radio na sklapanju ratnih mašina.
<BR>&nbsp;&nbsp;&nbsp;&nbsp;&nbsp;I dok sam ja pokušavao da smislim odgovarajuće pitanje, on reče nešto što mi je izbrisalo sva pitanja iz uma.
<BR>&nbsp;&nbsp;&nbsp;&nbsp;&nbsp;"Godinama sam lutao od jednog posla do drugog, i plata je uvek bila dobra. Ne postoji ništa, razumećete, što je zaista potrebno jednom robotu, na šta bi morao da potroši novac. Tako da se neprestano množio. A sada se konačno pojavilo nešto na šta bih voleo da ga potrošim. Ako vas to ne bi uvredilo, gospodine..."
<BR>&nbsp;&nbsp;&nbsp;&nbsp;&nbsp;"Šta da me uvredi?" upitah, ne prateći sasvim smer njegove priče.
<BR>&nbsp;&nbsp;&nbsp;&nbsp;&nbsp;"Pa, eto", reče on, "voleo bih da uložim novac u vaš kompozitor. Mislim da imam dovoljno da ga dovršimo."
<BR>&nbsp;&nbsp;&nbsp;&nbsp;&nbsp;Pretpostavljam da je trebalo da budem presrećan, da skočim na noge i zaurlam od radosti. Ali ja sam samo sedeo, sleđeno i ukočeno, plašeći se da se pokrenem, plašeći se da ne oteram tu sreću.
<BR>&nbsp;&nbsp;&nbsp;&nbsp;&nbsp;Onda rekoh, i dalje leden i ukočen: "To vam nije najunosnije ulaganje. Ne bih vam ga preporučio."
<BR>&nbsp;&nbsp;&nbsp;&nbsp;&nbsp;On na to stade gotovo da me preklinje. "Slušajte, nije stvar samo u novcu. Nudim vam više od toga. Dobar sam mehaničar. Zajedno, nas dvojica bismo mogli da napravimo instrument kakav do sada nije postojao."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
