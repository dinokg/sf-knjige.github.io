<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;U nedelju ujutro Ričard je, iz ladice na dnu garderobnog ormana, izvadio telefon u obliku Betmenovog automobila, koji mu je za Božić pre nekoliko godina poklonila tetka Mod, i uključio ga u zid.
<BR>&nbsp;&nbsp;&nbsp;&nbsp;&nbsp;Pokušao je da dobije Džesiku, ali bez uspeha. Njena seketarica bila je isključena, isto kao i njen mobilni telefon. Pretpostavio je da je otišla u roditeljsku kuću u unutrašnjosti.
<BR>&nbsp;&nbsp;&nbsp;&nbsp;&nbsp;Ričardovi roditelji bili su mrtvi. Otac mu je naprasno umro dok je još bio dečak, od srčanog udara. Majka mu je posle toga veoma sporo umirala, i kada je Ričard otišao od kuće, ona je jednostavno uvenula; šest meseci po preseljenju u London vratio se u Škotsku i proveo dva poslednja dana u bolnici pored nje. Povremeno bi ga prepoznala; a inače ga je oslovljavala očevim imenom.
<BR>&nbsp;&nbsp;&nbsp;&nbsp;&nbsp;Ričard je sedeo na kauču, prepustivši se mračnim mislima. Događaji od prethodna dva dana postajali su sve nestvarniji i sve neverovatniji. Stvarna je bila poruka koju mu je Džesika ostavila na sekretarici. Pustio ju je iz početka nebrojeno puta te nedelje, svaki put se nadajući da će ona smekšati, da će začuti toplinu u njenom glasu. Ali to se nije dogodilo.
<BR>&nbsp;&nbsp;&nbsp;&nbsp;&nbsp;Razmišljao je o tome da iziđe i kupi nedeljne novine, ali je ipak odlučio da to ne učini. Arnold Stokton, Džesikin šef, karikatura od čoveka sa višeslojnim podbratkom, koja je do uspeha stigla vlastitim snagama, bio je vlasnik jedinih nedeljnih novina koje nisu pripadale Rupertu Mardoku. Njegove novine donosile su vesti o njemu. Baš kao i ostale o svom vlasniku.
<BR>&nbsp;&nbsp;&nbsp;&nbsp;&nbsp;Umesto toga proveo je dosta vremena u toploj kadi, pojeo veliki broj sendviča i popio nekoliko šolja čaja. Malo je gledao televiziju i vodio izmišljene razgovore sa Džesikom u glavi.
<BR>&nbsp;&nbsp;&nbsp;&nbsp;&nbsp;Na kraju svakog mentalnog razgovora vodili su ljubav, divlje, u besu, umrljani suzama i strasno; i onda bi sve bilo u redu.
<BR>
<BR>&nbsp;&nbsp;&nbsp;&nbsp;&nbsp;U ponedeljak ujutro Ričardov budilnik nije se oglasio. Izleteo je na ulicu u deset do devet, mašući aktovkom i osvrćući se gore dole po putu poput kakvog ludaka, moleći se da naiđe taksi.
<BR>&nbsp;&nbsp;&nbsp;&nbsp;&nbsp;A onda je odahnuo sa olakšanjem, jer su velika crna kola išla prema njemu, sa upaljenim žutim znakom. Mahnuo mu je.
<BR>&nbsp;&nbsp;&nbsp;&nbsp;&nbsp;"Taksi!"
<BR>&nbsp;&nbsp;&nbsp;&nbsp;&nbsp;Taksi je glatko prošao pored njega, uopšte ne obrativši pažnju, zavio za ugao i nestao.
<BR>&nbsp;&nbsp;&nbsp;&nbsp;&nbsp;Još jedan taksi. Još jedan slobodan taksi. Ovog puta Ričard je iskoračio nasred puta ne bi li ga zaustavio.
<BR>&nbsp;&nbsp;&nbsp;&nbsp;&nbsp;Auto ga je zaobišao i nastavio svojim putem.
<BR>&nbsp;&nbsp;&nbsp;&nbsp;&nbsp;Ričard poče prigušeno da psuje.
<BR>&nbsp;&nbsp;&nbsp;&nbsp;&nbsp;Potom je potrčao prema najbližoj stanici metroa.
<BR>&nbsp;&nbsp;&nbsp;&nbsp;&nbsp;Izvadio je šaku sitniša, pritisnuo dugme automata za karte da mu izbaci jednu do Čering Krosa, i ubacio sitninu u prorez.
<BR>&nbsp;&nbsp;&nbsp;&nbsp;&nbsp;Svaki novčić koji je ubacio prošao je pravo kroz utrobu mašine i čangrljajući ispao na poslužavnik u dnu. Nikakva karta nije se pojavila.
<BR>&nbsp;&nbsp;&nbsp;&nbsp;&nbsp;Pokušao je na drugom automatu. I još na jednom.
<BR>&nbsp;&nbsp;&nbsp;&nbsp;&nbsp;Prodavac karata u kancelariji telefonirao je kada je Ričard otišao da se požali i da od njega kupi kartu, i uprkos - ili možda upravo zbog - Ričardovih povika "Hej!" i njegovog očajničkog lupkanja novčićem po pleksiglasu, čovek je uporno nastavljao da telefonira.
<BR>&nbsp;&nbsp;&nbsp;&nbsp;&nbsp;"Jebi ga", objavi Ričard i preskoči prepreku.
<BR>&nbsp;&nbsp;&nbsp;&nbsp;&nbsp;Niko ga nije sprečio.
<BR>&nbsp;&nbsp;&nbsp;&nbsp;&nbsp;Nikoga, izgleda, nije bila briga.
<BR>&nbsp;&nbsp;&nbsp;&nbsp;&nbsp;On potrča, bez daha i znojeći se, niz pokretne stepenice i stiže na pretrpanu platformu upravo u trenutku kada se pojavio voz.
<BR>&nbsp;&nbsp;&nbsp;&nbsp;&nbsp;Dok je bio dete, Ričard je imao košmare u kojima on jednostavno nije bio tu. Bez obzira na to koliku buku pravio, bez obzira na to šta radio, niko ga nikada nije primećivao.
<BR>&nbsp;&nbsp;&nbsp;&nbsp;&nbsp;I sada je počeo tako da se oseća, dok su se ljudi gurali ispred njega; gomila ga je muvala, gurali su ga tamo-amo ljudi koji su silazili i oni koji su ulazili.
<BR>&nbsp;&nbsp;&nbsp;&nbsp;&nbsp;Odoleo je, i sGm se gurajući, i umalo nije uspeo da uđe - jedna ruka mu je već bila u vozu, kada su vrata počela šišteći da se zatvaraju. Povukao je šaku, ali vrata su mu zatvorila rukav kaputa.
<BR>&nbsp;&nbsp;&nbsp;&nbsp;&nbsp;Ričard stade da udara pesnicom po vratima i da viče, očekujući da vozač bar otvori vrata ne bi li oslobodio rukav. Ali umesto toga voz krenu i Ričard bi primoran da trči duž platforme, spotičući se, sve brže i brže.
<BR>&nbsp;&nbsp;&nbsp;&nbsp;&nbsp;Ispustio je aktovku na platformu i u očajanju povukao rukav slobodnom šakom.
<BR>&nbsp;&nbsp;&nbsp;&nbsp;&nbsp;Rukav se otkinuo i on je pao napred, odravši šaku o platformu i pocepavši pantalone na kolenu.
<BR>&nbsp;&nbsp;&nbsp;&nbsp;&nbsp;Nesigurno se podigao na noge i uputio se nazad platformom po aktovku.
<BR>&nbsp;&nbsp;&nbsp;&nbsp;&nbsp;Spustio je pogled na otkinut rukav, odranu šaku i pocepane pantalone.
<BR>&nbsp;&nbsp;&nbsp;&nbsp;&nbsp;Zatim se popeo stepenicama i izišao iz stanice podzemne železnice. Niko mu nije tražio kartu na izlasku.
<BR>
<BR>&nbsp;&nbsp;&nbsp;&nbsp;&nbsp;"Izvinite što kasnim", reče Ričard, ne obraćajući se nikom posebno.
<BR>&nbsp;&nbsp;&nbsp;&nbsp;&nbsp;Sat na zidu kancelarije pokazivao je 10:30.
<BR>&nbsp;&nbsp;&nbsp;&nbsp;&nbsp;Spustio je aktovku na stolicu i otrao znoj sa lica maramicom.
<BR>&nbsp;&nbsp;&nbsp;&nbsp;&nbsp;"Da ne poverujete šta me je snašlo na putu ovamo", nastavi on. "Bio je to pravi košmar."
<BR>&nbsp;&nbsp;&nbsp;&nbsp;&nbsp;Pogledao je na svoj radni sto. Nešto je nedostajalo. Ili, tačnije, sve je nedostajalo.
<BR>&nbsp;&nbsp;&nbsp;&nbsp;&nbsp;"Gde su moje stvari?" obrati se on sobi, nešto malo glasnije. "Gde su moji telefoni? Gde su moji trolovi?"
<BR>&nbsp;&nbsp;&nbsp;&nbsp;&nbsp;Proverio je ladice radnog stola. I one su bile prazne: nije čak bilo ni omotnice 'Bar' čokoladice ili iskrivljene spajalice koje bi posvedočile da je Ričard ikada bio tu.
<BR>&nbsp;&nbsp;&nbsp;&nbsp;&nbsp;Silvija je išla prema njemu, razgovarajući sa dva prilično mišićava gospodina. Ričard joj krenu u susret.
<BR>&nbsp;&nbsp;&nbsp;&nbsp;&nbsp;"Silvija? Šta se to dešava?"
<BR>&nbsp;&nbsp;&nbsp;&nbsp;&nbsp;"Molim?" izusti Silvija učtivo. Ona pokaza sto dvojici rmpalija, koji ga poduhvatiše svaki na jednom kraju i stadoše da ga iznose iz kancelarije.
<BR>&nbsp;&nbsp;&nbsp;&nbsp;&nbsp;"Moj sto. Kuda ga nose?"
<BR>&nbsp;&nbsp;&nbsp;&nbsp;&nbsp;Silvija je zurila u njega, blago zbunjena. "A vi ste...?"
<BR>&nbsp;&nbsp;&nbsp;&nbsp;&nbsp;Nije mi potrebno ovo sranje, pomisli Ričard. "Ričard", reče on sarkastično. "Ričard Mejhju."
<BR>&nbsp;&nbsp;&nbsp;&nbsp;&nbsp;"Dobar dan", odvrati Silvija. A onda njena pažnja skliznu sa Ričarda poput vode sa nauljene patke, i ona reče: "Ne! Ne tamo!" obrativši se ljudima za selidbe, i pohita za njima dok su i dalje nosili Ričardov sto.
<BR>&nbsp;&nbsp;&nbsp;&nbsp;&nbsp;Ričard je zurio za njom. A zatim se uputi kroz kancelariju do Gerijevog stola.
<BR>&nbsp;&nbsp;&nbsp;&nbsp;&nbsp;"Geri. Šta se to dešava? Je li ovo neka šala?"
<BR>&nbsp;&nbsp;&nbsp;&nbsp;&nbsp;Geri se osvrnu oko sebe, kao da je nešto čuo. A onda zavrte glavom, podiže slušalicu i stade da okreće broj.
<BR>&nbsp;&nbsp;&nbsp;&nbsp;&nbsp;Ričard lupi šakom po telefonu, prekinuvši Geriju vezu. "Slušaj, ovo nije smešno, Geri. Ne znam šta to svi izvode!" Geri podiže pogled prema njemu. Ričard nastavi. "Ako sam otpušten, onda mi jednostavno reci da sam otpušten, ali svo ovo pretvaranje kao da nisam ovde..."
<BR>&nbsp;&nbsp;&nbsp;&nbsp;&nbsp;A onda se Geri osmehnu i reče: "Dobar dan. Ja sam Geri Peruni. Mogu li da vam pomognem?"
<BR>&nbsp;&nbsp;&nbsp;&nbsp;&nbsp;"Mislim da ne možeš", odvrati Ričard, hladno, i iziđe iz kancelarije, ostavivši aktovku za sobom.
<BR>
<BR>&nbsp;&nbsp;&nbsp;&nbsp;&nbsp;Ričardova kancelarija nalazila se na trećem spratu jedne velike, stare zgrade kroz koju je duvala promaja, u blizini Stranda.
<BR>&nbsp;&nbsp;&nbsp;&nbsp;&nbsp;Džesika je radila na polovini jednog velikog kristalnog, staklenog zdanja u Sitiju, na petnaest minuta hoda od njega.
<BR>&nbsp;&nbsp;&nbsp;&nbsp;&nbsp;Ričard krenu pešice.
<BR>&nbsp;&nbsp;&nbsp;&nbsp;&nbsp;Stigao je do Stoktonove zgrade za deset minuta, prošao bez zaustavljanja pored uniformisanih dežurnih stražara u prizemlju, ušao u lift i krenuo gore.
<BR>&nbsp;&nbsp;&nbsp;&nbsp;&nbsp;Unutrašnjost lifta bila je u ogledalima i on je zurio u sebe dok se peo. Kravata mu je bila napola razvezana i stajala je ukrivo, kaput mu je bio pocepan, isto kao i pantalone, kosa znojava i u neredu... Bože, izgledao je grozno.
<BR>&nbsp;&nbsp;&nbsp;&nbsp;&nbsp;Začula se muzika i vrata lifta se otvoriše.
<BR>&nbsp;&nbsp;&nbsp;&nbsp;&nbsp;Sprat Stoktonove zgrade na kome je Džesika radila bio je luksuzan u svojoj oskudnoj nameštenosti.
<BR>&nbsp;&nbsp;&nbsp;&nbsp;&nbsp;Pored lifta nalazila se recepcionistkinja, jedno postojano i elegantno stvorenje, koje je izgledalo zadovoljno sobom. Čitala je Kosmopoliten. Nije podigla pogled kada je Ričard prišao.
<BR>&nbsp;&nbsp;&nbsp;&nbsp;&nbsp;"Moram da razgovaram sa Džesikom Bertram", reče Ričard. "Važno je. Moram da razgovaram s njom."
<BR>&nbsp;&nbsp;&nbsp;&nbsp;&nbsp;Recepcionistkinja nije obraćala pažnju na njega.
<BR>&nbsp;&nbsp;&nbsp;&nbsp;&nbsp;Ričard se uputi hodnikom ka Džesikinoj kancelariji. Otvorio je vrata i ušao. Stajala je ispred tri velika postera koji su oglašavali: 'Anđeli u Engleskoj - putujuća izložba', a svaki od njih prikazivao je drugačijeg anđela. Okrenula se kada je ušao i toplo mu se osmehnula.
<BR>&nbsp;&nbsp;&nbsp;&nbsp;&nbsp;"Džesika. Hvala bogu! Slušaj, mislim da ludim ili tako nešto. Počelo je kada nisam mogao jutros da zaustavim taksi, potom u kancelariji i podzemnoj i..." Pokazao joj je otkinut rukav. "Kao da sam postao neka vrsta nepostojeće osobe."
<BR>&nbsp;&nbsp;&nbsp;&nbsp;&nbsp;Ponovo mu se ohrabrujuće osmehnula.
<BR>&nbsp;&nbsp;&nbsp;&nbsp;&nbsp;"Slušaj", reče Ričard. "Žao mi je zbog onoga od pre neko veče. Ovaj, nije mi žao zbog onoga što sam uradio, već zbog toga što sam te uznemirio i... slušaj, izvini, sve je to ludo, a, iskreno rečeno, ne znam šta da radim."
<BR>&nbsp;&nbsp;&nbsp;&nbsp;&nbsp;Džesika klimnu i nastavi da se osmehuje; konačno reče: "Pomislićete da sam apsolutno grozna, ali zaista užasno slabo pamtim lica. Dajte mi sekund, i setiću se."
<BR>&nbsp;&nbsp;&nbsp;&nbsp;&nbsp;U tom trenutku, Ričard shvati da je ovo java. Da se ludilo, kakvo god bilo u pitanju, koje se dešavalo toga dana, zaista dešavalo.
<BR>&nbsp;&nbsp;&nbsp;&nbsp;&nbsp;"U redu je", reče on. "Zaboravi."
<BR>&nbsp;&nbsp;&nbsp;&nbsp;&nbsp;I on ode, kroz vrata i niz hodnik. Već je gotovo stigao do lifta kada ga je pozvala po imenu.
<BR>&nbsp;&nbsp;&nbsp;&nbsp;&nbsp;"Ričard!"
<BR>&nbsp;&nbsp;&nbsp;&nbsp;&nbsp;Okrenuo se. Bila je šala. Neka vrsta sitne osvete. Nešto što je mogao da objasni.
<BR>&nbsp;&nbsp;&nbsp;&nbsp;&nbsp;"Ričard... Mejbari?" Izgleda da se ponosila sama sobom što je i toliko uspela da se seti.
<BR>&nbsp;&nbsp;&nbsp;&nbsp;&nbsp;"Mejhju", reče Ričard i uđe u lift, a vrata otpevaše tužnu melodiju za spuštanje dok su se zatvarala za njim.
<BR>
<BR>&nbsp;&nbsp;&nbsp;&nbsp;&nbsp;Ričard se vratio u svoj stan, uznemiren, zbunjen i ljut. Povremeno bi pokušao da zaustavi taksi, ali bez prave nade da će se koji zaustaviti, kao što i nije.
<BR>&nbsp;&nbsp;&nbsp;&nbsp;&nbsp;Noge su ga bolele, oči pekle, i znao je da će se uskoro probuditi iz današnjice i onda će početi pravi ponedeljak, razuman, doličan, pošten ponedeljak.
<BR>&nbsp;&nbsp;&nbsp;&nbsp;&nbsp;Napunio je kadu toplom vodom, odbacio je odeću na krevet i ušao u kadu.
<BR>&nbsp;&nbsp;&nbsp;&nbsp;&nbsp;Umalo nije zadremao kada je čuo kako se okreće ključ u bravi, kako se vrata otvaraju i zatvaraju i uglađen muški glas kaže:
<BR>&nbsp;&nbsp;&nbsp;&nbsp;&nbsp;"Razume se, vi ste prvi koga sam danas doveo, ali imam spisak ljudi dugačak kao vaša ruka koji su zainteresovani."
<BR>&nbsp;&nbsp;&nbsp;&nbsp;&nbsp;"Zamišljala sam da je veći, po opisu", primeti neka žena.
<BR>&nbsp;&nbsp;&nbsp;&nbsp;&nbsp;"Kompaktan je, to da. Ali ja to smatram vrlinom."
<BR>&nbsp;&nbsp;&nbsp;&nbsp;&nbsp;Ričard se nije potrudio da zaključa vrata kupatila. Konačno, u stanu nikog drugog nije bilo.
<BR>&nbsp;&nbsp;&nbsp;&nbsp;&nbsp;Jedan osorniji, grublji muški glas reče: "Mislim da ste rekli kako je stan nenamešten. Meni se čini da je i te kako pretrpan."
<BR>&nbsp;&nbsp;&nbsp;&nbsp;&nbsp;"Prethodni stanar mora da je ostavio nešto od svojih stvari. Čudno. Nisu mi to pomenuli."
<BR>&nbsp;&nbsp;&nbsp;&nbsp;&nbsp;Ričard ustade iz kade. Pošto je bio nag, a oni su mogli u svakom trenutku da uđu unutra, on ponovo sede u kadu. A onda poče u velikom očajanju da se osvrće po kupatilu, tražeći peškir.
<BR>&nbsp;&nbsp;&nbsp;&nbsp;&nbsp;"Oh, pogledaj, Džordže", reče žena u hodniku. "Neko je ostavio peškir na ovoj stolici."
<BR>&nbsp;&nbsp;&nbsp;&nbsp;&nbsp;Ričard je razmotrio i odbacio kao bedne moguće zamene za peškir: sunđer, napola praznu bocu šampona i žutu gumenu patkicu.
<BR>&nbsp;&nbsp;&nbsp;&nbsp;&nbsp;"Kakvo je kupatilo?" upita žena.
<BR>&nbsp;&nbsp;&nbsp;&nbsp;&nbsp;Ričard zgrabi flanel za lice i obmota ga oko prepona. Zatim ustade, okrenuvši se leđima zidu i pripremi se na strahovito poniženje.
<BR>&nbsp;&nbsp;&nbsp;&nbsp;&nbsp;Vrata su bila otvorena. Njih troje uđoše u kupatilo: mladi muškarac u kaputu od kamelhara i jedan sredovečni par. Ričard se pitao da li je i njima onoliko neprijatno koliko je njemu.
<BR>&nbsp;&nbsp;&nbsp;&nbsp;&nbsp;"Dosta je malo", primeti žena.
<BR>&nbsp;&nbsp;&nbsp;&nbsp;&nbsp;"Kompaktno", ispravi je kaput od kamelhara glatko. "Nije teško za održavanje."
<BR>&nbsp;&nbsp;&nbsp;&nbsp;&nbsp;Žena pređe prstom duž ivice umivaonika i nabra nos.
<BR>&nbsp;&nbsp;&nbsp;&nbsp;&nbsp;"Mislim da smo sve videli", izjavi sredovečni muškarac.
<BR>&nbsp;&nbsp;&nbsp;&nbsp;&nbsp;Iziđoše iz kupatila.
<BR>&nbsp;&nbsp;&nbsp;&nbsp;&nbsp;"Bio bi veoma zgodan za sve", reče žena. Razgovor se nastavi nešto tiše.
<BR>&nbsp;&nbsp;&nbsp;&nbsp;&nbsp;Ričard iziđe iz kade i ode do vrata. Uočio je peškir na stolici u hodniku, nagnuo se i dohvatio ga.
<BR>&nbsp;&nbsp;&nbsp;&nbsp;&nbsp;"Uzećemo ga", reče žena.
<BR>&nbsp;&nbsp;&nbsp;&nbsp;&nbsp;"Hoćete?" izusti kaput od kamelhara.
<BR>&nbsp;&nbsp;&nbsp;&nbsp;&nbsp;"To je upravo ono što želimo", objasni ona. "Ili će biti, kada od njega napravimo svoj dom. Može li biti spreman do srede?"
<BR>&nbsp;&nbsp;&nbsp;&nbsp;&nbsp;"Svakako. Sutra ćemo izbaciti svu ovu starudiju odavde, nema problema."
<BR>&nbsp;&nbsp;&nbsp;&nbsp;&nbsp;Ričard je onako smrznut, cedeći se i umotan u peškir, zurio u njih s vrata.
<BR>&nbsp;&nbsp;&nbsp;&nbsp;&nbsp;"To nije starudija", primeti on. "To su moje stvari."
<BR>&nbsp;&nbsp;&nbsp;&nbsp;&nbsp;"Uzećemo onda ključeve iz vaše kancelarije."
<BR>&nbsp;&nbsp;&nbsp;&nbsp;&nbsp;"Izvinite", obrati im se Ričard. "Ja stanujem ovde."
<BR>&nbsp;&nbsp;&nbsp;&nbsp;&nbsp;Progurali su se pored Ričarda idući prema ulaznim vratima.
<BR>&nbsp;&nbsp;&nbsp;&nbsp;&nbsp;"Bilo je pravo zadovoljstvo poslovati s vama", izjavi kaput od kamelhara.
<BR>&nbsp;&nbsp;&nbsp;&nbsp;&nbsp;"Može li... može li iko od vas da me čuje? Ovo je moj stan. Ja živim ovde."
<BR>&nbsp;&nbsp;&nbsp;&nbsp;&nbsp;"Ako pošaljete faksom pojedinosti oko ugovora u moju kancelariju..." reče osorni čovek i vrata se za njima zalupiše, a Ričard ostade da stoji u hodniku svog nekadašnjeg stana, tresući se, u tišini, od hladnoće.
<BR>&nbsp;&nbsp;&nbsp;&nbsp;&nbsp;"Ovo se", objavi Ričard svetu, uputivši direktan izazov dokazima svojih čula, "ne dešava."
<BR>&nbsp;&nbsp;&nbsp;&nbsp;&nbsp;Betmenov telefon je zapištao i svetla su zatreperila. Ričard oprezno podiže slušalicu.
<BR>&nbsp;&nbsp;&nbsp;&nbsp;&nbsp;"Halo?"
<BR>&nbsp;&nbsp;&nbsp;&nbsp;&nbsp;Veza je šuštala i pucketala kao da je poziv izdaleka. Glas na drugom kraju bio mu je nepoznat.
<BR>&nbsp;&nbsp;&nbsp;&nbsp;&nbsp;"Gospodin Mejhju?" upita neko. "Gospodin Ričard Mejhju?"
<BR>&nbsp;&nbsp;&nbsp;&nbsp;&nbsp;"Da", odvrati on. A potom, oduševljeno: "Vi me čujete! Oh, hvala Bogu. Ko je to?"
<BR>&nbsp;&nbsp;&nbsp;&nbsp;&nbsp;"Moj saradnik i ja sreli smo se s vama u subotu, gospodine Mejhju. Raspitivao sam se o izvesnoj mladoj dami. Sećate se?" Ton je bio ljigav, ogavan, lisičji.
<BR>&nbsp;&nbsp;&nbsp;&nbsp;&nbsp;"Oh. Da. To ste vi."
<BR>&nbsp;&nbsp;&nbsp;&nbsp;&nbsp;"Gospodine Mejhju. Rekli ste da Dor nije s vama. Imamo razloga da verujemo da ste prilično zaobilazili istinu."
<BR>&nbsp;&nbsp;&nbsp;&nbsp;&nbsp;"Ovaj, vi ste rekli da ste njen brat."
<BR>&nbsp;&nbsp;&nbsp;&nbsp;&nbsp;"Svi muškarci su braća, gospodine Mejhju."
<BR>&nbsp;&nbsp;&nbsp;&nbsp;&nbsp;"Ona više nije ovde. I ja ne znam gde je."
<BR>&nbsp;&nbsp;&nbsp;&nbsp;&nbsp;"Mi to znamo, gospodine Mejhju. I te kako smo svesni obe te činjenice. I da budem veličanstveno iskren, gospodine Mejhju - a ubeđen sam da vi želite da budem iskren, zar ne? - da sam na vašem mestu, ne bih više brinuo zbog te mlade dame. Njeni dani su odbrojani, a ta broj nije čak ni dvocifren."
<BR>&nbsp;&nbsp;&nbsp;&nbsp;&nbsp;"Slušajte, zašto ste me nazvali?"
<BR>&nbsp;&nbsp;&nbsp;&nbsp;&nbsp;"Gospodine Mejhju", reče gospodin Krup, uslužno, "znate li kakav ukus ima vaša vlastita jetra?"
<BR>&nbsp;&nbsp;&nbsp;&nbsp;&nbsp;Ričard ništa ne odvrati.
<BR>&nbsp;&nbsp;&nbsp;&nbsp;&nbsp;"Gospodin Vandemar mi je obećao da će je lično izvaditi i nabiti vam je u usta pre no što vam prerežemo vaše tužno, malo grlo. Te ćete tako otkriti, zar ne?"
<BR>&nbsp;&nbsp;&nbsp;&nbsp;&nbsp;"Smesta ću pozvati policiju. Ne možete da mi pretite."
<BR>&nbsp;&nbsp;&nbsp;&nbsp;&nbsp;"Gospodine Mejhju. Možete pozvati koga god želite. Ali mrsko mi je što ste uopšte pomislili da vam pretimo. Niti ja niti gospodin Vandemar ne pretimo, je li tako, gospodine Vandemare?"
<BR>&nbsp;&nbsp;&nbsp;&nbsp;&nbsp;"Ne? A šta onda, do đavola, radite?"
<BR>&nbsp;&nbsp;&nbsp;&nbsp;&nbsp;"Obećavamo", odvrati gospodin Krup čiji se glas probijao kroz statiku, odjek i šuštanje. "A i znamo gde stanujete."
<BR>&nbsp;&nbsp;&nbsp;&nbsp;&nbsp;I on spusti slušalicu.
<BR>&nbsp;&nbsp;&nbsp;&nbsp;&nbsp;Ričard je čvrsto stezao Betmenov telefon, zureći u njega, a potom tri puta pritisnu broj devet.
<BR>&nbsp;&nbsp;&nbsp;&nbsp;&nbsp;"Služba za hitne slučajeve. Koju službu tražite?"
<BR>&nbsp;&nbsp;&nbsp;&nbsp;&nbsp;"Možete li da me spojite sa policijom? Neki čovek je upravo pretio da će me ubiti i mislim da se nije šalio."
<BR>&nbsp;&nbsp;&nbsp;&nbsp;&nbsp;Nastupila je pauza. Nadao se da će ga spojiti sa policijom. Posle nekoliko trenutaka, glas reče: "Služba za hitne slučajeve. Halo? Ima li koga? Halo?"
<BR>&nbsp;&nbsp;&nbsp;&nbsp;&nbsp;Ričard tada spusti Betmenov telefon i ode u spavaću sobu, obuče se, jer mu je bilo hladno i jer je bio nag i uplašen, i jer ništa drugo nije mogao da uradi.
<BR>
<BR>&nbsp;&nbsp;&nbsp;&nbsp;&nbsp;Izvukao je crnu sportsku torbu ispod kreveta i stavio u nju sokne. Gaće. Nekoliko majica. Pasoš. Novčanik.
<BR>&nbsp;&nbsp;&nbsp;&nbsp;&nbsp;Na sebi je imao farmerke, patike, debeli džemper.
<BR>&nbsp;&nbsp;&nbsp;&nbsp;&nbsp;Setio se načina na koji se devojka koja je sebe nazivala Dor oprostila. Načina na koji je zastala. Načina na koji je rekla da joj je žao...
<BR>&nbsp;&nbsp;&nbsp;&nbsp;&nbsp;"Znala si", obrati se on praznom stanu. "Znala si da će se ovo dogoditi."
<BR>&nbsp;&nbsp;&nbsp;&nbsp;&nbsp;Otišao je u kuhinju, uzeo malo voća iz činije i stavio i to u torbu. Potom ju je zatvorio i izišao na mračnu ulicu.
<BR>
<BR>&nbsp;&nbsp;&nbsp;&nbsp;&nbsp;Automat za novac primio je njegovu karticu uz zujanje.
<BR>&nbsp;&nbsp;&nbsp;&nbsp;&nbsp;UKUCAJTE ŠIFRU, MOLIM VAS, ispisao je.
<BR>&nbsp;&nbsp;&nbsp;&nbsp;&nbsp;Ričard ukuca svoju šifru.
<BR>&nbsp;&nbsp;&nbsp;&nbsp;&nbsp;Ekran se isprazni. A zatim se na njemu pojavi: MOLIM VAS SAČEKAJTE.
<BR>&nbsp;&nbsp;&nbsp;&nbsp;&nbsp;Prazan ekran. Negde u dubinama mašine nešto poče da mrmlja i reži.
<BR>&nbsp;&nbsp;&nbsp;&nbsp;&nbsp;OVA KARTICA JE NEVAŽEĆA. MOLIM VAS STUPITE U VEZU SA IZDAVAČEM KARTICE.
<BR>&nbsp;&nbsp;&nbsp;&nbsp;&nbsp;Začulo se nekakvo čangrljanje, i kartica skliznu napolje.
<BR>&nbsp;&nbsp;&nbsp;&nbsp;&nbsp;"Imate li išta sitno?" reče neki slab glas iza njega.
<BR>&nbsp;&nbsp;&nbsp;&nbsp;&nbsp;Ričard pruži čoveku svoju karticu.
<BR>&nbsp;&nbsp;&nbsp;&nbsp;&nbsp;"Evo", reče on. "Zadrži je. Ima oko hiljadu pet stotina funti na računu, ako uspeš da dopreš do njih."
<BR>&nbsp;&nbsp;&nbsp;&nbsp;&nbsp;Čovek je bio visok, mršav i imao je retku svetlu bradu i šake prljave od boravka na ulici; uze karticu, pogleda je, okrenu i ravnim glasom reče: "Hvala. To i šezdeset penija priskrbiće mi finu šolju kafe." A onda vrati Ričardu karticu.
<BR>&nbsp;&nbsp;&nbsp;&nbsp;&nbsp;Ričard podiže torbu. Okrenu čoveku leđa i reče: "Stani malo. Ti možeš da me vidiš."
<BR>&nbsp;&nbsp;&nbsp;&nbsp;&nbsp;"S mojim očima je sve u redu", odvrati čovek.
<BR>&nbsp;&nbsp;&nbsp;&nbsp;&nbsp;"Slušaj", poče Ričard, "jesi li ikada čuo za mesto pod nazivom 'Pokretna pijaca'? Moram da stignem tamo. Ima jedna devojka po imenu Dor..."
<BR>&nbsp;&nbsp;&nbsp;&nbsp;&nbsp;Međutim, čovek stade nervozno da se udaljava od Ričarda.
<BR>&nbsp;&nbsp;&nbsp;&nbsp;&nbsp;"Čuj, zaista mi je potrebna pomoć", reče Ričard. "Molim te?"
<BR>&nbsp;&nbsp;&nbsp;&nbsp;&nbsp;Čovek je zurio u njega.
<BR>&nbsp;&nbsp;&nbsp;&nbsp;&nbsp;Ričard uzdahnu. "U redu", reče on. "Izvini na gnjavaži."
<BR>&nbsp;&nbsp;&nbsp;&nbsp;&nbsp;Okrenuo se i, stežući dršku torbe obema šakama, tako da se gotovo uopšte nisu tresle, krenu ulicom Haj.
<BR>&nbsp;&nbsp;&nbsp;&nbsp;&nbsp;"Hej", prosikta čovek.
<BR>&nbsp;&nbsp;&nbsp;&nbsp;&nbsp;Ričard se osvrnu prema njemu. Pozivao ga je.
<BR>&nbsp;&nbsp;&nbsp;&nbsp;&nbsp;"Dođi, ovamo dole, brzo, čoveče!"
<BR>&nbsp;&nbsp;&nbsp;&nbsp;&nbsp;Neznanac pohita niz neke stepenice pored puta - stepenice posute đubretom, od one vrste koje vode u napuštene podrumske stanove. Ričard je posrtao za njim. Na dnu stepeništa nalazila su se vrata. Čovek ih otvori, sačeka da Ričard prođe kroz njih i zatvori vrata za njima.
<BR>&nbsp;&nbsp;&nbsp;&nbsp;&nbsp;Obreli su se u mraku.
<BR>&nbsp;&nbsp;&nbsp;&nbsp;&nbsp;Grebanje, buka zapaljene šibice. Čovek prinese šibicu fitilju jedne stare svetiljke pružnih radnika, ovaj se zapali, bacajući tek nešto manje svetlosti od šibice, i oni zajedno krenuše kroz to mračno mesto.
<BR>&nbsp;&nbsp;&nbsp;&nbsp;&nbsp;Zaudaralo je na plesan, vlagu i staru ciglu, na trulež i tamu.
<BR>&nbsp;&nbsp;&nbsp;&nbsp;&nbsp;"Gde smo mi to?" prošaputa Ričard.
<BR>&nbsp;&nbsp;&nbsp;&nbsp;&nbsp;Njegov vodič ga ućutka.
<BR>&nbsp;&nbsp;&nbsp;&nbsp;&nbsp;Stigoše do još jednih vrata u zidu.
<BR>&nbsp;&nbsp;&nbsp;&nbsp;&nbsp;Čovek ritmički zakuca po njima. Nastupila je pauza.
<BR>&nbsp;&nbsp;&nbsp;&nbsp;&nbsp;Vrata se otvoriše.
<BR>&nbsp;&nbsp;&nbsp;&nbsp;&nbsp;Na trenutak Ričarda zaslepi iznenadna svetlost. Nalazio se u jednoj ogromnoj, zasvođenoj sobi, nekoj podzemnoj dvorani, ispunjenoj svetlošću sa ognjišta i dimom. Male vatre gorele su po sobi. Ljudi u senci stajali su pored vatri, pekući male životinje na ražnju. Ljudi su se kretali od vatre do vatre.
<BR>&nbsp;&nbsp;&nbsp;&nbsp;&nbsp;To ga je podsetilo na pakao. Ili pre bi se moglo reći na način na koji je on razmišljao o paklu, kao učenik.
<BR>&nbsp;&nbsp;&nbsp;&nbsp;&nbsp;Dim mu je grebao grudi, i on se zakašljao.
<BR>&nbsp;&nbsp;&nbsp;&nbsp;&nbsp;Stotinu očiju zagleda se u njega. Stotinu neprijateljskih očiju koje su ga netremice gledale.
<BR>&nbsp;&nbsp;&nbsp;&nbsp;&nbsp;Jedan čovek žurno se uputi prema njima. Imao je dugačku kosu i prosedu bradu, i Ričardu se učini da je njegova iskrzana odeća oivičena krznom - narandžastim, belim i crnim krznom, nalik na kaput mačke-kornjače. Bio je visok, ali je koračao pognuto, sa šakama na grudima.
<BR>&nbsp;&nbsp;&nbsp;&nbsp;&nbsp;"Šta? Šta je bilo? Šta je ovo?" upita on Ričardovog vodiča. "Kog si nam to doveo, Ilijastere? Pričaj-pričaj-pričaj."
<BR>&nbsp;&nbsp;&nbsp;&nbsp;&nbsp;"On je Odozgo", reče vodič. (Ilijaster? pomisli Ričard.) "Raspitivao se o gospi Dor. I pokretnoj pijaci. Doveo sam ga k tebi, gospodaru pacov-govornika. Pomislih da ćeš ti znati šta da uradimo s njim."
<BR>&nbsp;&nbsp;&nbsp;&nbsp;&nbsp;Do tada ih je već okružilo više od desetak ljudi u kaputima oivičenim krznom. Bilo je žena i muškaraca, pa čak i nekoliko dece. Žurno su se kretali: trenuci nepokretnosti, isprekidani žurnom jurnjavom.
<BR>&nbsp;&nbsp;&nbsp;&nbsp;&nbsp;Gospodar pacov-govornika poseže u dronjke obrubljene krznom i izvuče komad stakla koji je gadno izgledao, dugačak otprilike osam inča. Oko donjeg dela stakla bilo je vezano bedno krzno koje je obrazovalo improvizovan držač.
<BR>&nbsp;&nbsp;&nbsp;&nbsp;&nbsp;Plamenovi su se svetlucajući odbijali od staklene oštrice.
<BR>&nbsp;&nbsp;&nbsp;&nbsp;&nbsp;Gospodar pacov-govornika prisloni krhotinu-sečivo uz Ričardovo grlo.
<BR>&nbsp;&nbsp;&nbsp;&nbsp;&nbsp;"Oh, da. Da-da-da", zaskvičao je. "Tačno znam šta ćemo s njim."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
