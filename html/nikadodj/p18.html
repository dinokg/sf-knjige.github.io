<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Išli su satima ćuteći, sledeći zavojiti kameniti put koji je vodio naniže. Ričard je još osećao bol i hramao je; uz to je prolazio kroz neobičan mentalni i fizički metež: osećanja poraza i izdaje previrala su u njemu, što je, udruženo sa okolnošću da ga Lamija umalo nije lišila života, a gospodin Vandemar i te kako povredio, i sa iskustvom kroz koje je prošao na dasci, daleko iznad, doprinelo da se oseća potpuno slomljen. A da sve bude još gore, bio je sasvim siguran da je sve ovo što je doživeo ovog poslednjeg dana prilično ništavno i beznačajno kada se uporedi sa onim, šta god to bilo, šta je markiz iskusio. Tako da uopšte nije govorio.
<BR>&nbsp;&nbsp;&nbsp;&nbsp;&nbsp;Markiz je ćutao jer ga je grlo bolelo od svake izgovorene reči. Zadovoljavao se time da ga pusti da zaceli, i da budno motri na Lovca. Znao je da će ona znati ako dopusti da mu pažnja popusti makar i na trenutak, i da će uteći, ili će se okrenuti protiv njih. Tako da uopšte nije govorio.
<BR>&nbsp;&nbsp;&nbsp;&nbsp;&nbsp;Lovac je išla malo ispred njih. Ni ona uopšte nije govorila.
<BR>&nbsp;&nbsp;&nbsp;&nbsp;&nbsp;Posle dugog vremena stigli su do dna Daun Strita. Ulica se završavala kiklopskom kapijom - sagrađenom od ogromnih, neobrađenih kamenih blokova.
<BR>&nbsp;&nbsp;&nbsp;&nbsp;&nbsp;Divovi su sagradili ovu kapiju, pomisli Ričard, iako nije umeo da kaže kako to zna.
<BR>&nbsp;&nbsp;&nbsp;&nbsp;&nbsp;Sama kapija odavno je zarđala i raspala se. Delići su se mogli videti u blatu pod njihovim nogama i kako beskorisno landaraju sa jedne zarđale šarke. Šarka je bila viša od Ričarda.
<BR>&nbsp;&nbsp;&nbsp;&nbsp;&nbsp;Markiz dade Lovcu znak da stane. Ovlažio je usne i rekao: "Ova kapija označava kraj Daun Dtrita i početak lavirinta. S druge strane lavirinta čeka anđeo Islington. A u lavirintu se nalazi Zver."
<BR>&nbsp;&nbsp;&nbsp;&nbsp;&nbsp;"I dalje ne razumem", reče Ričard. "Islington. Ja sam ga zaista upoznao. To. Njega. On je anđeo. Hoću da kažem... pravi anđeo."
<BR>&nbsp;&nbsp;&nbsp;&nbsp;&nbsp;Markiz se tužno osmehnu. "Kada se anđeli prozle, Ričarde, postaju gori od bilo kog drugog. Zar si zaboravio da je Lucifer bio anđeo?"
<BR>&nbsp;&nbsp;&nbsp;&nbsp;&nbsp;Lovac je zurila u Ričarda očima smeđim poput oraha. "Mesto koje si posetio jeste Islingtonova citadela: njegov zatvor. Ne može da je napusti."
<BR>&nbsp;&nbsp;&nbsp;&nbsp;&nbsp;Markiz se zagleda u nju. "Pretpostavljam da lavirint i Zver treba da obeshrabre posetioce."
<BR>&nbsp;&nbsp;&nbsp;&nbsp;&nbsp;Ona nagnu glavu. "I ja bih isto pretpostavila."
<BR>&nbsp;&nbsp;&nbsp;&nbsp;&nbsp;Ričard se okrenu markizu, a sav njegov bes, nemoć i osujećenost izbiše iz njega u jednom ljutitom izlivu. "Zašto uopšte razgovaraš s njom? Zašto je još s nama? Izdala nas je - pokušala je da nas navede da pomislimo kako si ti izdajnik!"
<BR>&nbsp;&nbsp;&nbsp;&nbsp;&nbsp;"Ali ja sam ti spasla život, Ričarde Mejhju", tiho reče Lovac. "Mnogo puta. Na mostu. Kod Pukotine. Na dasci tamo gore."
<BR>&nbsp;&nbsp;&nbsp;&nbsp;&nbsp;Zagledala mu se u oči, i Ričard je bio taj koji je skrenuo pogled.
<BR>&nbsp;&nbsp;&nbsp;&nbsp;&nbsp;Nešto je odzvanjalo kroz tunele: mukanje ili rika. Ričardu se nakostrešiše dlake na vratu. Bila je daleka, ali to je bilo jedino utešno. Poznavao je taj zvuk. Čuo ga je u svojim snovima. Nije zvučalo kao da se glasa bik, a niti kao glasanje divljeg vepra. Zvučalo je kao da je lav. Zvučalo je kao da je u pitanju kakav zmaj.
<BR>&nbsp;&nbsp;&nbsp;&nbsp;&nbsp;"Lavirint je jedno od najstarijih mesta u Londonu Ispod", reče markiz. "Pre nego što je kralj Lad osnovao selo u močvarama Temze ovde se već nalazio lavirint."
<BR>&nbsp;&nbsp;&nbsp;&nbsp;&nbsp;"Mada nije bilo Zveri", primeti Ričard.
<BR>&nbsp;&nbsp;&nbsp;&nbsp;&nbsp;"Tada ne."
<BR>&nbsp;&nbsp;&nbsp;&nbsp;&nbsp;Ričard je oklevao. Udaljena rika ponovo je počela. "Ja... ja mislim da sam sanjao Zver", reče on.
<BR>&nbsp;&nbsp;&nbsp;&nbsp;&nbsp;Markiz izvi obrvu. "Kakva vrsta snova?"
<BR>&nbsp;&nbsp;&nbsp;&nbsp;&nbsp;"Loša", odvrati Ričard.
<BR>&nbsp;&nbsp;&nbsp;&nbsp;&nbsp;Markiz je porazmislio o ovome, trepćući. A onda reče: "Slušaj, Ričarde. Povešću Lovca. Ali ako ti želiš da sačekaš ovde, niko te ne bi mogao optužiti za kukavičluk."
<BR>&nbsp;&nbsp;&nbsp;&nbsp;&nbsp;Ričard odmahnu glavom. Ponekad čovek ne može ništa da učini. "Ne vraćam se. Ne sada. Oni imaju Dor."
<BR>&nbsp;&nbsp;&nbsp;&nbsp;&nbsp;"Tačno", reče markiz. "Dobro, onda. Hoćemo li?"
<BR>&nbsp;&nbsp;&nbsp;&nbsp;&nbsp;Lovčeve savršene karamel-usne izviše se i frknuše. "Mora da ste ludi kada želite da uđete unutra", reče ona. "Bez anđelove amajlije nikada nećete pronaći put. Nikada nećete proći pored nerasta."
<BR>&nbsp;&nbsp;&nbsp;&nbsp;&nbsp;Markiz zavuče šaku ispod svog ćebeta-ponča i izvuče mali kip od opsidijana koji je uzeo iz radne sobe Dorinog oca. "Misliš na jednog od ovih?" upita on.
<BR>&nbsp;&nbsp;&nbsp;&nbsp;&nbsp;Markiz tada oseti da mu je izraz na Lovčevom licu nadoknadio najveći deo onoga kroz šta je prošao prethodne nedelje. Prošli su kroz kapiju i ušli u lavirint.
<BR>
<BR>&nbsp;&nbsp;&nbsp;&nbsp;&nbsp;Dor su ruke bile vezane na leđima, i gospodin Vandemar je išao pored nje, ne skidajući ogromnu šaku s njenog ramena i podgurkujući je. Gospodin Krup je žurno koračao ispred njih, držeći opsidijantna amajlija, koji joj je oduzeo, visoko u vazduhu i nervozno pogledajući s jedne na drugu stranu, poput lasice koja se sprema da pohara kokošinjac.
<BR>&nbsp;&nbsp;&nbsp;&nbsp;&nbsp;Sam lavirint predstavljao je čistu ludost. Bio je sagrađen od izgubljenih delova Londona Iznad: uličice, putevi, hodnici i kanalizacija koji su propadali kroz pukotine tokom milenijuma i ušli u svet izgubljenih i zaboravljenih.
<BR>&nbsp;&nbsp;&nbsp;&nbsp;&nbsp;Hodali su po kaldrmi, kroz blato, kroz balegu (konjsku i ostalu), i potpuno istrulele drvene daske. Bilo je to mesto koje se stalno menjalo: i svaka staza se račvala, kružila i udvostručavala.
<BR>&nbsp;&nbsp;&nbsp;&nbsp;&nbsp;Gospodin Krup je osetio kako ga amajlija vuče i pustio ga je da ga vodi po svom izboru.
<BR>&nbsp;&nbsp;&nbsp;&nbsp;&nbsp;Upravo su išli jednom uskom uličicom koja je nekada bila deo viktorijanskog 'legla' (prljava, zloglasna uličica u kojoj su podjednako bili zastupljeni krađa i džin, prljava konačišta za peni ili dva i seks za tri penija), kada su ga čuli kako dahće i frkće negde u blizini. Potom je zarikao.
<BR>&nbsp;&nbsp;&nbsp;&nbsp;&nbsp;Gospodin Krup je oklevao. Zastao je na kraju uličice, žmirkajući i ogledajući se oko sebe, pre nego što ih je poveo niz nekoliko stepenika u jedan dugačak kameni tunel koji je nekada vodio preko Flit Močvara, iz vremena templara.
<BR>&nbsp;&nbsp;&nbsp;&nbsp;&nbsp;Dor reče: "Plašite se, zar ne?"
<BR>&nbsp;&nbsp;&nbsp;&nbsp;&nbsp;Ošinuo ju je pogledom. "Drž' jezik za zubima."
<BR>&nbsp;&nbsp;&nbsp;&nbsp;&nbsp;Osemhnula se, iako joj nije bilo do toga. "Plašite se da vas vaša amajlija za sigurni prolaz neće sprovesti pored Zveri. Šta sada planirate? Da kidnapujete Islingtona? Da nas oboje prodate onome ko najviše ponudi?"
<BR>&nbsp;&nbsp;&nbsp;&nbsp;&nbsp;"Tišina", reče gospodin Vandemar.
<BR>&nbsp;&nbsp;&nbsp;&nbsp;&nbsp;Ali gospodin Krup se jednostavno zakikotao; i Dor posta jasno da joj anđeo Islington nije prijatelj.
<BR>&nbsp;&nbsp;&nbsp;&nbsp;&nbsp;Počela je da viče: "Hej! Zveri! Ovde smo! Juu-huu! Gospodine Zveri!"
<BR>&nbsp;&nbsp;&nbsp;&nbsp;&nbsp;Gospodin Vandemar je ošamari, i ona udari o zid.
<BR>&nbsp;&nbsp;&nbsp;&nbsp;&nbsp;"Rekoh ti da umukneš", obrati joj se on blago.
<BR>&nbsp;&nbsp;&nbsp;&nbsp;&nbsp;Osetila je krv u ustima i ispljunula je u blato. Zatim je otvorila usta da ponovo vikne. Gospodin Vandemar je to predvideo, te je izvadio maramicu iz džepa i nagurao joj je u usta. Pokušala je da ga ugrize za palac dok je to radio, ali to na njega nije ostavilo neki utisak.
<BR>&nbsp;&nbsp;&nbsp;&nbsp;&nbsp;"Sada ćeš ćutati", reče joj on.
<BR>&nbsp;&nbsp;&nbsp;&nbsp;&nbsp;Gospodin Vendemer se veoma ponosio svojom maramicom, koja je bila poprskana zelenim, smeđim i crnim mrljama; prvobitno je pripadala jednom preterano debelom trgovcu duvanom za šmrkanje iz dvadesetih godina osamnaestog veka, koga je udarila kap i koji je bio pokopan sa maramicom u džepu. Gospodin Vandemar je još povremeno nalazio deliće trgovca duvanom u njoj, ali osećao je ipak da je to i pored svega odlična maramica.
<BR>&nbsp;&nbsp;&nbsp;&nbsp;&nbsp;Nastavili su u tišini.
<BR>
<BR>&nbsp;&nbsp;&nbsp;&nbsp;&nbsp;U svojoj kamenitoj dvorani na kraju lavirinta, koja je ujedno bila njegova citadela i njegov zatvor, anđeo Islingtom radio je nešto što nije radio već mnogo hiljada godina.
<BR>&nbsp;&nbsp;&nbsp;&nbsp;&nbsp;Evo šta je radio.
<BR>&nbsp;&nbsp;&nbsp;&nbsp;&nbsp;Pevao je.
<BR>&nbsp;&nbsp;&nbsp;&nbsp;&nbsp;Imao je predivan glas, melodičan i umilan. Poput svih aneđela, imao je savršenu visinu.
<BR>&nbsp;&nbsp;&nbsp;&nbsp;&nbsp;Islington je pevao jednu pesmu Irvinga Berlina. I plesao je dok je pevao, izvodeći lagane i besprekorne pokrete i korake u svojoj Velikoj Dvorani ispunjenoj svećama.
<BR>
<BR>&nbsp;&nbsp;&nbsp;&nbsp;&nbsp;Nebesa, ja sam u raju,
<BR>&nbsp;&nbsp;&nbsp;&nbsp;&nbsp;I moje srce kuca tako snažno da jedva govorim,
<BR>&nbsp;&nbsp;&nbsp;&nbsp;&nbsp;Izgleda da sam pronašao sreću za kojom tragam
<BR>&nbsp;&nbsp;&nbsp;&nbsp;&nbsp;Kada smo zajedno, plešući obraz uz obraz.
<BR>&nbsp;&nbsp;&nbsp;&nbsp;&nbsp;Nebesa, ja sam u raju,
<BR>&nbsp;&nbsp;&nbsp;&nbsp;&nbsp;I brige koje me okružuju tokom nedelje
<BR>&nbsp;&nbsp;&nbsp;&nbsp;&nbsp;Kao da nestaju poput kockarevog srećne ruke...
<BR>
<BR>&nbsp;&nbsp;&nbsp;&nbsp;&nbsp;Prestao je da pleše kada je stigao do crnih vrata u svojoj odaji, vrata napravljenih od kamena i potamnelog srebra. Prešao je prstima lagano preko površine vrata i priljubio obraz uz hladnu površinu.
<BR>&nbsp;&nbsp;&nbsp;&nbsp;&nbsp;Potom je nastavio, nešto tiše, da peva.
<BR>
<BR>&nbsp;&nbsp;&nbsp;&nbsp;&nbsp;Nebesa...
<BR>&nbsp;&nbsp;&nbsp;&nbsp;&nbsp;ja sam u raju...
<BR>&nbsp;&nbsp;&nbsp;&nbsp;&nbsp;ja sam u raju...
<BR>&nbsp;&nbsp;&nbsp;&nbsp;&nbsp;ja sam u raju...
<BR>
<BR>&nbsp;&nbsp;&nbsp;&nbsp;&nbsp;A onda se osmehnuo, nežno i umilno, a osmeh anđela Islingtona predstavljao je užasan prizor.
<BR>&nbsp;&nbsp;&nbsp;&nbsp;&nbsp;Izgovorio je reči, ponovivši ih u sebi, slogove koji su lebdeli u vazduhu, u tami njegove odaje osvetljene svećama.
<BR>&nbsp;&nbsp;&nbsp;&nbsp;&nbsp;"Ja sam u raju", reče.
<BR>
<BR>&nbsp;&nbsp;&nbsp;&nbsp;&nbsp;Ričard se ponovo posvetio pisanju svog mentalnog dnevnika. Dragi dnevniče, pomisli on. Danas sam preživeo prelaženje preko daske, poljubac smrti i lekciju iz šutiranja.
<BR>&nbsp;&nbsp;&nbsp;&nbsp;&nbsp;Upravo sada prolazim kroz lavirint sa jednim ludim kopilanom koji se vratio iz mrtvih, i telohraniteljem za koju se ispostavilo da je... šta god da je suprotno od telohranitelja. Toliko sam zabrazdio da...
<BR>&nbsp;&nbsp;&nbsp;&nbsp;&nbsp;Izdale su ga metafore.
<BR>&nbsp;&nbsp;&nbsp;&nbsp;&nbsp;Gacali su kroz nekakav uski prolaz sa vlažnim, močvarnim tlom, između mračnih kamenih zidova.
<BR>&nbsp;&nbsp;&nbsp;&nbsp;&nbsp;Markiz je držao amajliju i samostrel i išao je deset stopa iza Lovca.
<BR>&nbsp;&nbsp;&nbsp;&nbsp;&nbsp;Ričard je nosio Lovčevo koplje i žutu svetiljku koja je osvetljavala kamene zidove i blato. Išao je dosta ispred Lovca. Močvarni predeo je zaudarao, i ogromni komarci počeše da ujedaju Ričarda po rukama, nogama i licu. Lovac i markiz nisu čak ni pomenuli komarce. Ričard je počeo da podozreva da su se potpuno izgubili.
<BR>&nbsp;&nbsp;&nbsp;&nbsp;&nbsp;Njegovom rasploženju nisu nimalo pomagali mrtvaci na koje su tu i tamo nailazili u močvari: uštavljena tela, kosturi i bledi leševi. Pitao se koliko li su već dugo tu i da li ih je Zver ubila ili su to učinili komarci.
<BR>&nbsp;&nbsp;&nbsp;&nbsp;&nbsp;Sačekao je još pet minuta i jedanaest uboda komaraca, a onda je uzviknuo: "Mislim da smo se izgubili. Već smo ovuda prošli."
<BR>&nbsp;&nbsp;&nbsp;&nbsp;&nbsp;Markiz podiže amajliju. "Ne. Sve je u redu", reče on. "Amajlija nas vodi pravim putem. Pametna stvarčica."
<BR>&nbsp;&nbsp;&nbsp;&nbsp;&nbsp;"Aha", reče Ričard, na koga nije ostavila utisak. "Veoma pametna."
<BR>&nbsp;&nbsp;&nbsp;&nbsp;&nbsp;U tom je trenutku markiz, onako bosonog, stao na izlomljena rebra napola zakopanog kostura i nabo petu, što ga je nateralo da posrne. Mali crni, kip polete kroz vazduh i pade u močvaru. Markiz se ispravi i uperi samostrel u Lovčeva leđa. Osećao je toplinu i bol u peti desnog stopala: nadao se da se nije gadno posekao. Jedva da je još imao krvi za bacanje.
<BR>&nbsp;&nbsp;&nbsp;&nbsp;&nbsp;"Ričarde!" pozva on. "Ispustio sam je. Možeš li da se vratiš ovamo?"
<BR>&nbsp;&nbsp;&nbsp;&nbsp;&nbsp;Ričard se vratio, držeći svetlo visoko, u nadi da će se odbiti od opsidijana, ali nije video ništa osim vlažnog blata.
<BR>&nbsp;&nbsp;&nbsp;&nbsp;&nbsp;"Čučni i potraži je", reče markiz.
<BR>&nbsp;&nbsp;&nbsp;&nbsp;&nbsp;Ričard zastenja.
<BR>&nbsp;&nbsp;&nbsp;&nbsp;&nbsp;"Ti si sanjao Zver, Ričarde", reče markiz. "Da li zaista želiš da je sretneš?"
<BR>&nbsp;&nbsp;&nbsp;&nbsp;&nbsp;Ričard nije dugo razmišljao o ovome pre nego što je spustio koplje na površinu močvare, nabio svetiljku u blato, tako da je stajala uspravno, osvetljavajući površinu močvare nepostojanom ćilibarnom svetlošću, te se spustio na sve četiri u kaljugu u potrazi za mali kipom.
<BR>&nbsp;&nbsp;&nbsp;&nbsp;&nbsp;Prešao je šakama preko površine močvare, nadajući se da neće naići ni na jedno mrtvo lice ili šaku.
<BR>&nbsp;&nbsp;&nbsp;&nbsp;&nbsp;"Beznadežno je. Može biti bilo gde."
<BR>&nbsp;&nbsp;&nbsp;&nbsp;&nbsp;"Nastavi da tražiš", reče markiz.
<BR>&nbsp;&nbsp;&nbsp;&nbsp;&nbsp;"Vidim ga!" doviknu Ričard.
<BR>&nbsp;&nbsp;&nbsp;&nbsp;&nbsp;Oteturao se prema kipu kroz blato. Mala staklena zver nalazila se u bari tamne vode. Možda je Ričardovo približavanje uzburkalo blato; ali verovatnije je, kao što je Ričard i podozrevao, da je posredi bila čista prokleta ludost fizičkog sveta. Bilo kako bilo, bio je udaljen svega nekoliko stopa od malog kipa kada je močvara ispustila zvuk koji je podsećao na neverovatno snažno krčanje creva, i jedan veliki mehur gasa isplivao je na površinu, te se ubitačno i opsceno rasprsnuo pored amajlije koja nestade ispod površine vode.
<BR>&nbsp;&nbsp;&nbsp;&nbsp;&nbsp;Ričard je stigao do mesta na kome se nalazila amajlija i gurnuo šake duboko u blato, tražeći je. Bezuspešno. Nestala je.
<BR>&nbsp;&nbsp;&nbsp;&nbsp;&nbsp;"Šta ćemo sada?" upita Ričard.
<BR>&nbsp;&nbsp;&nbsp;&nbsp;&nbsp;Markiz udahnu. "Vrati se ovamo, pa ćemo nešto smisliti."
<BR>&nbsp;&nbsp;&nbsp;&nbsp;&nbsp;Ričard tiho izusti: "Prekasno."
<BR>&nbsp;&nbsp;&nbsp;&nbsp;&nbsp;Približavao im se strašno sporo, strašno nezgrapno. To je bila njegova prva pomisao. A onda je video koliku razdaljinu je već prešao i shvatio je koliko je pogrešio kada je mislio da je spor. Na trideset stopa od njih Zver je usporila i stala. Bokovi su joj se pušili. Pobednički je zamukala, izazivajući ih.
<BR>&nbsp;&nbsp;&nbsp;&nbsp;&nbsp;Iz njenih bokova i leđa štrčala su polomljena koplja i iskrzani mačevi, kao i zarđali noževi.
<BR>&nbsp;&nbsp;&nbsp;&nbsp;&nbsp;Žuta svetlost odbijala se o njene crvene oči, kljove i rogove.
<BR>&nbsp;&nbsp;&nbsp;&nbsp;&nbsp;Spustila je svoju masivnu glavu. Neka vrsta nerasti? - pomisli Ričard, a onda shvati da je to čista glupost: nijedan divlji vepar nije mogao biti toliki. Bila je velika poput bika, slona, sna. Zurila je u njih i napravila pauzu od stotinu godina, koje su se pretočile u desetak otkucaja srca.
<BR>&nbsp;&nbsp;&nbsp;&nbsp;&nbsp;Lovac kleknu i dohvati koplje iz Flit Močvare. A onda, glasom koji je odisao čistom radošću, reče: "Da! Konačno!"
<BR>&nbsp;&nbsp;&nbsp;&nbsp;&nbsp;Zaboravila je na sve njih; zaboravila je na Ričarda u blatu, markiza i njegov smešni samostrel, na svet. Bila je oduševljena i preneta na savršeno mesto, u svet za koji je živela. U njenom svetu nalazile su se dve stvari: Lovac i Zver.
<BR>&nbsp;&nbsp;&nbsp;&nbsp;&nbsp;Zver je to takođe znala. Predstavljali su savršeni par, lovac i lovina. A ko je bio ko, i šta je bilo šta, tek će vreme otkriti; vreme i ples.
<BR>&nbsp;&nbsp;&nbsp;&nbsp;&nbsp;Zver je jurnula.
<BR>&nbsp;&nbsp;&nbsp;&nbsp;&nbsp;Lovac je čekala dok nije mogla da vidi pljuvačku kako joj kaplje iz usta, i kada joj se približila, ubola ju je kopljem; ali još dok je osećala kako koplje prodire, znala je da je zakasnila delić sekunde i koplje joj je ispalo iz ukočenih šaka, a jedna kljova oštrija od najoštrijeg žileta probi joj bok.
<BR>&nbsp;&nbsp;&nbsp;&nbsp;&nbsp;Dok je padala pod Zver, osetila je njene kopite kako joj lome ruku, kuk i rebra. A onda je neman odjurila, nestala ponovo u tami, i ples je bio završen.
<BR>
<BR>&nbsp;&nbsp;&nbsp;&nbsp;&nbsp;Kada su izišli iz lavirinta, gospodinu Krupu je mnogo više laknulo nego što bi to bio spreman da prizna. On i gospodin Vandemar prošli su kroz njega, nepovređeni, kao i njihova lovina.
<BR>&nbsp;&nbsp;&nbsp;&nbsp;&nbsp;Ispred njih nalazila se stena, u čijem su pročelju stajala hrastova vrata, u koja je bilo umetnuto ovalno ogledalo.
<BR>&nbsp;&nbsp;&nbsp;&nbsp;&nbsp;Gospodin Krup dodirnu ogledalo prljavom šakom.
<BR>&nbsp;&nbsp;&nbsp;&nbsp;&nbsp;Površina ogledala se zamagli pri njegovom dodiru. Iznutra se u njih zagleda anđeo Islington.
<BR>&nbsp;&nbsp;&nbsp;&nbsp;&nbsp;Gospodin Krup pročisti grlo. "Dobro jutro, gospodine. To smo mi i imamo mladu damu po koju ste nas poslali."
<BR>&nbsp;&nbsp;&nbsp;&nbsp;&nbsp;"A ključ?" Nežan glas anđela kao da je bio svuda oko njih.
<BR>&nbsp;&nbsp;&nbsp;&nbsp;&nbsp;"Visi oko njenog labudovog vrata", zadovoljno objavi gospodin Krup.
<BR>&nbsp;&nbsp;&nbsp;&nbsp;&nbsp;"Uđite", reče anđeo.
<BR>&nbsp;&nbsp;&nbsp;&nbsp;&nbsp;Vrata se otvoriše i oni uđoše.
<BR>
<BR>&nbsp;&nbsp;&nbsp;&nbsp;&nbsp;Sve se dogodilo tako brzo. Zver je izišla iz tame, Lovac je ščepala koplje, zver ju je napala i nestala nazad u tami.
<BR>&nbsp;&nbsp;&nbsp;&nbsp;&nbsp;Ričard se napinjao da čuje Zver. Nije čuo ništa osim, negde, laganog kapljanja vode i zujanja komaraca.
<BR>&nbsp;&nbsp;&nbsp;&nbsp;&nbsp;Lovac je ležala na leđima. Jedna ruka bila joj je savijena pod neprirodnim uglom. Otpuzao je do nje, kroz kal.
<BR>&nbsp;&nbsp;&nbsp;&nbsp;&nbsp;"Lovče?" prošaputa on. "Čuješ li me?"
<BR>&nbsp;&nbsp;&nbsp;&nbsp;&nbsp;Usledila je pauza. A zatim šapat tako slab da je na trenutak pomislio kako mu se samo učinilo. "Da."
<BR>&nbsp;&nbsp;&nbsp;&nbsp;&nbsp;Markiz je još bio nekoliko stopa udaljen, stojeći pored zida. Sada je doviknuo: "Ričarde - ostani gde si. To stvorenje samo kupuje vreme. Vratiće se."
<BR>&nbsp;&nbsp;&nbsp;&nbsp;&nbsp;Ričard se nije obazirao na njega. Obratio se Lovcu.
<BR>&nbsp;&nbsp;&nbsp;&nbsp;&nbsp;"Hoćeš li..." zastao je. Bilo je to tako glupo reći. Ipak je rekao. "Hoće li s tobom biti sve u redu?"
<BR>&nbsp;&nbsp;&nbsp;&nbsp;&nbsp;Nasmejala se usnama poprskanim krvlju i odmahnula glavom.
<BR>&nbsp;&nbsp;&nbsp;&nbsp;&nbsp;"Ima li ovde dole medicinara?" zapitao je markiza.
<BR>&nbsp;&nbsp;&nbsp;&nbsp;&nbsp;"Hm. Ne u onom smislu koji ti imaš u vidu. Imamo neke vidare, pet-šest krvopija i hirurgića..."
<BR>&nbsp;&nbsp;&nbsp;&nbsp;&nbsp;Lovac se zakašlja i trgnu. Svetlocrvena krv poteče sa ugla njenih usana.
<BR>&nbsp;&nbsp;&nbsp;&nbsp;&nbsp;Markiz priđe bliže. "Čuvaš li negde svoj život, Lovče?" upita on.
<BR>&nbsp;&nbsp;&nbsp;&nbsp;&nbsp;"Ja sam lovac", prošaputa ona prezrivo. "Mi se ne bavimo takvim stvarima..." Uvukla je s mukom vazduh u pluća, a zatim ga hrapavo ispustila, kao da je i jedan tako običan napor kao što je disanje za nju postao pretežak. "Ričarde, jesi li ikada koristio koplje?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Uzmi ga", prošaputa ona.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Učini!" Glas joj je bio tih i pun hitnje. "Podigni ga. Drži ga za tupi kraj."
<BR>&nbsp;&nbsp;&nbsp;&nbsp;&nbsp;Ričard podiže palo koplje. Držao ga je za tupi kraj. "Toliko i sGm znam", reče joj on.
<BR>&nbsp;&nbsp;&nbsp;&nbsp;&nbsp;Treptaj osmeha pređe preko njenog lica. "Znam."
<BR>&nbsp;&nbsp;&nbsp;&nbsp;&nbsp;"Slušaj", poče Ričard, osećajući se, i to ne prvi put, kao jedina razumna osoba u ludnici. "Pritajimo se. Možda će otići. Pokušaćemo da ti dovedemo pomoć."
<BR>&nbsp;&nbsp;&nbsp;&nbsp;&nbsp;Ali osoba kojoj se obraćao potpuno ga je prenebregla, i to nije bilo prvi put. "Učinila sam rđavu stvar, Ričarde Mejhju", tužno je prošaputala. "Učinila sam veoma rđavu svar. Zato što sam želela da ja budem ta koja će ubiti Zver. Zato što mi je bilo potrebno koplje."
<BR>&nbsp;&nbsp;&nbsp;&nbsp;&nbsp;A zatim je pokušala nemoguće, da se uspravi. Ričard uopšte nije bio svestan koliko je teško bila ranjena; niti je sada mogao da zamisli koliki bol mora da je podnosila. Video je da joj desna ruka beskorisno visi, beli patrljak kosti kako užasno štrči kroz kožu. Krv je curela iz posekotine na boku. Sa rebrima još nešto nije bilo u redu.
<BR>&nbsp;&nbsp;&nbsp;&nbsp;&nbsp;"Stani!" zasikta on uzaludno. "Lezi!"
<BR>&nbsp;&nbsp;&nbsp;&nbsp;&nbsp;Levom šakom izvukla je nož iz opasača, stavila ga u desnu šaku i stegnula prste oko njega.
<BR>&nbsp;&nbsp;&nbsp;&nbsp;&nbsp;"Učinila sam rđavu stvar", ponovi ona. "I sada želim to da ispravim."
<BR>&nbsp;&nbsp;&nbsp;&nbsp;&nbsp;Počela je da pevuši. Da pevuši visoko i da pevuši nisko, sve dok nije pronašla notu od koje su zidovi, cevi i prostorija zatreperili; pevušila je tu notu dok se nije izgledalo da ceo lavirint odjekuje od njenog pevušenja. A onda, uvukavši vazduh među spljeskana rebra, ona povika: "Hej. Veliki? Gde si?"
<BR>&nbsp;&nbsp;&nbsp;&nbsp;&nbsp;Ništa se nije dogodilo. Nikakva buka osim kapanja vode. Čak su se i komarci utišali.
<BR>&nbsp;&nbsp;&nbsp;&nbsp;&nbsp;"Možda je... otišao..." reče Ričard tako čvrsto stežući koplje da su ga šake zabolele.
<BR>&nbsp;&nbsp;&nbsp;&nbsp;&nbsp;"Sumnjam", promrmlja markiz.
<BR>&nbsp;&nbsp;&nbsp;&nbsp;&nbsp;"Hajde, kopile", vrisnu Lovac. "Jesi li se uplašio?"
<BR>&nbsp;&nbsp;&nbsp;&nbsp;&nbsp;Tiha rika začula se odnekud ispred njih, i Zver je ponovo jurnula.
<BR>&nbsp;&nbsp;&nbsp;&nbsp;&nbsp;Ovog puta nije smelo biti greške. Ples, pomisli Lovac. Ples još nije završen.
<BR>&nbsp;&nbsp;&nbsp;&nbsp;&nbsp;I dok joj se Zver približavala spuštenih rogova, ona povika: "Sada - Ričarde! Udari! Odozdo naviše! Sada!" Istog trena Zver ju je udarila i pretvorila njene reči u neartikulisani vrisak.
<BR>&nbsp;&nbsp;&nbsp;&nbsp;&nbsp;Ričard je video Zver kako se pojavljuje iz tame i izlazi na svetlost baterijske svetiljke. Sve se dešavalo krajnje usporeno.
<BR>&nbsp;&nbsp;&nbsp;&nbsp;&nbsp;Bilo je kao u snu.
<BR>&nbsp;&nbsp;&nbsp;&nbsp;&nbsp;Bilo je kao u svim njegovim snovima.
<BR>&nbsp;&nbsp;&nbsp;&nbsp;&nbsp;Zver je bila tako blizu da je mogao da oseti njen životinjski smrad, mešavinu izmeta i krvi, tako blizu da je osećao njenu toplotu.
<BR>&nbsp;&nbsp;&nbsp;&nbsp;&nbsp;I onda je zario koplje, svom snagom, gurnuvši ga naviše i unutra.
<BR>&nbsp;&nbsp;&nbsp;&nbsp;&nbsp;Mukanje ili rika, usled straha, mržnje i bola. A onda tišina.
<BR>&nbsp;&nbsp;&nbsp;&nbsp;&nbsp;Mogao je da čuje otkucaje svoga srca kako mu odjekuju u ušima. Mogao je da čuje kapanje vode. Komarci su ponovo zazujali.
<BR>&nbsp;&nbsp;&nbsp;&nbsp;&nbsp;Postao je svestan da i dalje čvrsto steže kraj koplja, iako je njegova oštrica bila duboko zabodena u telo zveri. Pustio ga je.
<BR>&nbsp;&nbsp;&nbsp;&nbsp;&nbsp;Potražio je Lovca. Njeno telo bilo je zarobljeno ispod Zveri. Stao je svom snagom da gura toplu, mrtvu telesinu Zveri. Ličilo je na guranje tenka. Ali na kraju, nekim čudom, uspeo je da je napola oslobodi.
<BR>&nbsp;&nbsp;&nbsp;&nbsp;&nbsp;Lovac je ležala na leđima, zureći naviše u mrak. Oči su joj bile otvorene, ali on je nekako znao da ništa ne vide.
<BR>&nbsp;&nbsp;&nbsp;&nbsp;&nbsp;"Lovče?" pozva je on.
<BR>&nbsp;&nbsp;&nbsp;&nbsp;&nbsp;"Još sam ovde, Ričarde Mejhju." Glas joj je zvučao neverovatno strano. Nije se ni potrudila da ga pronađe očima, nije se potrudila da usredsredi pogled. "Je li mrtva?"
<BR>&nbsp;&nbsp;&nbsp;&nbsp;&nbsp;"Mislim da jeste. Ne miče se."
<BR>&nbsp;&nbsp;&nbsp;&nbsp;&nbsp;A onda se nasmejala; bio je to nekakav čudan smeh - kao da je upravo čula najsmešniji vic koji je ikada svet ispričao jednom lovcu. A u prekidima smeha i kašljanja podelila je vic sa njima. "Ti si ubio Zver", reče ona. "Tako si ti sada najveći lovac u Londonu Ispod. Ratnik..." A onda je prestala da se smeje. "Ne osećam šake. Uzmi moju desnu šaku."
<BR>&nbsp;&nbsp;&nbsp;&nbsp;&nbsp;Ričard stade da pretura ispod tela zveri i obmota svoju šaku oko Lovčeve.
<BR>&nbsp;&nbsp;&nbsp;&nbsp;&nbsp;"Držim li još nož u šaci?" prošaputa ona.
<BR>&nbsp;&nbsp;&nbsp;&nbsp;&nbsp;"Da." Mogao je da ga napipa, hladan i lepljiv.
<BR>&nbsp;&nbsp;&nbsp;&nbsp;&nbsp;"Uzmi nož. Tvoj je."
<BR>&nbsp;&nbsp;&nbsp;&nbsp;&nbsp;"Ne želim tvoj..."
<BR>&nbsp;&nbsp;&nbsp;&nbsp;&nbsp;"Uzmi ga."
<BR>&nbsp;&nbsp;&nbsp;&nbsp;&nbsp;Oslobodio je nož iz njenih prstiju.
<BR>&nbsp;&nbsp;&nbsp;&nbsp;&nbsp;"Sada je tvoj", prošaputa Lovac. Ništa se nije pomeralo, osim njenih usana, a pogled joj se zamagljivao. "Uvek me je čuvao. Očisti moju krv s njega... oštrica ne sme zarđati... Lovac brine o svom oružju." Žedno je stala da uvlači vazduh. "A sada... dodirni krv Zveri... prinesi je očima i jeziku..."
<BR>&nbsp;&nbsp;&nbsp;&nbsp;&nbsp;Ričard nije bio siguran da ju je dobro čuo. "Šta?"
<BR>&nbsp;&nbsp;&nbsp;&nbsp;&nbsp;Markiz mu progovori u uvo. Ričard nije primetio da im je prišao. "Učini to, Ričarde. To će te provesti kroz lavirint. Učini."
<BR>&nbsp;&nbsp;&nbsp;&nbsp;&nbsp;Ričard spusti šaku do koplja i krenu njome duž šipke dok nije osetio toplu lepljivost krvi Zveri. Osećajući se pomalo glupo, šakom dodirnu jezik, a potom i oči.
<BR>&nbsp;&nbsp;&nbsp;&nbsp;&nbsp;"Obavio sam", reče joj on.
<BR>&nbsp;&nbsp;&nbsp;&nbsp;&nbsp;"To je dobro", prošaputa Lovac.
<BR>&nbsp;&nbsp;&nbsp;&nbsp;&nbsp;Ništa više nije rekla.
<BR>&nbsp;&nbsp;&nbsp;&nbsp;&nbsp;Markiz de Karabas ispruži ruku i zatvori joj oči. Ričard obrisa Lovčev nož o košulju. Rekla mu je da to uradi. Tako nije morao da razmišlja šta mu valja činiti.
<BR>&nbsp;&nbsp;&nbsp;&nbsp;&nbsp;"Hajdemo", reče markiz, ustajući.
<BR>&nbsp;&nbsp;&nbsp;&nbsp;&nbsp;"Ne možemo je tek tako ovde ostaviti."
<BR>&nbsp;&nbsp;&nbsp;&nbsp;&nbsp;"Možemo. Možemo se kasnije vratiti po njeno telo."
<BR>&nbsp;&nbsp;&nbsp;&nbsp;&nbsp;Ričard je što je bolje mogao očistio oštricu o košulju. "A ako ne bude posle?"
<BR>&nbsp;&nbsp;&nbsp;&nbsp;&nbsp;"Onda nam samo preostaje da se nadamo kako će se neko već pobrinuti oko ostataka svih nas. Uključujući i gospu Dor. A ona mora da se umorila, čekajući nas."
<BR>&nbsp;&nbsp;&nbsp;&nbsp;&nbsp;Ričard spusti pogled. Obrisao je poslednje ostatke krvi sa Lovčevog noža i zatakao ga za kaiš. Onda je klimnuo.
<BR>&nbsp;&nbsp;&nbsp;&nbsp;&nbsp;"Pođi", reče de Karabas. "Slediću što brže budem mogao."
<BR>&nbsp;&nbsp;&nbsp;&nbsp;&nbsp;Ričard je oklevao; a onda je potrčao koliko je najbrže mogao.
<BR>
<BR>&nbsp;&nbsp;&nbsp;&nbsp;&nbsp;Možda je u pitanju bila krv Zveri. Nije imao drugo objašnjenje. Bez obzira na razlog, trčao je pravo i tačno kroz lavirint. On za njega više nije imao tajni. Osećao je da poznaje svako skretanje, svaku stazu, svaku uličicu, prolaz, svaki njegov tunel.
<BR>&nbsp;&nbsp;&nbsp;&nbsp;&nbsp;Trčao je, iscrpljen, kroz lavirint, krv mu je dobovala u slepoočnicama. Kroz glavu mu prođe stih, dok je trčao, u ritmu s njegovim koracima. Bilo je to nešto što je čuo kao dete.
<BR>
<BR>&nbsp;&nbsp;&nbsp;&nbsp;&nbsp;Crna noć, crna noć
<BR>&nbsp;&nbsp;&nbsp;&nbsp;&nbsp;jedina te sluša.
<BR>&nbsp;&nbsp;&nbsp;&nbsp;&nbsp;Plovi flota, gori sveća,
<BR>&nbsp;&nbsp;&nbsp;&nbsp;&nbsp;a kod Hrista duša.
<BR>
<BR>&nbsp;&nbsp;&nbsp;&nbsp;&nbsp;Reči su se vrtele i vretele u krug, poput naricaljke, u njegovoj glavi. Plovi flota, gori sveća...
<BR>&nbsp;&nbsp;&nbsp;&nbsp;&nbsp;Na kraju lavirinta nalazila se granitna stena, a u stenu umetnuta visoka drvena dvokrilna vrata. Na jednim vratima visilo je ovalno ogledalo.
<BR>&nbsp;&nbsp;&nbsp;&nbsp;&nbsp;Vrata su bila zatvorena. Dodirnuo je drvo i vrata se tiho otvoriše na njegov dodir.
<BR>&nbsp;&nbsp;&nbsp;&nbsp;&nbsp;Ričard uđe unutra.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
