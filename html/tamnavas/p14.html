<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Nesvestan da Mogan više nije uz njega, Džarid je pozdravio zatvorenu bezbednost zidova hodnika, kada su ga okružili. Ono zip-sss, razlog nestanka vođe Vizera, sada je predstavljalo nevažnu uspomenu u sveopštem haosu u kome se nalazio.
<BR>&nbsp;&nbsp;&nbsp;&nbsp;&nbsp;Spotičući se, nekako je stigao do prvog skretanja. Njegove ranjene oči, pune suza protesta, još su osećale grozni pritisak čudovišne materije koja je zauzimala čitavo prostranstvo strahotne večnosti Radijacije.
<BR>&nbsp;&nbsp;&nbsp;&nbsp;&nbsp;Sudario se sa stenom, pao, podigao se i potrčao iza ugla, maglovito svestan da pronalazi put između opasnih mesta bez pomoći sluha.
<BR>&nbsp;&nbsp;&nbsp;&nbsp;&nbsp;Na kraju je stao i nemoćno se oslonio na vitak viseći kamen, čekajući da mu se povrati dah.
<BR>&nbsp;&nbsp;&nbsp;&nbsp;&nbsp;Sada je sve bilo jasno, ironično jasno. Ona tvar u večnosti bila je ništa drugo nego - Svetlost. Tragajući za njom, potrošio je život, da bi otkrio da je to opaka stvar, deo same Radijacije.
<BR>&nbsp;&nbsp;&nbsp;&nbsp;&nbsp;Tada ga pogodi još jedno neverovatno saznanje!
<BR>&nbsp;&nbsp;&nbsp;&nbsp;&nbsp;Sada je znao šta je Tama!
<BR>&nbsp;&nbsp;&nbsp;&nbsp;&nbsp;Bila je tu - u ovom hodniku - u svim hodnicima koje je znao, svim svetovima koje je posetio. U Tami je proveo život, ne napuštajući je, osim u onih nekoliko prilika kada se sreo sa čudovištima. I nije bilo načina da je prepozna, dok nije upoznao Svetlost.
<BR>&nbsp;&nbsp;&nbsp;&nbsp;&nbsp;Sada je sve bilo tako jednostavno.
<BR>&nbsp;&nbsp;&nbsp;&nbsp;&nbsp;Večnost iza njega bila je ispunjena Svetlošću. Pred njim, u hodniku, postojao je vidljiv nedostatak te materije. Već iza sledećeg ugla, nastaće potpuno odsustvo Svetlosti, potpuna Tama - tako potpuna, tako sveprožimajuća da je mogao da živi u njoj deset hiljada bremenitosti i da je ne spozna.
<BR>&nbsp;&nbsp;&nbsp;&nbsp;&nbsp;Išao je niz hodnik, nesigurno ispruženih ruku, posrćući pod užasnom težinom čudnih novih istina. Već je osećao, uz pomoć očiju, neosvetljenost koja je vrebala napred, pusta kao najdublja tišina koju je znao - teška, debela zavesa Tame.
<BR>&nbsp;&nbsp;&nbsp;&nbsp;&nbsp;Obišao je prevoj i zašao iza nematerijalne prepreke, nesigurnim korakom, zazirući od Tame koja se neumoljivo sklopila oko njega. Ruke su mu se neprestano pružale napred, opipavajući put. Posramljeno se prisećao kako je njegov manje osetljivi brat Romel morao rukama da traži put u gustoj tišini.
<BR>&nbsp;&nbsp;&nbsp;&nbsp;&nbsp;Sledećeg trenutka je zakoračio u prazninu plitkog udubljenja, nespretno posrnuvši. Pre nego što se uspravio, pokupio je par oblutaka i protresao ih u šaci.
<BR>&nbsp;&nbsp;&nbsp;&nbsp;&nbsp;Međutim, klikovi su mu zvučali nejasno i strano. Pitao se da li je slabljenje sluha bilo jedna od prvih posledica radijacijske bolesti. Osetio je strah, potpun kao okolna Tama, kada se prisetio još jedne legende: svako ko bi se susreo sa Radijacijom, mogao je da očekuje svakojake ozbiljne bolesti: groznicu, gluvoću, smrtonosno povraćanje, gubitak kose i slepilo, šta god to značilo.
<BR>&nbsp;&nbsp;&nbsp;&nbsp;&nbsp;A opet, briga za zdravlje bila je potisnuta gorčinom, koja ga je obavila poput isparenja jame za kuvanje. Pred njim se pružala budućnost, pusta kao neomeđena večnost iz koje je upravo pobegao.
<BR>&nbsp;&nbsp;&nbsp;&nbsp;&nbsp;Svaki njegov životni cilj bio je sada samo razoren san - njegovi svetovi, uništeni; Dela, nestala; traganje za Svetlošću okončano u agonijskom kajanju, razočaranju i zabludama. Ceo život je progonio lažnu nadu, kroz varljive hodnike, da bi je na kraju sustigao i otkrio da je tek puki dašak vetra.
<BR>&nbsp;&nbsp;&nbsp;&nbsp;&nbsp;Tonući sve dublje u Tamu, očajnički se oglašavao oblucima. plaćajući skupu cenu napregnute pažnje za svaki utisak koji je uspevao da iscedi iz odjeka, sada tako tuđih. Panično je nastojao da sazna što više iz svakog odbijenog tona. Čak je i tada morao povremeno da zastane i rukom da ispita neraspoznatljivu prepreku.
<BR>&nbsp;&nbsp;&nbsp;&nbsp;&nbsp;Naišao je na bočni prolaz kojim su on i Mogan stigli do glavnog hodnika, i, posle nekoliko koraka, odjeci klikova počeše da mu donose utiske odzvanjajuće praznine Prvobitnog sveta sa leve strane.
<BR>&nbsp;&nbsp;&nbsp;&nbsp;&nbsp;Odjednom sklopi šaku oko oblutaka. Uznemireno se povukao pred zvucima koji su dolazili spreda - direktnim zvucima koje je trebalo da čuje mnogo otkucaja ranije.
<BR>&nbsp;&nbsp;&nbsp;&nbsp;&nbsp;Glasovi - mnogo njih. Hodnik je odzvanjao glasovima čudovišta! Osećao im je i miris. Bio je pomešan sa osobitim mirisom Vizera - omamljenih zarobljenika, bez sumnje, koje su nosili demoni.
<BR>&nbsp;&nbsp;&nbsp;&nbsp;&nbsp;Sklonio se iz sredine hodnika i kleknuo između dve izbočine, van udara odjeka. Setio se da bi trebalo da bude i van domašaja Svetlosti, ako je želeo da se sakrije od stvorenja. Stoga se povukao dublje u usek.
<BR>&nbsp;&nbsp;&nbsp;&nbsp;&nbsp;Sada je već počeo da opaža Svetlost koja je navirala u pukotinu. Ali, pošto nije želeo nikakav dalji dodir sa čudovišnom tvari koja mu je uništavala sluh, čvrsto je sklopio oči.
<BR>&nbsp;&nbsp;&nbsp;&nbsp;&nbsp;Sa zvučnom slikom čudovišta i Vizera čvrsto usađenom u pamćenje, osluškivao je razgovor dva demona koji su upravo prolazili:
<BR>&nbsp;&nbsp;&nbsp;&nbsp;&nbsp;"...drago mi je što smo odlučili da završimo posao sa Vizerima."
<BR>&nbsp;&nbsp;&nbsp;&nbsp;&nbsp;"I meni. Lakše se navikavaju, pošto već znaju da upotrebe oči."
<BR>&nbsp;&nbsp;&nbsp;&nbsp;&nbsp;"Da, nije ih teško podučiti. Za razliku od one poslednje grupe sa Gornjeg..."
<BR>&nbsp;&nbsp;&nbsp;&nbsp;&nbsp;Ovaj razgovor zamenio je drugi, kada je sledeći par čudovišta prošao kraj njega:
<BR>&nbsp;&nbsp;&nbsp;&nbsp;&nbsp;"...prokleto čudna stvar, to vizovanje. Torndajk kaže da bi hteo da ga detaljnije prouči."
<BR>&nbsp;&nbsp;&nbsp;&nbsp;&nbsp;"I nije tako čudno. Kada Radijacija podstakne genetske promene, možeš da očekuješ raznovrsne oblike mutacija, uključujući i infracrveni vid, rekao bih."
<BR>&nbsp;&nbsp;&nbsp;&nbsp;&nbsp;Mnoge reči su mu bile besmislene. Nije se sećao imena "Torndajk" u hijerarhiji Nuklearnih demona.
<BR>&nbsp;&nbsp;&nbsp;&nbsp;&nbsp;Obuzet očajanjem, ostao je da kleči u svom zaklonu i kada je povorka prošla. Pažljivo je osluškivao i gladno njušio vazduh, ali Dele nije bilo među zarobljenicima.
<BR>&nbsp;&nbsp;&nbsp;&nbsp;&nbsp;Bio je spreman da pođe prema Donjem nivou, kada je začuo još jednog demona koji se približavao iz smera Zabrana. U istom trenutku osetio je Delin miris i jedva se uzdržao da ne iskoči iz zaklona.
<BR>&nbsp;&nbsp;&nbsp;&nbsp;&nbsp;Čvrsto zatvorenih očiju, da bi sprečio zbunjujući uticaj Svetlosti, čekao je, spreman. Stvorenje konačno stiže do useka i Džarid mu se zalete ramenom u rebra.
<BR>&nbsp;&nbsp;&nbsp;&nbsp;&nbsp;Poklopi ga Delino besvesno telo, ali se on oslobodi i polete prema njenom otimaču. Uspeo je da mu stegne vrat u prevoj ruke, ali nije hteo da gubi vreme daveći ga, već ga nekoliko puta udari pesnicom u vilicu, dok nije omlitavio.
<BR>&nbsp;&nbsp;&nbsp;&nbsp;&nbsp;Prebacivši devojku preko ramena, pucnuo je prstima da ozvuči okolinu, a onda se uputio prema privremenoj bezbednosti Prvobitnog sveta. Prešao je preko središnje čistine, tumačeći odjeke klikova prstiju što je bolje mogao. Nasumce je odabrao kolibu za skrovište.
<BR>&nbsp;&nbsp;&nbsp;&nbsp;&nbsp;Unutra je položio Delu na pod i seo kraj otvora, pazeći na svaki sumnjiv zvuk.
<BR>&nbsp;&nbsp;&nbsp;&nbsp;&nbsp;Prošle su stotine udisaja pre nego što je osetio da se devojka vraća svesti, slabašno uzdišući. Žurno je prišao i pokrio joj dlanom usta, baš kada je htela da vrisne.
<BR>&nbsp;&nbsp;&nbsp;&nbsp;&nbsp;Na njeno prestrašeno otimanje, on šapnu: "To sam ja, Džarid. Nalazimo se Prvobitnom svetu."
<BR>&nbsp;&nbsp;&nbsp;&nbsp;&nbsp;Pošto se smirila, pustio ju je i ispričao joj šta se dogodilo.
<BR>&nbsp;&nbsp;&nbsp;&nbsp;&nbsp;"Oh, Džaride!" uzviknu ona kada je zaćutao. "Hajde da potražimo naš skriveni svet dok još možemo!"
<BR>&nbsp;&nbsp;&nbsp;&nbsp;&nbsp;"Čim se uverimo da nema čudovišta u hodnicima."
<BR>&nbsp;&nbsp;&nbsp;&nbsp;&nbsp;Umorno je oslonila glavu na njegovu ruku. "Naći ćemo lep svet za sebe, zar ne?"
<BR>&nbsp;&nbsp;&nbsp;&nbsp;&nbsp;"Najlepši. Ako i ne bude, gradićemo ga dok ne postane takav."
<BR>&nbsp;&nbsp;&nbsp;&nbsp;&nbsp;"Prvo ćemo izdubiti pećinu, a zatim..." Zastala je. "Slušaj! Šta je to?"
<BR>&nbsp;&nbsp;&nbsp;&nbsp;&nbsp;Isprva nije čuo ništa. A onda, pošto su se oboje primirili, do njih stiže udaljeno dum-dum, dum-dum, kao da se sudaraju stene, ili nešto još tvrđe. Ali u tom trenutku ga je više brinulo što je Dela prva čula zvuk. Da li mu je dodir sa Radijacijom već toliko oštetio sluh? Ili je jednostavno bio zbunjen utiscima primljenim posredstvom Svetlosti, te je zaboravio da koristi sluh?
<BR>&nbsp;&nbsp;&nbsp;&nbsp;&nbsp;"Šta je to?" upita ona.
<BR>&nbsp;&nbsp;&nbsp;&nbsp;&nbsp;"Ne znam." Izašao je, pipajući, iz nastambe. "Kao da dolazi iz susedne kolibe.
<BR>&nbsp;&nbsp;&nbsp;&nbsp;&nbsp;Prateći zvuk, ušao je u sledeću građevinu i stao, osluškujući ga kako dopire kroz četvrtast otvor na podu. Dela ga je držala za ruku, osećao je kako se trgla vizevši prisustvo veštačke jame.
<BR>&nbsp;&nbsp;&nbsp;&nbsp;&nbsp;Prišao je bliže, pažljivo osluškujući zvuke iz jame, koja se koso spuštala umesto da ponire vertikalno. Sada je ono dum-dum bilo jasno oblikovano ivicom oštrih, pravilnih izbočina duž čitave donje stranice kosog tunela.
<BR>&nbsp;&nbsp;&nbsp;&nbsp;&nbsp;"Čini mi se da dole vode neke stepenice", reče on.
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;Slegnuo je ramenima.
<BR>&nbsp;&nbsp;&nbsp;&nbsp;&nbsp;"Džaride, bojim se."
<BR>&nbsp;&nbsp;&nbsp;&nbsp;&nbsp;Ali on je zamišljeno stajao, sa jednom nogom iznad prvog stepenika. "Legende kažu da Raj nije daleko od Prvobitnog sveta."
<BR>&nbsp;&nbsp;&nbsp;&nbsp;&nbsp;"Tamo dole nema nikakvog Raja! Ako treba negde da idemo, bolje da potražimo taj naš svet!"
<BR>&nbsp;&nbsp;&nbsp;&nbsp;&nbsp;Stao je na prvi stepenik, zakoračio na drugi. Na svoju nesreću, već je otkrio da Radijacija nije daleko od Prvobitnog sveta, ali to ne znači da i Raj nije tu negde.
<BR>&nbsp;&nbsp;&nbsp;&nbsp;&nbsp;Bio je toliko zanet onim dum-dum, dum-dum, da nije imao vremena da razmišlja o bilo čemu drugom.
<BR>&nbsp;&nbsp;&nbsp;&nbsp;&nbsp;Dum-dum-bom, dum-dum-bom...
<BR>&nbsp;&nbsp;&nbsp;&nbsp;&nbsp;Klikovi su bili snažni, ali prefinjeni. Bili su oštri i zvonki, savršeno čisti. Kao da je neki nezemaljski odašiljač odjeka odzvanjao u daljini - odašiljač čija je jeka bilo tako besprekorna da nije postojao detalj okoline koji se nije čuo.
<BR>&nbsp;&nbsp;&nbsp;&nbsp;&nbsp;Iako mu je sluh bio zamućen posle iskustva sa beskonačnom večnošću Nuklearnih đavola, raspoznavao je pojedinosti okolnih stena koje inače nikad ne bi mogao da otkrije. Svaka pukotina i usek na stepenicama, svako udubljenje na zidu, svaka sićušna neravna površina - sve je bilo savršeno čujno. Ove zvučne slike bile su podjednako jasne kao one koje je primao putem očiju kada ga je preplavila Svetlost Radijacije!
<BR>&nbsp;&nbsp;&nbsp;&nbsp;&nbsp;Opčinjen ovim čudesnim odašiljačem, on ubrza silazak. Imao je osećaj kao da se približava najboljem proizvođaču odjeka koji je ikada načinjen. Takav odašiljač je mogao da postoji samo u Raju.
<BR>&nbsp;&nbsp;&nbsp;&nbsp;&nbsp;Dum-bom, klang-bang... dum-bom, klang-bang, puf...
<BR>&nbsp;&nbsp;&nbsp;&nbsp;&nbsp;Načuljio je uši, omađijan prefinjenim podtonovima koji su izbijali ispod preovladavajućeg zvuka dok se približavao njegovom izvoru. Sve zajedno se širilo oko njega kao nežan zagrljaj. Potpunost i preciznost ovih tonova bila je neverovatna.
<BR>&nbsp;&nbsp;&nbsp;&nbsp;&nbsp;Dum-bom, ping-puf, sss...
<BR>&nbsp;&nbsp;&nbsp;&nbsp;&nbsp;Snažni, duboki tonovi ocrtavali su do najsitnije pojedinosti svaku veću površinu u okolini. Bez većeg napora uspevao je da razazna svaku kretnju Delinih udova dok je silazila niz stepenice. Sliku su dopunjavali finiji, viši tonovi, do čudesne celovitosti. Na primer, ono delikatno pink-tonk - nije mu bila potrebna posebna pažnja da čuje svaku vlas u devojčinoj pletenici koja joj je sada bila nemarno prebačena preko ramena.
<BR>&nbsp;&nbsp;&nbsp;&nbsp;&nbsp;Dum-bom, ping-puf, bang, tak-tak-tak-tak...
<BR>&nbsp;&nbsp;&nbsp;&nbsp;&nbsp;Oslušnuo je one učestalije, isprekidane vibracije. Njihovi neverovatno čisti tonovi donosili su mu odjeke i najneprimetnije borice na devojčinom zabrinutom licu. Utisci koji su mu dolazili od njenih dugih trepavica bili su tako izoštreni kao da je desetinama sićušnih prstiju opipavao svaku dlačicu.
<BR>&nbsp;&nbsp;&nbsp;&nbsp;&nbsp;Počeo je da preskače po dva stepenika, u početku strahujući da bi u tom hitanju da stigne do beskrajne zvučne lepote Raja mogao beskrajno da silazi stepenicama. Ali stepenice baš tada zaviše desno i on začu otvor, sasvim blizu dna jame.
<BR>&nbsp;&nbsp;&nbsp;&nbsp;&nbsp;"Hajde da se vratimo!" zamolila ga je Dela, zadihano. "Nikada se nećemo popeti uz sve ove stepenice!"
<BR>&nbsp;&nbsp;&nbsp;&nbsp;&nbsp;Ali on samo pođe još brže. "Zar ne čuješ da je to možda ono što sam sve vreme tražio? Ono što sam pokušavao da nađem nije bila Svetlost. Lovio sam Raj, ali to nisam shvatio, do sada."
<BR>&nbsp;&nbsp;&nbsp;&nbsp;&nbsp;Stigavši do završetka stepeništa, zadržao je devojku kraj sebe. Stajali su ispod širokog kamenog luka iza kojeg se otvarala ogromna pećina, mnogo puta veća i od prostranog sveta Vizera. Omađijano se zaljuljao na bogat, treperav zvuk, stojeći pod moćnom lavinom savršenih tonova. Bilo je to verovatno najčudesnije iskustvo u njegovom životu. Otkrio je zvučnu lepotu bez premca. Ova bezgranična uzvišenost suglasja i ritma uzdizala ga je do ushita, budila mu osećanje ispunjenosti, samobitnosti.
<BR>&nbsp;&nbsp;&nbsp;&nbsp;&nbsp;Obuzdavajući svoju prejaku reakciju, oslušnuo je svet koji se prostirao pred njim.
<BR>&nbsp;&nbsp;&nbsp;&nbsp;&nbsp;Raj koji je bio praktično - sav od vode?
<BR>&nbsp;&nbsp;&nbsp;&nbsp;&nbsp;Nemoguće! A opet, bilo je tako - nepregledna ravna površ oblikovala je sve odbijene tonove tečnom mekoćom.
<BR>&nbsp;&nbsp;&nbsp;&nbsp;&nbsp;Sada je čuo da stoji na litici, tek nešto višoj od nivoa vode. Nije mogao da čuje nikakvo drugo suvo tlo. Sa drugog kraja sveta dolazila je duboka grmljavina divovskog vodopada koji se obrušavao iz tavanice.
<BR>&nbsp;&nbsp;&nbsp;&nbsp;&nbsp;Litica se pružala tek nekoliko koraka udesno. U drugom smeru je pratila prirodnu zakrivljenost zida i Džarid je sledio sluhom zvučne detalje do samog izvora onih savršenih tonova.
<BR>&nbsp;&nbsp;&nbsp;&nbsp;&nbsp;Rajski odašiljač odjeka bio je ustvari grupa gigantskih kockastih građevina. Svaka je bila mnogo puta veća od najveće kolibe u Prvobitnom svetu. Bile su prekrivene složenom mrežom ogromnih cevi koje su izlazile iz vode, uvijajući se i preplićući, i vodile do zidova građevina.
<BR>&nbsp;&nbsp;&nbsp;&nbsp;&nbsp;Sa krovova džinovskih koliba dizale su se stotine uspravnih cevi i gubile se u tavanici, u mnogo pravaca.
<BR>&nbsp;&nbsp;&nbsp;&nbsp;&nbsp;Zaprepašćeno je proučavao dum-bom, tak-tak-tak-tak odakle su poticali ovi utisci.
<BR>&nbsp;&nbsp;&nbsp;&nbsp;&nbsp;"Kakvo je ovo mesto?" šapnu Dela začuđeno. "Zašto je ovako toplo?"
<BR>&nbsp;&nbsp;&nbsp;&nbsp;&nbsp;Tek su ga njene reči upozorile na lepljivu zaparu. Činilo se da su joj izvor džinovske kolibe koje su proizvodile one odjeke. Zbog nečega je počinjao da sumnja da se nalazi u Raju.
<BR>&nbsp;&nbsp;&nbsp;&nbsp;&nbsp;"Šta viziš, Dela?" Ali je u istom mahu osetio da su joj oči zatvorene.
<BR>&nbsp;&nbsp;&nbsp;&nbsp;&nbsp;"Ne vizujem - zbog ove vrućine. Suviše je toplo." Zvučala je uplašeno i smeteno.
<BR>&nbsp;&nbsp;&nbsp;&nbsp;&nbsp;"Pokušaj."
<BR>&nbsp;&nbsp;&nbsp;&nbsp;&nbsp;Ali ona samo zastenja i zakloni rukama lice. "Ne mogu! Boli!"
<BR>&nbsp;&nbsp;&nbsp;&nbsp;&nbsp;On tada shvati da je i sam sve vreme imao zatvorene oči. Podiže kapke i ne vide (setio se prave reči za to što radi) ništa.
<BR>&nbsp;&nbsp;&nbsp;&nbsp;&nbsp;"Viziš li bar nešto?" upita.
<BR>&nbsp;&nbsp;&nbsp;&nbsp;&nbsp;Ona je uporno skrivala lice. "Neke kolibe - ogromne. I mnoštvo pipaka koji izlaze iz vode. Sve drugo je suviše toplo i tamo ne mogu da vizujem."
<BR>&nbsp;&nbsp;&nbsp;&nbsp;&nbsp;Džarid nagonski okrenu glavu prema kolibama. Tamo je sada bilo Svetlosti! Ne one vrste koju je upoznao u večnosti, već one koju su nosila čudovišta - između zvučnih građevina su šarale dve kupe.
<BR>&nbsp;&nbsp;&nbsp;&nbsp;&nbsp;Primetivši njegovo ćutanje, devojka upita: "Šta je to?"
<BR>&nbsp;&nbsp;&nbsp;&nbsp;&nbsp;"Čudovišta!"
<BR>&nbsp;&nbsp;&nbsp;&nbsp;&nbsp;Onda je začuo kako se stvorenja dovikuju kroz buku odašiljača:
<BR>&nbsp;&nbsp;&nbsp;&nbsp;&nbsp;"Jesi li potopio četvrti reaktor?"
<BR>&nbsp;&nbsp;&nbsp;&nbsp;&nbsp;"Potpuno sam ga ugasio. Time smo se pobrinuli za onih nekoliko preostalih toplih izvora na Gornjem nivou, bar prema nacrtu."
<BR>&nbsp;&nbsp;&nbsp;&nbsp;&nbsp;"Šta je sa raštrkanim izvorima - onima koje napaja drugi reaktor?"
<BR>&nbsp;&nbsp;&nbsp;&nbsp;&nbsp;"Torndajk je rekao da ih pustimo da rade. Ako propustimo nekoga, imaće gde da ostane dok ga ne pronađemo."
<BR>&nbsp;&nbsp;&nbsp;&nbsp;&nbsp;Džarid se povuče prema stepenicama, slomljen. Bio je sve vreme u pravu. Čudovišta su bila kriva za gašenje jama za kuvanje. Sada je čuo koliko je položaj generacija Preživelih bio nesiguran. Demoni su mogli u svakom trenutku da im oduzmu glavna oruđa opstanka!
<BR>&nbsp;&nbsp;&nbsp;&nbsp;&nbsp;Kupa svetlosti odjednom skrenu prema njima. On se okrete i pojuri prema stepeništu, gurnuvši Delu ispred sebe.
<BR>&nbsp;&nbsp;&nbsp;&nbsp;&nbsp;"Dolaze!" upozori je.
<BR>&nbsp;&nbsp;&nbsp;&nbsp;&nbsp;Potrčaše punom brzinom uz stepenice. U jednom trenutku, pošto su prešli stotine stepenika, on odluči da uspori, ne bi li došao do daha. Ali baš tada opazi slabe svetlosne slike okoline - znak da su im čudovišta za petama!"
<BR>&nbsp;&nbsp;&nbsp;&nbsp;&nbsp;Uprkos kidanju u plućima, povećao je brzinu, vukući devojku za sobom. Očajnički se pitao koliko su daleko od vrha.
<BR>&nbsp;&nbsp;&nbsp;&nbsp;&nbsp;"Ja - ja ne mogu dalje!" požali se Dela.
<BR>&nbsp;&nbsp;&nbsp;&nbsp;&nbsp;Iznenadni teret njene težine kada je poklekla skoro ga izbaci iz ravnoteže. Pomogao joj je da ustane i obuhvatio je oko struka, te nastaviše jurnjavu uz stepenice.
<BR>&nbsp;&nbsp;&nbsp;&nbsp;&nbsp;I pored njegove pomoći ona ponovo posrnu, i, kada je pokušao da je podigne, sruči se kraj nje.
<BR>&nbsp;&nbsp;&nbsp;&nbsp;&nbsp;Imao je želju da zauvek tako leži. Ali ovo im je bila poslednja prilika: ako sada ne uspeju, mogu da se oproste od svojeg zabačenog, bezbednog sveta.
<BR>&nbsp;&nbsp;&nbsp;&nbsp;&nbsp;S mukom se uspravio, uzeo devojku na ruke i primorao utrnule noge da se pokrenu. Svaki korak mu je slao strele bola u bokove. Svaki grčevito progutani udisaj činio mu se poslednji.
<BR>&nbsp;&nbsp;&nbsp;&nbsp;&nbsp;Onda, konačno, začu otvor iznad sebe i malo se ohrabri zbog blizine cilja. Iz misli je potiskivao pitanje odakle će smoći snagu da pronađe skrovište, kada stignu u Prvobitni svet.
<BR>&nbsp;&nbsp;&nbsp;&nbsp;&nbsp;Čitavu večnost kasnije, stao je sa devojkom na poslednji stepenik i srušio se na pod kolibe. Gurnuo je Delu napred. "Sakrij se u neku drugu kolibu - brzo!"
<BR>&nbsp;&nbsp;&nbsp;&nbsp;&nbsp;Ona se odvuče dalje, teturajući se. Našavši se napolju, posrnu i mogao je da čuje samo njeno škripavo disanje dok je ležala, nepomična.
<BR>&nbsp;&nbsp;&nbsp;&nbsp;&nbsp;Nekako je uspeo da se uspravi, ali ga je parališuća iscrpljenost poslala prema zidu. Sudario se se nekakvim krupnim predmetom i zvučni utisci kolibe se zavrteše oko njega. Onda udari u nešto drugo i svest ga napusti pre nego što je osetio udar nameštaja koji se obrušio preko njega.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
