<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Kod Povlačenja i Razmišljanja bila je uobičajena stroga samodisciplina. Jedna tako važna odluka tražila je detaljno samoispitivanje. Razlog tome bila je činjenica da je Sjedinjavanje automatski donosilo sva prava Preživelog - odgovornost je bila dvostruka. Osoba sa takvim obavezama morala je takođe da računa na ozbiljne zahteve Stvaranja i Obučavanja potomstva.
<BR>&nbsp;&nbsp;&nbsp;&nbsp;&nbsp;Ove brige, ipak, jedva da su zaokupljale Džaridove misli sledećih nekoliko perioda, dok je meditirao u tišini svoje duboko izolovane pećine. Mislio je na Delu, naravno. Ali, svakako, ne na način koji se podrazumeva uoči Sjedinjavanja. Njegova razmišljanja su se više bavila značajem saznanja da je ona Vizer. Kako joj je polazilo za rukom da to skriva? I kakve su joj bile namere?
<BR>&nbsp;&nbsp;&nbsp;&nbsp;&nbsp;Pri svemu tome, situacija je bila prilično komična. Tu je bio Lorenc - u lovu na Vizere. A sve vreme je imao jednog praktično pod nosom! Što se Džarida ticalo, devojka je bila sasvim zgodno oruđe da uzvrati na optužbu, ako Savetniku ikada padne na pamet da optuži njega da je Vizer.
<BR>&nbsp;&nbsp;&nbsp;&nbsp;&nbsp;Ako se onaj i odluči na to, Džarid će moći da je razotkrije u svakom trenutku. Ali, šta bi time dobio? Bilo kako bilo, to što je ona verovala za njega da je Vizer, stvaralo je zanimljivu situaciju i bio je nestrpljiv da čuje šta će se dogoditi.
<BR>&nbsp;&nbsp;&nbsp;&nbsp;&nbsp;Ovaj smer misli neizbežno je vodio ka nagađanjima o prirodi vizovanja. Kakva je to magična sila omogućavala znanje, čak i u potpunoj tišini i odsustvu mirisa, gde se nalaze stvari? A možda su Vizeri, kao njegov Mali Osluškivač iz mašte, čuli neku vrstu bezvučnih zvukova koje proizvode sve stvari, žive i nežive? Tada se setio da ono što su videli uopšte nije bio zvuk, već toplota.
<BR>&nbsp;&nbsp;&nbsp;&nbsp;&nbsp;Kad god bi mu pažnja odlutala do tih nevažnih pitanja, znao je da ne poštuje duh Povlačenja i Razmišljanja. Ipak, smatrao je da ove teme zaslužuju promišljanje, zbog samosvojnih uslova njegovog Sjedinjavanja.
<BR>&nbsp;&nbsp;&nbsp;&nbsp;&nbsp;Poštedeo se bar jedne stvari koja je mogla da ga omete, prećutavši pred Prvim Preživelim upad čudovišta u Gornji nivo. To bi samo oživelo osude njegovog odlaska u Prvobitni svet.
<BR>&nbsp;&nbsp;&nbsp;&nbsp;&nbsp;U četvrtom periodu osame prenu ga iz meditacije nekakva gužva u spoljašnjem svetu. Isprva je pomislio da su čudovišta prodrla i do Donjeg nivoa. Međutim, u glasovima onih koji su se slivali prema voćnjaku bilo je više zabrinutosti nego panike.
<BR>&nbsp;&nbsp;&nbsp;&nbsp;&nbsp;Pećine za stanovanje bile su opustele kada je odlučio da prekrši Povlačenje. Pošao je za ostalima. Ali, negde na pola puta preko sveta, središnji odašiljač mu donese odjeke Prvog Preživelog i Starešine Hevertija koji su mu dolazili u susret.
<BR>&nbsp;&nbsp;&nbsp;&nbsp;&nbsp;"Koliko dugo si mislio da to čuvaš kao tajnu?" Heverti je upravo postavio pitanje.
<BR>&nbsp;&nbsp;&nbsp;&nbsp;&nbsp;"Dok ne odlučim šta da se radi, valjda", odgovori mračno Prvi Preživeli.
<BR>&nbsp;&nbsp;&nbsp;&nbsp;&nbsp;"A? Šta? Mislim, šta uopšte može da se učini u vezi takve stvari?"
<BR>&nbsp;&nbsp;&nbsp;&nbsp;&nbsp;Ali onaj drugi je osetio Džaridovo prisustvo. "Znači, prekinuo si povlačenje", primetio je. "Pa, valjda više i nije važno."
<BR>&nbsp;&nbsp;&nbsp;&nbsp;&nbsp;Heverti se izvini, objasnivši da ide da čuje ima li Starešina Maksvel neku ideju šta da se preduzme.
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Džarid pošto je ovaj otišao.
<BR>&nbsp;&nbsp;&nbsp;&nbsp;&nbsp;"Upravo nam je presušilo devet toplih izvora." Prvi Preživeli pođe prema njihovoj pećini.
<BR>&nbsp;&nbsp;&nbsp;&nbsp;&nbsp;Džaridu laknu. "Oh. Mislio sam da su hučimiši, ili Vizeri."
<BR>&nbsp;&nbsp;&nbsp;&nbsp;&nbsp;"Bio bih zahvalan Svetlosti da jesu."
<BR>&nbsp;&nbsp;&nbsp;&nbsp;&nbsp;Prvi Preživeli je nemirno šetao po pećini, zaštićenoj zavesama od ušiju ljudi. "Situacija je kritična, Džaride."
<BR>&nbsp;&nbsp;&nbsp;&nbsp;&nbsp;"Možda će izvori ponovo poteći."
<BR>&nbsp;&nbsp;&nbsp;&nbsp;&nbsp;"Prethodna tri nisu. Bojim se da više i neće."
<BR>&nbsp;&nbsp;&nbsp;&nbsp;&nbsp;Džarid slegnu ramenima. "Onda ćemo morati da se snađemo bez njih."
<BR>&nbsp;&nbsp;&nbsp;&nbsp;&nbsp;"Zar ne čuješ koliko je ovo ozbiljno? Ovde postoji stroga, osetljiva ravnoteža. To što se dogodilo može značiti da neki od nas neće moći da prežive!"
<BR>&nbsp;&nbsp;&nbsp;&nbsp;&nbsp;Džarid zausti da kaže nešto ohrabrujuće, ali ga odjednom zaokupi lična briga. Da nije i ovo deo kazne koju je navukao na sebe izazvavši čudovište iz Prvobitnog sveta? Topli izvori koji presušuju na Gornjem i Donjem nivou, zlokobna bića sa ove strane Zabrana - jesu li to mere odmazde uvređene Svevišnje Svetlosti?
<BR>&nbsp;&nbsp;&nbsp;&nbsp;&nbsp;"Kako to misliš - 'neki od nas neće moći da prežive'?"
<BR>&nbsp;&nbsp;&nbsp;&nbsp;&nbsp;"Zaključi sam. Svaki topli izvor hrani korenje najviše stotinu i dvadeset pet biljaka mane. Devet presahlih izvora za kuvanje znači skoro dvanaest stotina biljaka manje..."
<BR>&nbsp;&nbsp;&nbsp;&nbsp;&nbsp;"Ali, to je tek deo..."
<BR>&nbsp;&nbsp;&nbsp;&nbsp;&nbsp;"Svaki deo koji smanjuje mogućnost preživljavanja je kritičan činilac. Ako primenimo računicu, čujemo da sa devet toplih izvora manje možemo da hranimo samo trideset četiri goveda umesto četrdeset. Moraće da bude proređena i sva ostala stoka u skladu sa tim. Dugoročno slušano, to znači da će ovde moći da opstane sedamnaest ljudi manje!"
<BR>&nbsp;&nbsp;&nbsp;&nbsp;&nbsp;"Nadoknadićemo razliku sa više lovine."
<BR>&nbsp;&nbsp;&nbsp;&nbsp;&nbsp;"Biće manje lovine - jer je u hodnicima više hučimiša nego ikad."
<BR>&nbsp;&nbsp;&nbsp;&nbsp;&nbsp;Prvi Preživeli je prestao da kruži i sada je stajao, teško dišući. Nisu bili potrebni odjeci klikoblutaka da se čuje da je potišten, a bore na licu još dublje urezane.
<BR>&nbsp;&nbsp;&nbsp;&nbsp;&nbsp;Džarid nije mogao da potisne osećanje bespomoćnosti pri pomisli koliko čovekov opstanak zavisi od mane. Doslovno je stajala između Preživelih i smrti, jer je davala hranu za ljude i stoku podjednako, bogate sokove, vlakno od koga su žene tkale odeću, plele užad i ribarske mreže, ljusku koja se mogla prepoloviti i upotrebljavati kao posuda, stabljike pogodne za sušenje da bi zatim bile naoštrene u strele ili koplja.
<BR>&nbsp;&nbsp;&nbsp;&nbsp;&nbsp;Sada se skoro sa gorčinom sećao očevog glasa i pronalazio nove dubine poštovanja i smisaonosti za legende koje mu je ovaj prepričavao pre mnogo bremenitosti.
<BR>&nbsp;&nbsp;&nbsp;&nbsp;&nbsp;"Naša stabla mane su kopija veličanstvenih biljaka koje je Svetlost stvorila u Raju - ali sirotinjska kopija. Tvorevine Svetlosti bile su hiljade gracioznih, svilastih stvari koje su se njihale na vetru i stvarale šaputav šum dok su uživale u neprekidnom opštenju sa Svevišnjom. Upijale su Njenu energiju i koristile je tako što su mešale vodu, koju su pile, sa česticama tla i vazduhom koji su izdisali ljudi i životinje i pretvarale sve to u hranu i čist vazduh kako za čoveka tako i za životinje.
<BR>&nbsp;&nbsp;&nbsp;&nbsp;&nbsp;Ali biljke Svetlosti nisu bile dovoljne. Izgleda da smo morali da stvorimo drvo bez onih nežnih, šaputavih stvari na vrhu - takvo, da je umesto njih posedovalo veliki broj neobičnih pipaka koji su urastali duboko u jame za kuvanje. Tamo su crple energiju iz toplote vode i koristile je za pretvaranje zagađenog vazduha svetova i hodnika i elemenata humusa u vlakna i krtole, voće i svež vazduh."
<BR>&nbsp;&nbsp;&nbsp;&nbsp;&nbsp;Bila je to biljka mane.
<BR>&nbsp;&nbsp;&nbsp;&nbsp;&nbsp;"Šta da radimo sa toplim izvorima?" upita konačno Džarid.
<BR>&nbsp;&nbsp;&nbsp;&nbsp;&nbsp;"Kako napreduješ sa Sjedinjavanjem?"
<BR>&nbsp;&nbsp;&nbsp;&nbsp;&nbsp;"Mislim da sam skoro iscrpeo temu."
<BR>&nbsp;&nbsp;&nbsp;&nbsp;&nbsp;"Dobro je." Prvi Preživeli spusti ruku na njegovo rame. "Mislim da će nam uskoro biti neophodna pomoć Gornjeg nivoa. Ti shvataš, naravno, da nemaš mnogo izbora za Razmišljanje. Pod ovim okolnostima, Sjedinjavanje ne može da bude Nepromišljeno."
<BR>&nbsp;&nbsp;&nbsp;&nbsp;&nbsp;"Ne. Mislim da ne može."
<BR>&nbsp;&nbsp;&nbsp;&nbsp;&nbsp;Prvi Preživeli mu srdačno steže mišicu. "Siguran sam da ćeš biti spreman da se vratiš na Gornji nivo čim protekne Sedam perioda povlačenja."
<BR>&nbsp;&nbsp;&nbsp;&nbsp;&nbsp;Napolju, prve rečenice Litanije Svetlosti prekinuše tišinu koja je pala na svet. Vatreni glas Čuvara Puta bio je pun obožavanja dok je uzvikivao Izreke. Vernici su uzvraćali Odgovorima, suzdržanije ali sa podjednakom predanošću.
<BR>&nbsp;&nbsp;&nbsp;&nbsp;&nbsp;Prisećajući se da su Molitve Oživljavanja, kada su presušila prva tri izvora, ostale neuslišene, Džarid gurnu zavesu i uputi se prema Saborištu da se pridruži službi. Činjenica da će to za njega biti novo iskustvo nije mu pružala preveliki podstrek.
<BR>&nbsp;&nbsp;&nbsp;&nbsp;&nbsp;Ostao je u zaleđu Skupa. Da se progurao u prve redove, posle toliko bremenitosti neučestvovanja u Molitvama, izazvao bi pometnju kako kod Čuvara tako i kod Preživelih. Bilo mu je još nelagodnije kada je čuo kako neko oštrouho dete vuče majku za ruku i uzvikuje: "To je Džarid, majko! To je Džarid Fenton!"
<BR>&nbsp;&nbsp;&nbsp;&nbsp;&nbsp;"Ćuti i slušaj Čuvara!" izgrdi ga žena.
<BR>&nbsp;&nbsp;&nbsp;&nbsp;&nbsp;Filar, Čuvar, kružio je među njima, a reči su mu jasno odzvanjale od predmeta koji je stezao na grudima.
<BR>&nbsp;&nbsp;&nbsp;&nbsp;&nbsp;"Osetite ovu Svetu Sijalicu", podsticao je. "Neka vas povede hodnikom vrline. Odbacimo Tamu. Samo nepristajanjem na zlo možemo da izvršimo svoje dužnosti kao Preživeli i dočujemo slavni period u kome ćemo se ponovo sjediniti sa Svetlošću Svevišnjom!"
<BR>&nbsp;&nbsp;&nbsp;&nbsp;&nbsp;Ako Čuvar Puta i nije bio najmršaviji čovek na Donjem nivou, Džarid je bio siguran da je prvi kandidat za to zvanje. Odbijajući mu se od tela, odjeci središnjeg odašiljača donosili su tupe utiske kostiju koje su pretile da se probiju kroz kožu. Brada mu je bila tako retka da je bila gotovo nečujna. Najistaknutije crte na tom licu bile su oči, utonule duboko u duplje i tako silno stisnutih kapaka da nije bilo jasno jesu li ikada bile otvorene.
<BR>&nbsp;&nbsp;&nbsp;&nbsp;&nbsp;Došao je do Džarida i zastao, spuštajući glas u potrazi za grmljavinom basa, ali ne uspevajući da je pogodi. "Među svim stvarima ovog sveta, naša Sveta Sijalica je jedina koja je bila u dodiru sa Svetlošću. Oseti je." I, pošto je Džarid oklevao, on ponovi: "Oseti je!"
<BR>&nbsp;&nbsp;&nbsp;&nbsp;&nbsp;On nevoljno pruži ruku i dotače hladnu, oblu površinu. Imala je iste osobine, mada uvećane, kao minijaturna Sijalica koju je čudovište ostavilo na Gornjem nivou. Pitao se...
<BR>&nbsp;&nbsp;&nbsp;&nbsp;&nbsp;Ali odmah odbaci tu misao. Zar nije upravo njegova radoznalost - u vezi Sijalice i mnogo čega drugog - gurnula svetove u sadašnje nevolje?
<BR>&nbsp;&nbsp;&nbsp;&nbsp;&nbsp;Čuvar ode dalje, ljuljajući se i gotovo zapevajući. "Postoje oni koji poriču da je Svetlost ikad boravila u ovoj svetinji. Na njima je krivica za izazvan gnev Svevišnje."
<BR>&nbsp;&nbsp;&nbsp;&nbsp;&nbsp;Džarid obori glavu, svestan da će mnogi oko njega bez muke prepoznati osobu kojoj su upućene ove optužbe.
<BR>&nbsp;&nbsp;&nbsp;&nbsp;&nbsp;"Stoga je duhovni izazov pred kojim u ovom Periodu Oživljavanja stojimo", zaključi Čuvar, "stvar svakog ponaosob. Odjeci sa zida su jasni. Ukoliko se svi ne pokajemo za svoje grehe, možemo otkriti da ista Svevišnja Svetlost, koja je prognala Preživelog od sebe, ima moć da satre Preživelog do kraja."
<BR>&nbsp;&nbsp;&nbsp;&nbsp;&nbsp;Odložio je Svetu Sijalicu u njenu nišu i okrenuo se Skupu, raširenih ruku. Priđe mu jedna starija žena i ostade da ponizno stoji pred njim. Džarid je slušao kako Filarove ruke obavljaju završni ritual.
<BR>&nbsp;&nbsp;&nbsp;&nbsp;&nbsp;"Osećaš li je?" upita Čuvar.
<BR>&nbsp;&nbsp;&nbsp;&nbsp;&nbsp;Žena razočarano promrmlja odrečan odgovor i povuče se.
<BR>&nbsp;&nbsp;&nbsp;&nbsp;&nbsp;"Strpljenja, kćeri. Pobuđenje dolazi svima koji se ne daju Tami."
<BR>&nbsp;&nbsp;&nbsp;&nbsp;&nbsp;Još jedna Preživela, dvoje dece i Preživeli prođoše s poštovanjem ispred Čuvara Filara pre nego što se dogodila prva pozitivna reakcija u ritualu Pobuđenja očnog nerva. Došla je od mlade žene. Samo što joj je Čuvar sklonio veo kose sa lica i položio vrhove prstiju na očne kapke, ona diže glas, u ekstazi:
<BR>&nbsp;&nbsp;&nbsp;&nbsp;&nbsp;"Osećam je! O, osećam je!"
<BR>&nbsp;&nbsp;&nbsp;&nbsp;&nbsp;Džarid se naježi od golog osećanja na ženinom licu.
<BR>&nbsp;&nbsp;&nbsp;&nbsp;&nbsp;Dodirnuvši joj glavu s odobravanjem, Čuvar se okrenu sledećoj osobi.
<BR>&nbsp;&nbsp;&nbsp;&nbsp;&nbsp;Džarid je sačekao da bude poslednji u redu, terajući od sebe pomisao da svi Pobuđeni osećaju samo poseban pritisak Čuvarevih prstiju. Pokušao je umesto toga da mu misli ostanu otvorene, da mu prvo učešće u ritualu ne bude oslabljeno dugogodišnjom skepsom.
<BR>&nbsp;&nbsp;&nbsp;&nbsp;&nbsp;Kada je došao red na njega, svi su već bili napustili Saborište, ostavivši ga samog sa Čuvarom. Iščekujući, pognute glave, osluškivao je Filarovo strogo lice. Čuvar nije krio da veruje da je Džaridovo drsko nepoštovanje Zabrana donelo Donjem nivou sadašnje nevolje.
<BR>&nbsp;&nbsp;&nbsp;&nbsp;&nbsp;Koščate šake mu dotakoše lice. Prelazile su mu uz obraze do očiju. Zatim mu se nokti utisnuše u meke praznine ispod donjih kapaka.
<BR>&nbsp;&nbsp;&nbsp;&nbsp;&nbsp;Isprva nije osećao... ništa. Tada Čuvar pojača pritisak skoro do bola.
<BR>&nbsp;&nbsp;&nbsp;&nbsp;&nbsp;"Osećaš li je?" upita on.
<BR>&nbsp;&nbsp;&nbsp;&nbsp;&nbsp;Ali Džarid je samo sluđeno stajao. U glavi su mu igrala dva magličasta poluprstena nemog zvuka. Osećao ih je, ne tamo gde je Čuvar pritiskao, već nešto bliže gornjem delu očnih jabučica. Pobuđenje je bilo upravo ono iskustvo koje je već dva puta doživeo u prisustvu čudovišta!
<BR>&nbsp;&nbsp;&nbsp;&nbsp;&nbsp;Da li je zaista trebalo da oseti deo same Svetlosti? Ako je tako, zašto je svestan prisustva Svevišnje, na neznatno različit način, kad god se nađe u blizini Đavoljih Blizanaca? Ako je Svetlost dobra, otkud ta njena veza sa demonskim bićima?
<BR>&nbsp;&nbsp;&nbsp;&nbsp;&nbsp;Džarid potisnu ove svetogrdne misli, prazneći um od njih, zajedno sa svešću da ih je ikada imao. Začarano je slušao razigrane krugove. Bili su više ili manje jasni, zavisno od pritiska Čuvarevih noktiju.
<BR>&nbsp;&nbsp;&nbsp;&nbsp;&nbsp;"Osećaš li je?"
<BR>&nbsp;&nbsp;&nbsp;&nbsp;&nbsp;"Osećam", uzvrati tiho Džarid.
<BR>&nbsp;&nbsp;&nbsp;&nbsp;&nbsp;"Nisam očekivao da uspeš", reče Čuvar, pomalo razočarano. "Ali mi je drago da čujem da još ima nade za tebe."
<BR>&nbsp;&nbsp;&nbsp;&nbsp;&nbsp;Otišao je do niše sa Svetom Sijalicom i seo na ispust ispod nje. Glas mu je uzgubio ponešto od oštrine. "Nismo te baš često viđali ovde, Džaride. Tvoj otac je brinuo zbog toga i ja ga razumem. Jednom će sudbina ovog sveta biti u tvojim rukama. Hoće li to biti dobre ruke?"
<BR>&nbsp;&nbsp;&nbsp;&nbsp;&nbsp;Džarid se i sam spusti pored Čuvara, oborivši glavu. "Osetio sam je", promrmlja. "Osetio sam je."
<BR>&nbsp;&nbsp;&nbsp;&nbsp;&nbsp;"Naravno da jesi, sine." Čuvar mu samilosno položi ruku na rame. "Mogao si to i ranije, znaš. Tvoj život bi bio drugačiji - drugačiji, možda, za ceo naš svet."
<BR>&nbsp;&nbsp;&nbsp;&nbsp;&nbsp;"Jesu li topli izvori presušili zbog mene?"
<BR>&nbsp;&nbsp;&nbsp;&nbsp;&nbsp;"Ne znam šta je drugo moglo toliko da razgnevi Svevišnju kao tvoje nepoštovanje Zabrana."
<BR>&nbsp;&nbsp;&nbsp;&nbsp;&nbsp;Džaridove ruke se nesrećno oviše jedna oko druge. "Šta da radim?"
<BR>&nbsp;&nbsp;&nbsp;&nbsp;&nbsp;"Možeš da se pokaješ. Čućemo šta će se posle dogoditi."
<BR>&nbsp;&nbsp;&nbsp;&nbsp;&nbsp;"Ali, ti ne razumeš. Možda to nije samo moj prelazak Zabrana! Pomišljao sam da svetlost ne mora obavezno biti Svevišnja, da Ona..."
<BR>&nbsp;&nbsp;&nbsp;&nbsp;&nbsp;"Razumem, sine. Imao si svoje sumnje, kao i svi ostali Preživeli s vremena na vreme. Ali zapamti - o čoveku se ne sme donositi krajnji sud po njegovom skepticizmu. Pravo merilo preobraćenja Preživelog je iskrenost sa kojom se odriče sumnji."
<BR>&nbsp;&nbsp;&nbsp;&nbsp;&nbsp;"Mislite da ću moći da pronađem pravu meru iskrenosti?"
<BR>&nbsp;&nbsp;&nbsp;&nbsp;&nbsp;"Siguran sam da hoćeš - posle ovog našeg razgovora. I ne sumnjam da ćeš biti spreman, ukoliko se obećano Ujedinjenje sa Svetlošću dogodi u tvoje vreme."
<BR>&nbsp;&nbsp;&nbsp;&nbsp;&nbsp;Čuvar je osluškivao budućnost. "Kako će to biti čudesan period, Džaride - svuda oko nas Svetlost, koja dotiče sve u Neprestanoj Pričesti i potpuno saznanje stvari koje okružuju čoveka, milošću Svevišnje. Tama će biti zauvek izbrisana."
<BR>&nbsp;&nbsp;&nbsp;&nbsp;&nbsp;Džarid je proveo ostatak tog perioda u osami svoje pećine. Sjedinjavanje, ipak, nije bilo predmet njegovog razmišljanja. Razmatrao je svoja nova ubeđenja, pazeći da se ne prepusti mislima koje bi mogle biti uvredljive za Svevišnju.
<BR>&nbsp;&nbsp;&nbsp;&nbsp;&nbsp;U toj poslednjoj četvrtini perioda odrekao se svoje životne potrage za Svetlošću i Tamom, ne dozvoljavajući sebi ni najmanje kajanje zbog toga. Odlučio je, takođe, da više nikada ne pređe Zabran.
<BR>&nbsp;&nbsp;&nbsp;&nbsp;&nbsp;Još je utvrđivao svoju rešenost kada je Prvi Preživeli ušao u pećinu. "Čuvar mi malopre reče da si konačno čuo istinu, sine."
<BR>&nbsp;&nbsp;&nbsp;&nbsp;&nbsp;"Čujem mnoge stvari koje ranije nisam čuo." Ove iskrene reči padoše kao blagoslov na očevo lice, a odjeci mu vratiše obrise osmeha koji je bio ogrejan odobravanjem i ponosom.
<BR>&nbsp;&nbsp;&nbsp;&nbsp;&nbsp;"Čekam već dugo da čujem ove reči od tebe, Džaride. Sada mogu da sprovedem svoje planove u delo."
<BR>&nbsp;&nbsp;&nbsp;&nbsp;&nbsp;"Kakve planove?"
<BR>&nbsp;&nbsp;&nbsp;&nbsp;&nbsp;"Ovom svetu je potrebno mlado, vitalno vođstvo. Bilo je potrebno i pre nego što su presušili izvori. Sa ovim iskušenjem pred nama, neophodna nam je maštovitost mladog vođe."
<BR>&nbsp;&nbsp;&nbsp;&nbsp;&nbsp;"Želiš da ja budem Prvi Preživeli?"
<BR>&nbsp;&nbsp;&nbsp;&nbsp;&nbsp;"I to što pre. Biće potrebne opsežne pripreme, ali ja ću ti pomoći koliko mogu."
<BR>&nbsp;&nbsp;&nbsp;&nbsp;&nbsp;Nekoliko perioda ranije, Džarid ne bi pristao na ovakav razvoj događaja. Sada je to izgledalo samo kao neznatno proširenje posvećenog načina života na koji se zarekao.
<BR>&nbsp;&nbsp;&nbsp;&nbsp;&nbsp;"Nisam čuo primedbe", reče Prvi Preživeli zahvalno.
<BR>&nbsp;&nbsp;&nbsp;&nbsp;&nbsp;"Neće ih ni biti. Ako je ovo ono što si želeo."
<BR>&nbsp;&nbsp;&nbsp;&nbsp;&nbsp;"Dobro! U sledećih nekoliko perioda upoznaću te sa nekim stvarima koje treba da se obave. A posle, kad se vratiš sa Gornjeg nivoa, počećemo sa obaveznim pripremama."
<BR>&nbsp;&nbsp;&nbsp;&nbsp;&nbsp;"Kako će to prihvatiti Starešine?"
<BR>&nbsp;&nbsp;&nbsp;&nbsp;&nbsp;"Kada čuju šta je rečeno između tebe i Čuvara Filara, niko od njih neće imati šta da primeti."
<BR>
<BR>&nbsp;&nbsp;&nbsp;&nbsp;&nbsp;Na početku sledećeg perioda - još pre nego što je pušten središnji odašiljač odjeka - Džarida grubo protresoše iz sna.
<BR>&nbsp;&nbsp;&nbsp;&nbsp;&nbsp;"Probudi se! Nešto se dogodilo!"
<BR>&nbsp;&nbsp;&nbsp;&nbsp;&nbsp;Bio je to Starešina Ejverimen. Mora da se dogodilo nešto ozbiljno, kada je ovako upao u tuđu pećinu.
<BR>&nbsp;&nbsp;&nbsp;&nbsp;&nbsp;Džarid skoči na noge, svestan bratovljevog nemirnog meškoljenja na susednom useku. "Šta se dogodilo?" upita.
<BR>&nbsp;&nbsp;&nbsp;&nbsp;&nbsp;"Prvi Preživeli!" Ejverimen je već žurio prema izlazu. "Dođi - brzo!"
<BR>&nbsp;&nbsp;&nbsp;&nbsp;&nbsp;Džarid pohita za njim, opažajući da se Romel budi i da je očev usek prazan. Stigao je Starešinu na ulazu u svet. "Kuda idemo?"
<BR>&nbsp;&nbsp;&nbsp;&nbsp;&nbsp;Ali Ejverimen je samo još užurbanije dahtao. Zvuk strujanja vazduha koji mu je ulazio i izlazio iz pluća bio je prekidan pokretima kose, prebačene preko lica.
<BR>&nbsp;&nbsp;&nbsp;&nbsp;&nbsp;Bilo je i drugih znakova, osim ponašanja Starešine, da se desilo nešto ozbiljno. Od raštrkanih grupica ljudi dolazili su nejasni glasovi, mutni od strahovanja. Džarid je mogao da čuje i druge, koji su bili budni i čuli da se nešto dogodilo, kako jure prema ulazu.
<BR>&nbsp;&nbsp;&nbsp;&nbsp;&nbsp;"Tu je bio Prvi Preživeli!" Ejverimenu konačno pođe za rukom da izusti između dahtaja. "Bili smo izašli u ranu šetnju. Rekao mi je da ćeš ti preuzeti vođstvo. Kada smo prošli pored ulaza..."
<BR>&nbsp;&nbsp;&nbsp;&nbsp;&nbsp;On se spotaknu i Džarid nalete na njegovo razmahano obličje.
<BR>&nbsp;&nbsp;&nbsp;&nbsp;&nbsp;Tada neko uključi središnji odašiljač i Džarid odredi svoj položaj prema pojedinostima sveta koje odjednom postadoše čujne. Jedan od utisaka bio je Romel, koji je napredovao uporedo sa njima. Starešina Ejverimen dođe do daha. "Strašno! Ta stvar je izletela iz hodnika, sva ljigava i smrdljiva! Tvoj otac i ja smo samo stajali, ukočeni..."
<BR>&nbsp;&nbsp;&nbsp;&nbsp;&nbsp;U vazduhu je još visio miris čudovišta. Prepoznavši ga, Džarid pojuri napred.
<BR>&nbsp;&nbsp;&nbsp;&nbsp;&nbsp;"Onda se čuo taj šišteći zvuk." Ejverimenov zadihani glas se gubio iza njega. "Prvi Preživeli je odmah pao i više se nije micao - čak ni kada je stvorenje pošlo prema njemu."
<BR>&nbsp;&nbsp;&nbsp;&nbsp;&nbsp;Džarid stiže do ulaza i progura se između nekoliko Preživelih koji su se međusobno ispitivali šta se dogodilo.
<BR>&nbsp;&nbsp;&nbsp;&nbsp;&nbsp;Miris je u hodniku bio još napadniji i pojačavao se u pravcu Prvobitnog sveta. Bio je pomešan sa poznatim mirisom Prvog Preživelog. Činilo se da dolazi sa mesta nedaleko od njih. Džarid stiže tamo po njuhu i sagnu se da podigne nešto meko i mlitavo.
<BR>&nbsp;&nbsp;&nbsp;&nbsp;&nbsp;Veliko otprilike kao dve njegove šake, podsećalo je na manino tkanje, ali je tekstura bila neuporedivo finija. Sa svakog kraja stvari visila je traka od istog materijala.
<BR>&nbsp;&nbsp;&nbsp;&nbsp;&nbsp;Bilo je to nešto što je zahtevalo detaljnije proučavanje, ali je zaudaralo na čudovište i nije se usuđivao da ga ponese u svet da ne bi izazvao pometnju. Stoga on spusti predmet i zatrpa ga zemljom, odredivši mu položaj u mislima za kasnije.
<BR>&nbsp;&nbsp;&nbsp;&nbsp;&nbsp;Malo je nedostajalo da u povratku naleti na brata, koji je opipavao put kroz hodnik.
<BR>&nbsp;&nbsp;&nbsp;&nbsp;&nbsp;"Reklo bi se da ćeš ranije postati Prvi Preživeli nego što si očekivao", primeti Romel, ne bez zavisti u glasu.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
