<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Aneta je našla testament na krevetu koji nije čak ni sačuvao trag tela njenog oca. Naučnik je u njemu izjavio da će se rado vratiti svojoj prvoj smrti kako bi pokušao da izbegne pakao. Bila mu je potrebna sva hrabrost, jer je trebalo da ponovo izdrži udes znajući ovog puta šta ga čeka. Nadao se da će bog voditi računa o njegovom poduhvatu. Svojoj kćeri i Sen-Menuu je preporučivao da se nikad, ma u kakvom se položaju našli, ne bune protiv proviđenja.
<BR>&nbsp;&nbsp;&nbsp;&nbsp;&nbsp;"...Možda su naša radoznalost, dodao je, pa čak i prvi razlog naših putovanja bili bogohulni. Hteti promeniti sudbinu ljudi, pokušati poštedeti ih makar i najmanje nesreće, zar to ne znači ići protiv božanske volje? Mi smo ovde da ispaštamo. Patnje koje podnosimo mi smo pojedinačno ili zajednički sve zaslužili."
<BR>&nbsp;&nbsp;&nbsp;&nbsp;&nbsp;"Pjere, drago moje dete, ostavljam vam brigu da odlučite da li treba ili ne treba nastaviti sa ogledima. Što se tiče mene, to me više ne zanima. Ja samo mislim da se pred Bogom pojavim sa dovoljno poniznosti da bi mi oprostio sve moje smelosti. A šta su hiljada ili dve hiljade vekova kod čoveka očekuje Večni?
<BR>&nbsp;&nbsp;&nbsp;&nbsp;&nbsp;Ali ja vas preklinjem da našoj nesrećnoj braći ljudima nipošto ne otkrijete tajnu noelita, koji Aneta zna da proizvodi. Bojim se da bi ga upotrebili samo za njihovo mučenje.
<BR>&nbsp;&nbsp;&nbsp;&nbsp;&nbsp;Bdite nad mojom dragom kćeri dok ne poraste i ne nađe muža.
<BR>&nbsp;&nbsp;&nbsp;&nbsp;&nbsp;Za uspomenu na moje prolazno telo, ostavljam vam moju bradu. Naći ćete je u ormanu, brižljivo složenu pored maramica..."
<BR>&nbsp;&nbsp;&nbsp;&nbsp;&nbsp;Sluškinja je dodala jednu reč. Izvinjavala se. Gore, ona će moliti za svoju malu Anetu. Dala je adresu svoje nećake Katarine koja bi je mogla zameniti u vođenju kućanstva.
<BR>&nbsp;&nbsp;&nbsp;&nbsp;&nbsp;Aneta je već toliko patila da ovo novo iskušenje nije moglo da poveća njenu tugu. Pomoću pilula, otputovala je nekoliko puta u prošlost, dok joj je otac bio živ. Nalazila ga je rumenog i plavog, i optimistički raspoloženog, ne znajući za iskušenja koja ga očekuju.
<BR>&nbsp;&nbsp;&nbsp;&nbsp;&nbsp;Umirena znanjem da je negde u proteklim vremenima još postojao i zauvek srećan, ona proredi svoje posete, malo po malo naviknu se na pomisao da od njega bude odvojena rastojanjem koje se svakog dana povećavalo. Znala je da će ga ponovo videti kad bude htela. Ubrzo se zadovoljila tom izvesnošću. Ona više nije napuštala sadašnjost. Ona je mislila na budućnost. Ona je volela.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
