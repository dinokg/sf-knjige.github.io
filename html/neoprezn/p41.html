<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Agenti javnog reda našli su u džepovima Zelenog đavola čudne predmete. Najpre vojničku knjižicu koja tvrdi da je rođen 1910. godine i da je ratovao protiv Nemačke 1939. godine! Jedno pismo koje je imalo marku Francuske države, sa slikom nekog nepoznatog starca. Listove hartije u boji, podeljene na male numerisane četvorougle i na kojima su bile odštampane reči Hleb, Krompir, Meso i ovaj čudan naslov: Razno. Na kraju, novine koje su nosile datum 11. jula 1943! One su se sastojale od samo jednog lista gotovo celog posvećenog događajima rata koji je Nemačka objavila Rusiji. Jedna fotografija, reprodukovana usavršenim postupkom, predstavljala je dva čudovišna oruđa, vrstu pokretrnih čeličnih bastiona, načičkanih topovima, koji su polazili u napad.
<BR>&nbsp;&nbsp;&nbsp;&nbsp;&nbsp;Istražni sudija g. Vinj uzdrhta gledajući u tu sliku. "Narod, pomisli u sebi, koji bi imao tuce takvih mašina, bio bi gospodar sveta!" On okrete list. Jedna druga fotografija prikazivala je dva čoveka u jednom letećem aparatu širokih krila. Pored nje jedan članak od četiri reda javljao da će Parižani dobiti jednu funtu repe u zamenu za karticu DZ. "Pari-soar", upita se g. Vinj. "Čudan naslov. Zanimljiv je ovaj postupak ilustrovanja. Reklo bi se fotografije. Milioni mrtvih... bombardovanje gradova... dvadeset pet brodova potopljeno u Ledenom okeanu... Japanci pred vratima Australije... vlada u Višiju... litar vina nedeljno. Sigurno neki ludak. Možda genije, ali lud. Čovek u bunilu."
<BR>&nbsp;&nbsp;&nbsp;&nbsp;&nbsp;Pre no što će doneti odluku o njegovom zatvaranju, hteo je još jednom da ga sasluša. Više iz radoznalosti no zbog potrebe. On je već imao svoje ubeđenje. G. Vinj, pošteni činovnik, bližio se pedesetoj godini. Bio je temperamentan čovek koji pati od kostobolje, čvornovatog čela, imao je otužno plavu kosu, na slepoočnicama proređenu i rano opalu i sjajne zube ispod tankih brkova. On posadi Sen-Menua između četiri čuvara i poče sa uzimanjem generalija.
<BR>&nbsp;&nbsp;&nbsp;&nbsp;&nbsp;Pjera je utukla glupost njegove avanture. Bio je zarobljenik prošlosti, vezan senkama! Četvorica grubijana koji su pazili na njega s izrazima na licu kao tvrdoglavi psi, odavno više nisu bili drugo do sećanje i trulež! A on, naučnik suptilnog tela, našao se glupo zaustavljen na svom putovanju od strane tih zakasnelih fantoma. Osećao je kako ga pristika sav teret njihovog neznanja, njihove neverice, čitave neverovatnosti svog položaja. Ako bi rekao istinu, niko ne bi poverovao njegovoj priči. Ako bi izmišljao laži, samo bi svoj slušaj otežao pred tom zastarelom pravdom.
<BR>&nbsp;&nbsp;&nbsp;&nbsp;&nbsp;Jedva da je čuo prva sudijina pitanja, te izjavi da će odgovarati u prisustvu dva člana Akademije nauka.
<BR>&nbsp;&nbsp;&nbsp;&nbsp;&nbsp;"Moj slučaj nema veze sa pravdom", reče, "već sa fizikom i hemijom. Uostalom, moja dokumenta su na vašem stolu. Dobro vidite da nisam vaš savremenik. Pola veka nas odvaja..."
<BR>&nbsp;&nbsp;&nbsp;&nbsp;&nbsp;"Sigurno, sigurno!..." reče sudija blago. "Mi to znamo! Ne nervirajte se. Da li biste mi mogli reći kakva vas je nastrana pomisao za vaše pljačke naterala da se preobučete, naterala da obučete ovo ovde zeleno odelo?"
<BR>&nbsp;&nbsp;&nbsp;&nbsp;&nbsp;Uzbuđen, Sen-Menu je gledao kako sudija ustaje, vadi iz zidnog ormana jedan paket i otvara ga. Prepoznao je, onako kako ih je g. Vinj na svom stolu ređao, kombinezon, rukavice, čizme, torbice, slušalicu, naočare začudo čitave, tirolski ranac i najzad pojas i aparat koji izgleda da nije pretrpeo nikakvo oštećenje.
<BR>&nbsp;&nbsp;&nbsp;&nbsp;&nbsp;U srcu mladog profesora iznenada se rodi luda nada. Kad je odgovarao njegove vezane ruke drhtale su na kolenima:
<BR>&nbsp;&nbsp;&nbsp;&nbsp;&nbsp;"Ja... ja bih to mogao da vam objasnim samo neposrednim prikazivanjem. Radi toga, trebalo bi da mi dozvolite da ga obučem na nekoliko minuta."
<BR>&nbsp;&nbsp;&nbsp;&nbsp;&nbsp;G. Vinj zavrte glavom.
<BR>&nbsp;&nbsp;&nbsp;&nbsp;&nbsp;"Je li? Da li biste nam izveli jednu od vaših numera? Znajte, ja ne verujem ni u jednu reč o vašim navodnim nestancima. To su priče razdražene gomile. Međutim, ja vas smatram za vrlo veštog zlikovca i neću da vam pružim priliku da nam prikažete vašu obdarenost. Najpre, objasnite. Zatim ću videti da li je prikazivanje potrebno."
<BR>&nbsp;&nbsp;&nbsp;&nbsp;&nbsp;"Pa dobro... evo!"reče Sen-Menu.
<BR>&nbsp;&nbsp;&nbsp;&nbsp;&nbsp;On proguta pljuvačku i dade objašnjenje koje mu je prvo palo na pamet.
<BR>&nbsp;&nbsp;&nbsp;&nbsp;&nbsp;"To je odeća otporna na metke."
<BR>&nbsp;&nbsp;&nbsp;&nbsp;&nbsp;"A! Zbilja!" nasmeja se g. Vinj, "otporna na metke. I na udarce nožem, je li?"
<BR>&nbsp;&nbsp;&nbsp;&nbsp;&nbsp;"To jest, ovaj..." zastenja Sen-Menu zbunjeno.
<BR>&nbsp;&nbsp;&nbsp;&nbsp;&nbsp;"To jest, pokušavate da me lažete", dreknu g. Vinj, udarivši pesnicom o sto. "Ja od vas tražim istinu. Ne priče. I šta znači ovaj aparat i ta dugmad, i ove polugice? Možda ćete mi reći da je to vodenica za kafu? Uostalom, videću sam..."
<BR>&nbsp;&nbsp;&nbsp;&nbsp;&nbsp;On pruži svoju desnu ruku prema aparatu. Sen-Menu ustade povikavši:
<BR>&nbsp;&nbsp;&nbsp;&nbsp;&nbsp;"Ne! Ne! Ne dirajte..."
<BR>&nbsp;&nbsp;&nbsp;&nbsp;&nbsp;U isto vreme sva četiri čuvara jurnuše na njega. On ponovo pade na svoju stolicu, spljošten. Neka dlakava masa mu je zatvarala usta. Razrogačenih očiju on ugleda sudijin kažiprst kako za trenutak pređe svojim žutim noktom preko troje dugmadi, kako zastade, izabra i naglo pritisnu dugme u sredini.
<BR>&nbsp;&nbsp;&nbsp;&nbsp;&nbsp;"Oh!" reče g. Vinj.
<BR>&nbsp;&nbsp;&nbsp;&nbsp;&nbsp;"Oh!" rekoše četiri čuvara.
<BR>&nbsp;&nbsp;&nbsp;&nbsp;&nbsp;Sen-Menu pade u nesvest.
<BR>&nbsp;&nbsp;&nbsp;&nbsp;&nbsp;Na stolu nije ostalo ništa od odeće Zelenog đavola.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
