<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;On oseti kako je nekom užasnom snagom povučen za leđa. On izlete iz svoje stolice, svetlost se zamrači, neka vrata lupiše, neki mu ledeni vetar zabubnja u ušima, koji fijuče pun psovki, krika i hiljadu galopa. Sneg mu ogreba lice. Oseti kako su mu prsti u noge veoma hladni. Oseti da će kašljati, nakašlja se, odozgo sa sedišta svoje poljske kuhinje obrati mu se Pilastr:
<BR>&nbsp;&nbsp;&nbsp;&nbsp;&nbsp;"Kaplare, verujete li da ćemo noćas stići?"
<BR>&nbsp;&nbsp;&nbsp;&nbsp;&nbsp;"Stići ćemo kad se bude moglo, dobri moj stari!"
<BR>&nbsp;&nbsp;&nbsp;&nbsp;&nbsp;Pre no što su ove reči izašle iz njegovih usta on ih prepoznade. On je već odgovorio istom rečenicom. Sačeka na vozačev refleks.
<BR>&nbsp;&nbsp;&nbsp;&nbsp;&nbsp;"Do đavola!" stiže za četvrt sekunde.
<BR>&nbsp;&nbsp;&nbsp;&nbsp;&nbsp;Konvoj je išao kroz noć. Još jedan kilometar ih je odvajao od Tramplen-l'O-a. Sen-Menu je znao da će biti potrebno više od jednog časa da bi se prešlo tih hiljadu metara, i da će se zaustaviti četiri puta pre no što stignu do uspavanog grada. Jedan vozač pripali svoju lulu. Na svetlosti šibice kroz pahuljice kaplar konvoja ugleda modar nos i dva ledena visuljka koji su visili na jednom brku. On je već video isto lice osvetljeno istim plamičkom. No, ovog puta, sa licem ovog čoveka iz Overnja njegovo sećanje uporedi jedno drugo, lice jedne devojčice osvetljeno ružičastom lampom. On je uistinu počeo da ponovo živi dva časa svog postojanja. Sekund po sekund, korak po korak, ponovo će doživeti događaje kojih se sećao. Obuze ga neko čudesno ushićenje, koje otera hladnoću iz njegovog tela. Činilo mu se da je išao okružen svetlošću. Noć, hladnoća, bol, prljavština, glupo neznanje budućnosti prema kojoj se slepo žuri, sve to, to je bila stvar drugih ljudi, stada. On se osećao lak i moćan kao neki polubog, različit od vozača isto toliko koliko su oni bili različiti od njihovih mazgi.
<BR>&nbsp;&nbsp;&nbsp;&nbsp;&nbsp;Odjednom mu naiđe jedna misao.
<BR>&nbsp;&nbsp;&nbsp;&nbsp;&nbsp;"Ako sad", reče on sebi, "promenim put? Ako bez zadržavanja prođem pored tri stepenika čarobnjakove kuće? Slobodan sam da skrenem. Mogu izbeći događaje koje predviđam da će nastupiti, mogu da promenim moju sudbinu, da ostanem vojnik kao ostali, za kog se vreme meri nagomilavanjem patnji. Mogu otići i ukrcati se ne posetivši Noela Esejona..."
<BR>&nbsp;&nbsp;&nbsp;&nbsp;&nbsp;Mislio je: "Ja sam slobodan, ja mogu..." U stvari, on više ništa nije mogao. Radoznalost ga je odsad vezivala. Ništa na svetu ne bi ga moglo naterati da se odrekne nastavka ovog iskustva.
<BR>&nbsp;&nbsp;&nbsp;&nbsp;&nbsp;Žurilo mu se da više sazna, da napusti taj sneg i tu hladnoću, ovo tapkanje. On potraži pilule za ubrzanje, zatrepta zbog pahuljica i istrese koverat između usana.
<BR>&nbsp;&nbsp;&nbsp;&nbsp;&nbsp;Pilule mu skliznuše niz jezik. Napregnutih mišića u očekivanju šoka, on ih proguta sa gutljajem pljuvačke. Osetio je kako mu klize niz jednjak. Doprle su, tople i svetle, u njegov želudac. Njihova svetlost se preli van njega, ispuni odaju u kojoj je bio. Noel Esejon ga je gledao, pomalo podsmešljivo. Iznad debeljkovog ramena on primeti lice devojke koja se smešila. Učini mu se da su joj oči ispunjene velikom blagošću. On uzdahnu od zadovoljstva i nasmeši se.
<BR>&nbsp;&nbsp;&nbsp;&nbsp;&nbsp;"Evo, vratio sam se", reče im. "Niste li me dugo čekali?"
<BR>&nbsp;&nbsp;&nbsp;&nbsp;&nbsp;"Tek što ste otišli!" odgovori mu bogalj. "Vi ste nas napustili zabrinuta izgleda, a vraćate se sa osmehom. Jedva da smo imali vremena da primetimo da je vaša stolica prazna. Ne pitam vas da li ste se ubedili..."
<BR>&nbsp;&nbsp;&nbsp;&nbsp;&nbsp;Sen-Menu se diže da bi se rukovao sa Esejonom. Dobio je želju da ga poljubi. Pomisli da bi to bilo smešno. Nije mu polazilo za rukom da izrazi svoje uzbuđenje. Pešom svog koporana on prevrnu jednu šolju. Izvini se. Aneta se smejala.
<BR>&nbsp;&nbsp;&nbsp;&nbsp;&nbsp;"Povratite se, dragi moj prijatelju", reče mu Esejon. "Vaša uznemirenost pogađa me više od vaših komplimenata. Vrlo sam srećan što vidim da ste toliko oduševljeni. Kako ne biste bili, uistinu, posle jednog takvog iskustva? Da li sad razumete značaj mog otkrića? Kad budete imali četrdeset godina, odlučujete da ponovite svoj život. Vraćate se u svoju mladost. U nov život ulazite sa potpuno novim telom. Vi izbegavate nevolje koje su vas pogađale u vaše prvo vreme, vi hvatate srećne momente koji su vam izmakli. Vi ponavljate sto puta, hiljadu puta. Vi posedujete sve nauke sveta, govorite sve jezike, voleli ste sve žene, bili ste na 'ti' sa svim savremenicima. Vi ste sve videli, sve čuli, sve upoznali. Vi ste bog..."
<BR>&nbsp;&nbsp;&nbsp;&nbsp;&nbsp;Esejon se ponovo prepusti svom ushićenju. Izgleđalo je kao da je spreman da se digne, da se poput nekog atlete otkine od svog bezobličnog tela.
<BR>&nbsp;&nbsp;&nbsp;&nbsp;&nbsp;"Jednog dana, možda", nastavio je, "umorni od ove zemaljske večnosti, vi ćete se prepustiti da budete poneti u smrt, koja će biti jedina stvar koju niste još okušali..."
<BR>&nbsp;&nbsp;&nbsp;&nbsp;&nbsp;"Ako verujem svojim očima", upita snebivajući se Sen-Menu, "vi lično niste još 'ponovo počeli'..."
<BR>&nbsp;&nbsp;&nbsp;&nbsp;&nbsp;Njegov pogled pređe debeljkovo lice, njegov trbuh, njegove zarubljene članke na nogama.
<BR>&nbsp;&nbsp;&nbsp;&nbsp;&nbsp;Bogaljeva žestina oslabi. On se udobno smesti u svojoj naslonjači, poćuta nekoliko trenutaka, i tihim glasom nastavi:
<BR>&nbsp;&nbsp;&nbsp;&nbsp;&nbsp;"Ne, ne... nisam mogao. Išao sam na kratka putovanja u prošlost. Tamo se uvek vraćam ako je potrebno za moja istraživanja. No, ja ništa nisam promenio u mojoj sudbini. Nisam imao hrabrosti...
<BR>&nbsp;&nbsp;&nbsp;&nbsp;&nbsp;Svakako vam se čini da mi hrabrost nije bila potrebna da bih napustio ovaj bezobličan kostur, iz kog bi trebalo sa zadovoljstvom da pobegnem. Trebalo je da zbog tog mogu promeniti moje srce... Nisam mogao da se odlučim da se odvojim od mog deteta. Nisam hteo da izbegnem udes koji je od mene učinio bogalja. U stvari, zahvaljujući njemu upoznao sam Anetinu mater, ona je bila moja bolničarka. Oženio sam je. Umrla je na porođaju ovog blaga..."
<BR>&nbsp;&nbsp;&nbsp;&nbsp;&nbsp;On pruži ruke. Rukavi njegovog sakoa, skraćeni naborima u laktovima, otkriše njegove ruke bele kao bedra neke bebe. Njegova kćer dođe i kleče pored njega i nasloni svoju glavu na njegova kolena. Esejon je dugo milovao crne kovrdže koje su se mešale sa zlatnim talasom njegove brade.
<BR>&nbsp;&nbsp;&nbsp;&nbsp;&nbsp;"Evo", reče on, "veza koje su me vezale za sadašnjost. Nisam mogao da se pomirim sa mišlju o nekom drugom životu u kom moje dete ne bi bilo pored mene."
<BR>&nbsp;&nbsp;&nbsp;&nbsp;&nbsp;Sen-Menu potvrdi glavom. "Ja vas razumem!"
<BR>&nbsp;&nbsp;&nbsp;&nbsp;&nbsp;Esejon nastavi svojim jasnim glasom naučnika. "Maločas sam dozvolio da me ponese moj san", reče. "U stvari, ja ne verujem da bi jedan čovek koji ima moje pilule, ma koliko bio sebičan, bio toliko rešen, da bi mogao njima da se slobodno služi. On će uvek naići na neku ljubav ili neku mržnju koje će ga vezivati. Uostalom, ono što ja tražim nije tajna besmrtnosti i svemoći. Ja ne radim za sebe, već za sve...
<BR>&nbsp;&nbsp;&nbsp;&nbsp;&nbsp;Ja sam takođe ispitao budućnost", nastavi on, "ali krajnje obazrivo, jer ne znam gde me smrt očekuje. Nisam išao suviše daleko. Svakog minuta bojao sam se da ću premašiti moje vreme života. Sve u svemu, moj pronalazak koji vas toliko zadivljuje uopšte me ne zadovoljava. Ta supstanca, kojoj sam dao ime noelit, utiče u granicama našeg života. Ona nam ne dozvoljava da izađemo iz tog tunela kroz koji padamo prema smrti, da se vinemo kroz beskrajnost vremena, zadržavši pri tom našu sadašnju ličnost. Međutim, to je ono što me zanima. Moje pilule mogu služiti samo u sebične svrhe. Sanjam da budem koristan čovečanstvu. Ne znam da li će to biti mogućno. Ljudi su uvek odbijali oslonac koji je hteo da ih izvuče iz njihove muke, i trčali po tragu onih koji su ih odvlačili u nesreću. Pa ipak, pa ipak..."
<BR>&nbsp;&nbsp;&nbsp;&nbsp;&nbsp;On zaćuta na časak, njegove zelene oči utonule u san tražile su neku čudnu viziju. On pređe masnom rukom preko temena i nastavi tiho:
<BR>&nbsp;&nbsp;&nbsp;&nbsp;&nbsp;"Nije mi zabranjeno da se nadam da ću pošto sam putovao kroz vekove, proučavao u njenoj srži istoriju prošlosti i budućnosti i istraživao tačne uzroke ratova, revolucija, velikih beda, biti mogućno izbeći neke od njih... Možda ubrzati progres pozajmiti od naših unuka pronalaske ili reforme koji će ih učinti srećnim, da bismo ih pružili našim dedovima. Zašto da ne?"
<BR>&nbsp;&nbsp;&nbsp;&nbsp;&nbsp;On ponovo ućuta. Sen-Menu, uzbuđen zbog ovih reči, više nije video bogalja. On je zaboravio na njegove sakate noge, njegov izobličen trbuh, njegovo lice koje je izražavalo toliko skepticizma, njegove gojazne ruke gurmana. U njegovom mozgu se ocrtavala slika jednog drugog Esejona, jednog diva, uspravnog, slavnog, koji je pružao ruke mnoštvu pogruženih. Genije, kao oni što su se među ljudima iz veka u vek pojavljivali da bi im izmenili sudbinu...
<BR>&nbsp;&nbsp;&nbsp;&nbsp;&nbsp;Esejon udari rukom u naslon svoje naslonjače.
<BR>&nbsp;&nbsp;&nbsp;&nbsp;&nbsp;"Jeste", reče on čvrstim glasom, "ja hoću, ja moram pronaći neku supstancu koja će nam učiniti propustljivim zidove našeg života. Znam da ću je pronaći ali ću morati još dugo da radim. Koliko vremena? Malo je važno, ja raspolažem večnošću. Ja mogu beskrajno počinjati isti dan, u njemu držati čitav vek, u svakom slučaju vas sam izabrao da mi asistirate u istraživanjima koje nameravam da preduzmem kad budem uspeo. Ja od vas ne tražim vaš odgovor, ja ga znam. Vaša inteligencija, vaša naučna formacija, dopuštaju mi da velike nade polažem u vašu saradnju. Već blagodareći vašim člancima mogao sam dovesti do kraja moje prethodne radove koji bi bez tog tapkali u mestu. Ubuduće računam na vašu ličnost. Evo šta sam odlučio."
<BR>&nbsp;&nbsp;&nbsp;&nbsp;&nbsp;On se ispravi u svojoj naslonjači. Brada mu poteče kao neka reka. Pogled mu je bio ispunjen ozbiljnošću i nekom plemenitošću koje nisu dopuštali Sen-Menuu da stavi i najmanju primedbu.
<BR>&nbsp;&nbsp;&nbsp;&nbsp;&nbsp;"Vi ne treba da izbegnete svoju dužnost prema otadžbini. Vi ćete ponovo ući u svoju kožu vojnika, ponovo otići u noć i hladnoću. Vi ćete ratovati. Znajte da ćete se vratiti nepovređeni. Uostalom, noelit će vam omogućiti da kroz rat prođete toliko brzo da ćete za njega znati samo po sećanju. Daću vam sada dve godišnje pilule. Uzmite ih odjednom... Tek kroz dve godine samo sredićete se u Parizu. Pridružiću vam se. Dok budete vodili munjeviti rat, ja ću uživati deset, sto, hiljadu godina, sve potrebno vreme do ishoda mojih istraživanja. Hajdete, mali moj, obucite se ponovo. Vreme je da nas napustite i ponovo pođete."
<BR>&nbsp;&nbsp;&nbsp;&nbsp;&nbsp;Sen-Menu, vrlo uzbuđen, ispravi se. Aneta mu pruži njegov šinjel. Morala je da veoma visoko digne ruke. Odeven u vunu koja se pušila, on baci poslednji pogled na odaju u kojoj je lebdela neka ružičasta para, savi do pola svoja velika leđa da bi poljubio vrhove prstiju devojčice.
<BR>&nbsp;&nbsp;&nbsp;&nbsp;&nbsp;On na trenutak zastade. Ne ljube se ruke devojčicama, pomisli. Istina je da ja nisam čovek, već vojnik... On završi svoj pokret i zagnjuri se u ledenu noć... Odmah ga zahvati mećava.
<BR>&nbsp;&nbsp;&nbsp;&nbsp;&nbsp;Kroz dve godine? pomisli on naglo. Znači rat će se završiti kroz dve godine...
<BR>&nbsp;&nbsp;&nbsp;&nbsp;&nbsp;Vide sebe kako defiluje Jelisejskim poljima, beretke nakrivljene na jedno uho, posle slavnog marša do srca protivničke nacije. Zatim reče sebi da to nema neku veliku važnost. Zadatak koji ga je čekao imao je izgled neke druge veličine!
<BR>&nbsp;&nbsp;&nbsp;&nbsp;&nbsp;Jedna pahuljica se spusti na njegovu jagodicu, natera ga da spusti kapke. Jedna smrznuta suza slepi njegove trepavice. Neki topot konja prođe pored njega u noći, praćen psovkama, škripom ratne opreme i ruda. On navuče svoju vunenu kapu i proguta dve pilule. Jedna od njih mu u prolazu zagolica resicu. Zagrcnu se.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
