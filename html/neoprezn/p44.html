<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;"Venčajmo se!" predloži mu Aneta. "Zašto još da čekamo? Toliko sam se bojala da ću te izgubiti..." Stajala je podbočena i svojim zlatastim rukama držala se za rukave Pjerovog kaputa, u visini njegovih mišića na rukama. Digla je glavu prema njemu, a on se divio čistoti njenih očiju.
<BR>&nbsp;&nbsp;&nbsp;&nbsp;&nbsp;Da bi se gledali, ljudi dižu samo svoje trepavice. Između njih ostaju zatvorena vrata od čvrstog stakla. Nesračunata bića kad gledaju u one koje vole, otvaraju ta vrata svojih očiju. A tad je njihov pogled put bez laži, do njihove tople duše. Aneta je gledala u Pjera svojim golim očima. A Pjera je to uzrujavalo. Nije razumeo kako je mogao da inspiriše takvu ljubav. Njega je gotovo plašio takav jednostavan i toliko potpun dar koji je čitao u bistroj vodi tih očiju. On nije bio siguran da je zbilja dovoljno snažan, dovoljno čvrst da bi zaslužio slično poverenje. On je voleo Anetu, ali njegovo osećanje činilo mu se odmereno u poređenju sa onim čiji je predmet on bio. Možda bi više voleo uzdržaniju ljubav.
<BR>&nbsp;&nbsp;&nbsp;&nbsp;&nbsp;Tad bi zaronio u te otvorene oči, ushićivao se njihovim plamenom, nadimao svoje mršave grudi, i u toku nekoliko sekundi primoravao svoje srce da skladno otkucava. Ali to nije dugo trajalo. Postajao je opet ono što jeste. Zbog toga je osećao stid. Jer, on je u svojim osećanjima bio pošten isto koliko i u svom rasuđivanju. Njegovo stanje nije odgovaralo devojčinom stanju i izgledalo mu je pogrešno, kao neka jednačina čija se dva člana sa svake strane znaka jednako ne podudaraju.
<BR>&nbsp;&nbsp;&nbsp;&nbsp;&nbsp;Aneta se nije upuštala ni u kakva poređenja. Ona nije zamišljala da u ljubavi mogu postojati različiti intenziteti i kvaliteti. Ona je volela Pjera. Pjer je voleo nju. To joj se činilo jednostavno.
<BR>&nbsp;&nbsp;&nbsp;&nbsp;&nbsp;Tražila je od njega da se ponovo useli u vilu. Nije se brinula za obzire. Pjer je bio više građanskog shvatanja. Međutim, on uguši svoje skrupule i useli se u sobu u kojoj je stanovao za Esejonova života. Preselio se bez ičije pomoći. Suviše se bojao zbog svog blaga. Imao je najveće teškoće oko utovarivanja svoja tri kofera na ručna kolica. On nabaca svoje knjige na pod kolica, preko svega prebaci nešto odeće, gurnu; zastenja i krenu. Gđa Blane široko ga pozdravi mahanjem metle i rukavom obrisa oči. Za uspomenu dao joj je biserne minđuše u obliku suza, i iglu za šešir od lapis-lazulija.
<BR>&nbsp;&nbsp;&nbsp;&nbsp;&nbsp;Drške su drhtale, skakutale u slabačkim Sen-Menuovim rukama. Dvadeset puta samo što nije poklekno i umalo ga ne zgazi jedini autobus koji se još kretao Parizom. Ogromna mašina sa svojim izduvnim čirom zaustavi se na korak od njega uz škripu kočnica.
<BR>&nbsp;&nbsp;&nbsp;&nbsp;&nbsp;"Zgaziće ga!" užasnu se neko.
<BR>&nbsp;&nbsp;&nbsp;&nbsp;&nbsp;"Gle pijandure!" viknu šofer.
<BR>&nbsp;&nbsp;&nbsp;&nbsp;&nbsp;Pjer, toliko mršav, nije imao hrabrosti da se nasmeši kad je čuo kako je ocenjen. On obrisa čelo, ponovo krenu i najzad stiže iscrpljen.
<BR>&nbsp;&nbsp;&nbsp;&nbsp;&nbsp;Međutim, otkad se doselio kod Anete, nije izgledao potpuno srećan. Devojka ga je katkad zaticala kako sedi za stolom, glave poduprte rukama, a lice mu je bilo zgrčeno zbog neke misli koja ga je opsedala. Kad ga je oslovljavala događalo se da joj ne odgovori. Ona je tad dizala glavu i videla ga zabrinutog čela kako prati neki san svojim izgubljenim očima. Ona bi nežno prelazila šakom kroz polje njegovog pogleda. On bi se osvestio, crveneo i izvinjavao.
<BR>&nbsp;&nbsp;&nbsp;&nbsp;&nbsp;U toku dve nedelje još više je oslabio i još se više pogrbio. Na nosnoj kosti koža mu se zatezala.
<BR>&nbsp;&nbsp;&nbsp;&nbsp;&nbsp;Aneta, uznemirena, htela je da sazna razlog, njegove zabrinutosti. On smešeći se odgovori da mu nije ništa i nastavi da sanjari u kući i u vrtu.
<BR>&nbsp;&nbsp;&nbsp;&nbsp;&nbsp;Dvaput ga je iznenadila kako u laboratoriji pretura po gvozdenim plakarima. No ona je kod sebe čuvala ključ od onog u kom su bili skafanderi. Ona više nije htela da vidi kako joj njena sreća izmiče.
<BR>&nbsp;&nbsp;&nbsp;&nbsp;&nbsp;Ona utvrdi datum venčanja i požuri sa formalnostima. Pjer se prenuo i kao da je ponovo našao svoju sreću. Aneta je postajala ružičasta svakog jutra od pomisli da je jedan dan manje odvaja od trenutka kad će postati njegova žena. Ona se više zadržavala oko svoje toalete. Ona je htela da još više omekša svoju kožu. Ogledala se i nalazila da je lepa. Milovala je svoje grudi i bedra, prskala u smeh, srećna zbog dara koji će mu uručiti; slala je poljupce kroz zid, vodom iz kade prskala unaokolo.
<BR>&nbsp;&nbsp;&nbsp;&nbsp;&nbsp;Kad se približio dan venčanja, Pjer se smrači. Verovao je da će sreća što će imati najzad Anetu potpuno za se, oterati sve njegove besmislene misli. Međutim, one su gospodarile u njegovoj glavi. Nedeljama je premetao jedan svet toliko stranih misli gradio projekat toliko neverovatan da su u poređenju s njim radosti srca i čula izgledale ništavne, nevažne.
<BR>&nbsp;&nbsp;&nbsp;&nbsp;&nbsp;Nedelju dana pre utvrđenog datuma, nije više izdržao i odluči se da govori.
<BR>&nbsp;&nbsp;&nbsp;&nbsp;&nbsp;Bilo je to uveče, u vrtu. Blagu zimu je smenjivalo rano proleće. Između providnog lišća nebo je bilo ružičasto. Aneta je sedela u velikoj trščanoj naslonjači, a Pjer na travi, do njenih nogu. Iz daljine se čula gradska buka, brujanje nekog usamljenog teretnjaka po kaldrmi, okovanih točkova nekog fijakera. U granju se neka ptica vrpoljila, a neka druga zadovoljno cvrkutala u snu i iz zadovoljstva.
<BR>&nbsp;&nbsp;&nbsp;&nbsp;&nbsp;Pjer nasloni glavu na Anetina kolena, a Aneta zavuče šake u Pjerovu kosu.
<BR>&nbsp;&nbsp;&nbsp;&nbsp;&nbsp;"Pjere, moj Pjere", reče ona tiho, "srećna sam..."
<BR>&nbsp;&nbsp;&nbsp;&nbsp;&nbsp;On se ne pomače. Nije odmah odgovorio. I on je bio srećan. Kakva li će ga ludost još odvesti daleko od ovog mira? Gotovo nevoljno, progovorio je.
<BR>&nbsp;&nbsp;&nbsp;&nbsp;&nbsp;"Ani-Aneta", reče on vrlo tiho, nežno kao svitanje, "vi znate koliko vas volim. Vi ste ceo moj život. Vi ste za mene cveće sveta, sva svetlost i sve plavetnilo neba, i pesme i sveža trava koja niče i jutarnja rosa. Ljubavi moja, dan koji se približava i koji će mi vas dati, svu predanu, u mom zagrijaju, unapred me greje sunčevom radošću. Kad pomislim na nežan trenutak kad ćete mi pripasti, moje srce postaje užareno, a moja krv zlato u vatri. Hteo bih da već živim u tom divnom času koji će ukloniti sve što nas još razdvaja i od nas učiniti jedno jedino biće zauvek.
<BR>&nbsp;&nbsp;&nbsp;&nbsp;&nbsp;Pa ipak..."
<BR>&nbsp;&nbsp;&nbsp;&nbsp;&nbsp;Aneta, glave naslonjene na naslon naslonjače, žmureći, osećala je kako joj se telo topi, uspavljuje sva svoja čula u nežnosti reči ljubavi. Njena kosa raširena preko trske počela je da se meša sa noći...
<BR>&nbsp;&nbsp;&nbsp;&nbsp;&nbsp;Dve poslednje reči je probudiše kao tuš. Ona se ispravi.
<BR>&nbsp;&nbsp;&nbsp;&nbsp;&nbsp;"Pa ipak'?" upita ona ledenim glasom.
<BR>&nbsp;&nbsp;&nbsp;&nbsp;&nbsp;Sen-Menu prikupi svu svoju hrabrost.
<BR>&nbsp;&nbsp;&nbsp;&nbsp;&nbsp;"Pa ipak, mila moja, osećam da nikad neću biti potpuno srećan ako u svojim mislima ostavim bez odgovora izvesno pitanje koje me muči. Vi znate kakav smo zadatak sebi postavili vaš otac i ja. Vaš otac ga je napustio. Njegovo fizičko stanje, invazija njegovog tela masnim tkivima, gušenje njegovog srca, trovanje njegove krvi nesumnjivo su bili bitni činioci njegovih obeshrabrenja. Što se mene tiče, ja sam hteo da nastavim, da još pokušam da posle dužeg odmora i razmišljanja, u hodu vekova pronađem uzroke velikih ljudskih nesreća..."
<BR>&nbsp;&nbsp;&nbsp;&nbsp;&nbsp;Stajao je. Aneta ga je jedva videla u noći koja je postala gušća. Glava mu se gubila u lišću najnižih grana. On potmulim glasom nastavi:
<BR>&nbsp;&nbsp;&nbsp;&nbsp;&nbsp;"Vi biste mi pomogli vašom ljubavlju i vašim znanjem. Međutim, jedno od mojih nedavnih opažanja tragično postavlja pitanje sudbine ljudi. Ako su zaključci koje mi je ono nadahnulo tačni, treba se odreći svake akcije, i priljubiti se božjoj ruci, preporučujući se njegovoj blagonaklonosti."
<BR>&nbsp;&nbsp;&nbsp;&nbsp;&nbsp;Aneta se naježi. Noćna vlaga probijala je njenu odeću i stavljala hladne ruke na njenu kožu. Ona svoju dugu kosu vrati na vrat i grudi. Srce joj je bilo crno kao noć. Znala je sad da će Pjer ponovo otići...
<BR>&nbsp;&nbsp;&nbsp;&nbsp;&nbsp;"Treba", reče glas koji je dolazio iz lišća, "treba da proverim ovo opažanje. Moram učiniti poslednji pokušaj. Ako bude dao rezultate koje pretpostavljam da će dati, onda ću se vratiti i ostati pored vas zauvek, spaliću skafander, neću više misliti na sreću drugih, već samo na vašu, ljubavi moja."
<BR>&nbsp;&nbsp;&nbsp;&nbsp;&nbsp;Sad se i Aneta diže i stade uz Pjerove grudi. Čula je kako mašina njegovog srca kuca snažnim udarcima i potmulo grmi odjek njegovog glasa.
<BR>&nbsp;&nbsp;&nbsp;&nbsp;&nbsp;"Treba da mi date ključ od gvozdenog plakara. Treba da mi pomognete da se spremim za svoju poslednju ekspediciju. Ja se ne mogu odupreti obavezama moje misli. Pomozite mi da izvršim svoju dužnost, a čudesan dan koji se približava tad će biti za nas nagrada, vrhunac, sreća bistra kao dijamant."
<BR>&nbsp;&nbsp;&nbsp;&nbsp;&nbsp;Aneta uzdahnu.
<BR>&nbsp;&nbsp;&nbsp;&nbsp;&nbsp;"Pjere, pomoći ću vam..."
<BR>
<BR>&nbsp;&nbsp;&nbsp;&nbsp;&nbsp;Već sutradan ujutro dadoše se na posao.
<BR>&nbsp;&nbsp;&nbsp;&nbsp;&nbsp;Da bi izbegao udes sličan onom koji ga umalo nije odvojio od Anete, Sen-Menu je hteo da jedan preko drugog nosi tri skafandera. Dve žene su provele četiri noći u njihovom krojenju i šivenju. Pjer umoči u noelit sve svoje donje rublje: košulje, gaće, čarape. On nije hteo svojoj verenici reći u čemu se sastojao njegov zadatak. Bojao se da bi ga nagovarala, da bi tražila da odloži svoje putovanje. U petak uveče sve je bilo spremno.
<BR>&nbsp;&nbsp;&nbsp;&nbsp;&nbsp;Kad je došlo vreme za polazak Aneta je svom vereniku pomogla da se opremi. Grizla je usne da ne bi briznula u plač.
<BR>&nbsp;&nbsp;&nbsp;&nbsp;&nbsp;Pjer obuhvati rukama malo uzrujano lice.
<BR>&nbsp;&nbsp;&nbsp;&nbsp;&nbsp;"Mila moja", reče on nežno, "ne treba biti tužan niti se bojati. Vratiću se pre sutrašnjeg jutra do deset časova. I ništa ne rizikujem. Vi znate da sam preduzeo sve predostrožnosti."
<BR>&nbsp;&nbsp;&nbsp;&nbsp;&nbsp;"Da", reče Aneta klimnuvši glavom.
<BR>&nbsp;&nbsp;&nbsp;&nbsp;&nbsp;Nije se usuđivala da otvori usta iz straha da će njena tuga prasnuti. Više je bila tužna no zabrinuta. Tužno je videti da uoči tog velikog dana on može misliti na nešto drugo no na nju. Tužno je čitati u njegovim očima takvo ushićenje, koje za uzrok uopšte nije imalo ljubav. Tužna je bila što je od nje krio neku tajnu...
<BR>&nbsp;&nbsp;&nbsp;&nbsp;&nbsp;On proveri sadržaj svojih torbi, pruži devojci list hartije i nestade poljubivši je u usta.
<BR>&nbsp;&nbsp;&nbsp;&nbsp;&nbsp;Htela je da pročita njegovu poruku, ali kad je pustila pogled, suze joj grunuše. Ona učini veliki napor, obrisa nos, obrisa oči i pročita ove beleške:
<BR>&nbsp;&nbsp;&nbsp;&nbsp;&nbsp;"Idem za Tulon, 12. jula 1793. godine, tri časa ujutro nula minuta, nula sekundi, po sunčanom satu."
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
