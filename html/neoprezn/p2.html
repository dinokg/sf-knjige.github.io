<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Bilo je hladno kao u ratu. Rano ujutro narednik Moste otkri jednog vojnika, polunagog, zgrčenog na lišću. Mraz koji se dizao iz snega smrtno ga je ščepao. Njegove butine na dodir prstiju, odjekivale su kao daske. Podigoše ga četiri čoveka. Onaj koji ga je uhvatio za glavu polomi mu uši.
<BR>&nbsp;&nbsp;&nbsp;&nbsp;&nbsp;Već dva meseca pirinejski lovci 27. bataljona bili su u zauzetom selu Vanes na ivici njive sa repom. Tog dana trebalo je da ga napuste da bi krenuli u nepoznatom pravcu. Kaplar iz odreda, Pjer Sen-Menu, zavučen u slamu štale, spavao je malo, izmučen brigom oko svoje sedme seobe. Bio je odgovoran za sedamnaest vozača mitraljeske čete, za njihove konje i njihova kola. U civilu, predavao je matematiku u liceju Filip-Ogist.
<BR>&nbsp;&nbsp;&nbsp;&nbsp;&nbsp;Uzrok njegove velike uznemirenosti bila je kuhinja. Njegovi kuvari su uvek kasnili. On strese slamu i ode prema pokretnoj kuhinji. Drhtao je. Pokušavao je da smanji svoje visoko mršavo telo da bi ga manje izložio hladnoći. Trčeći ukrućenih nogu kao roda prošao je preko dvorišta, ruku zavučenih u džepove šinjela, pogrbljen, beretke navučene do obraza.
<BR>&nbsp;&nbsp;&nbsp;&nbsp;&nbsp;"Dakle, da li uopšte pomišljate da se spremate? Neću da opet izvučem grdnju zbog vas!"
<BR>&nbsp;&nbsp;&nbsp;&nbsp;&nbsp;Krpar Kredan, inače kaplar, udari ga po ramenu.
<BR>&nbsp;&nbsp;&nbsp;&nbsp;&nbsp;"Ne sekiraj se, stari! Biće! I mir će takode biti jednog dana. Skoro je kraj."
<BR>&nbsp;&nbsp;&nbsp;&nbsp;&nbsp;Smejao se kezeći zelene zube.
<BR>&nbsp;&nbsp;&nbsp;&nbsp;&nbsp;"Nećeš li prezalogajiti?"
<BR>&nbsp;&nbsp;&nbsp;&nbsp;&nbsp;On u ognjištu poljske kuhinje nabode jedan biftek koji, je pekao na samom plamenu i zagrize pocrnelo meso. Iz njegove manjerke koja se pušila na jednoj cepanici dopirao je izmešan miris kafe i vina.
<BR>&nbsp;&nbsp;&nbsp;&nbsp;&nbsp;Sen-Menuu se smuči.
<BR>&nbsp;&nbsp;&nbsp;&nbsp;&nbsp;"Pitam se kako možeš da piješ tu gadost. Smrdi na povraćanje pijanice."
<BR>&nbsp;&nbsp;&nbsp;&nbsp;&nbsp;Nekoliko gavranova proleteše ispod samih oblaka, poput crnih grozdova sleteše na brest usred ravnice. To je bilo jedino drvo koje je prošli rat ostavio uspravno. Poče da pada snežna prašina, zakloni vidik oko farme, priguši žagor koji je dopirao iz sela, viku razdraženih ljudi koji su se izdirali na stoku i viku podoficira koji su pretili svojim ljudima.
<BR>&nbsp;&nbsp;&nbsp;&nbsp;&nbsp;Ispod skloništa kuvari su tovarili jedina kola kojima su raspolagali, dvokolicu koja je škripala i klatila se.
<BR>&nbsp;&nbsp;&nbsp;&nbsp;&nbsp;"Ona je sigurno bila u ratu 1914, a možda čak i 1870!" cerio se Kredan.
<BR>&nbsp;&nbsp;&nbsp;&nbsp;&nbsp;On pomože svojim ljudima da uguraju vreće sa kafom, šećerom, pirinčom, krompirom, graškom, boranijom, sočivom i kante sa mašću, burence smrznutog vina, burence ruma, dve goveđe polutke, sanduke sa konzervama i biskvitima, sto dvadeset hlebova, bale sena, svežnjeve drveta, ne zaboravljajući kačicu slačice, rezervu soli, luka, kvintal mrkve, kondenzovano mleko, čokoladu, sklepanu radio-stanicu sa baterijama i akumulatorom i svu opremu koju su po bivacima sakupili kuvari i on lično.
<BR>&nbsp;&nbsp;&nbsp;&nbsp;&nbsp;Sen-Menu je obilazio oko kola.
<BR>&nbsp;&nbsp;&nbsp;&nbsp;&nbsp;Dvadeset puta je otvorio usta da nešto kaže, i ućutao, svestan svoje nestručnosti. Krajem popodneva utovar je bio završen. Mala kola su primila tovar koji se ne bi mogao smestiti u jedan vagon. U trenutku kad su zatezali ciradu, stiže narednik-računovođa, drhteći i kašljući sa opuškom cigarete zadenutim za uho. Kancelarijski kamionet odbijao je da krene. Mraz mu je oštetio hladnjak. Trebalo je njegov tovar prebaciti na kola kuvara: dvanaest sanduka arhive, formulara, knjižice matrikule, mastionice i kožne jastučiće za sedišta stolica, kapetanove kofere i sanduče poručnika, poljski krevet i kofere narednika-računovođe.
<BR>&nbsp;&nbsp;&nbsp;&nbsp;&nbsp;Sen-Menu beznadežno diže ruke i vrhove svojih mršavih prstiju ugrize kroz postavljene rukavice. Snežne pahuljice su sve gušće padale, Krov farme gubio se u sivom nebu. Kuvari su psovali, Kredan izgrdi računovođu koji se provuče kroz sneg i nestade. Jedna grupa donese sanduke. Nekim čudom bili su zakačeni, stavljeni, uvezani na namirnicama. Jedna cirada prekrivala je ogromnu gomilu.
<BR>&nbsp;&nbsp;&nbsp;&nbsp;&nbsp;"Ostaje mi još samo da prežem", reče Poline, kočijaš.
<BR>&nbsp;&nbsp;&nbsp;&nbsp;&nbsp;Sneg je ublažavao praskozorje, davao mu neki oblik nepokretnog izgleda. Dva čoveka kod svakog točka, dvojica pozadi pomagali su Papijonu da krene. To je bio jedan stari bezuhi konj, pomalo ćorav, dlake boje zemlje. Otkad je nastala ova hladnoća Poline ga nikad nije izvodio a da mu to bolesno oko ne zaštiti trakom isečenom iz njegovog plavog vunenog pojasa. Neko veliko prijateljstvo vezivalo je ovog seljaka sa tom sipljivom životinjom. Rat ih je otrgao od istih radova, ugurao u iste neshvatljive bede. Osećali su se kao nesrećna braća. Čovek je krupnim koracima išao napred. Konj je dahtao, kašljao, vukao. Da bi išao za svojim gospodarem on bi spremno vukao i čitavu planinu.
<BR>&nbsp;&nbsp;&nbsp;&nbsp;&nbsp;Povorka je stigla, na izlazu iz sela, konvoj od svih kola bataljona. Trebalo je da zajedno stignu do železničke stanice Tramplen-I'O, udaljene četrnaest kilometara da bi se tu ukrcali. Neki su čekali već čitav sat. Sneg ih je prekrivao.
<BR>&nbsp;&nbsp;&nbsp;&nbsp;&nbsp;"Poljska kuhinja, pobogu! Poljska!" vikao je Sen Menu. "Šta čeka taj Pilastr? On će opet biti poslednji..."
<BR>&nbsp;&nbsp;&nbsp;&nbsp;&nbsp;"Evo ga", reče Kredan mirno.
<BR>&nbsp;&nbsp;&nbsp;&nbsp;&nbsp;Prilazio je Pilastr sa svoja dva konja. Vodio ih je na ularu. Nije imao poverenja u njih. On je po zanimanju bio metalostrugar. Njegov gazda mu je obećao da će ga ponovo vratiti u fabriku. Nije uopšte znao kako se treba ponašati prema životinjama. Nije ih voleo. On nije trebalo da bude tu. Besneo je. Njegove životinje nisu htele da ga prepoznaju. Jedan je bio boje plamena, drugi vran. Oni su se mrzeli isto koliko su ga se bojale. Upregnuti ih nije bio mali posao. Pilastr ih je pesnicom udarao po njuškama. Konji su se povlačili, propinjali, pokušavajući uzalud da ga ujedu.
<BR>&nbsp;&nbsp;&nbsp;&nbsp;&nbsp;Poljska kuhinja bila je neka vrsta oklopnjače, spomenika od gvožđa i čelika, načičkana sa tri hiljade glava zavrtnja, nošenih na četiri okovana točka, debelih kao butine. Pilastr i njegova dva konja usred dvorišta igrali su svoj balet besa. Iza njih četiri kuvara, sa šlemomma na glavi, i puškama okačenim o ramena, šinjela pocrnelih od masti, džarali su po vatri bacajući panjeve jedan za drugim u vatru koja je šumela ispod dva ogromna lonca u kojima se kuvala čorba i kafa za sledovanje pred ukrcavanje.
<BR>&nbsp;&nbsp;&nbsp;&nbsp;&nbsp;Pilastr se ispe na sedište, uvi se u tri ćebeta, zgrabi jedan štap i poče da udara. Sapi poleteše, sneg se raspršta, lanci zazveketaše, ruda zaškripa. Poljska kuhinja nije se micala. Svaka životinja vukla je na svoju stranu i svojim naporom ništila napor druge.
<BR>&nbsp;&nbsp;&nbsp;&nbsp;&nbsp;Kredan izvadi lulu iz usta i pljunu.
<BR>&nbsp;&nbsp;&nbsp;&nbsp;&nbsp;"Divljaci!" reče. "Kakve životinje!"
<BR>&nbsp;&nbsp;&nbsp;&nbsp;&nbsp;Vozač se ispravi i udvostruči udarce. Od mržnje su mu upadali obrazi i oči. Slučajem osam kopita se odjednom zaustaviše u snegu. Poljska kuhinja naglo krenu, a Pilastr se sruči na svoje sedište. Dva snažna konja projuriše dvorištem u galopu. Uz huku ekspresnog voza kuhinja prelete preko gomile smrznute stajske balege, otkide ulazna rešetkasta vrata, skrenu pored samog jarka i raznese nultu oznaku kilometraže. Raspirena vatra iz ognjišta šuštala je po snegu. Usključale čorbe i kafe odbaciše poklopce i izmešaše se. Sa kutlačama u rukama, uzdignutih žarača, kuvari su trčali, vikali zbog katastrofe. Kredan je trčao iza njih psujući i smejući se. Sen-Menu je trčao iza Kredana. On ulete u noć po stazi uglja koji se dimio. Iza njegovih leđa se spusti zavesa snega.
<BR>&nbsp;&nbsp;&nbsp;&nbsp;&nbsp;Tako je on počeo to putovanje koje će ga odvesti toliko daleko.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
