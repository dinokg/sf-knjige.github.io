<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Otišli su.
<BR>&nbsp;&nbsp;&nbsp;&nbsp;&nbsp;Sen-Menu, uspravan toliko mršav i visok, držao je za ruku naučnika ogromnog i okruglog na njegovoj gvozdenoj stolici. Aneta je dala znak za polazak. Ona je odbrojavala: "Jedan! dva! tri!" Oni su više puta ponavljali. Trebalo je zajedno da pođu kako bi tako i stigli. Na 'tri' obojica su pritisla dugme.
<BR>&nbsp;&nbsp;&nbsp;&nbsp;&nbsp;Aneta uzdiše, sprema, uređuje laboratoriju, priprema posao za prekosutra, u veliku povezanu svesku sa crvenim omotom stavlja rezultate o poslednjim ispitivanjima o promenama provodljivosti noelitskog bakra. Svojom aktivnošću hoće da odagna uznemirenost. Ona pomišlja da bi trebalo da se prošeta 1939. godinom. Filomena nema više belog brašna za kolače.
<BR>
<BR>&nbsp;&nbsp;&nbsp;&nbsp;&nbsp;Stigli su na vrh neke okrugle planine. Sa visine te osmatračnice, vrlo uzbuđeni naučnik posmatrao je novi zemljin lik. Oslobođen teže pomoću vibratora, požurio je za Sen-Menuom, poput mešine naduvane toplim vazduhom. Oni su lutali oko planine, prisustvovali su jurišu mužjaka prema vratima opsene. Sa njima su prešli zemljani bedem i videli njihovo žrtvovanje. Esejon je hteo da posmatra kraljičino lice. Ona je bila crnomanjasta. Svetlost se odsjajivala u plavim plamenovima u talasastom moru njene kose. Naučnik se pokloni pred ženom hiljadu puta udatom i hiljadu puta razdiranom. Blede trepavice, teške kao mermer, polako su se otvorile. Oči bez zenica, bele oči kipa, netremice su gledale oba zbunjena čoveka: zatim su se sklopile nad svojim ogromnim snom.
<BR>&nbsp;&nbsp;&nbsp;&nbsp;&nbsp;Vibratori skafandera ne rade u potpuno istom ritmu, te se ova dva čoveka sreću prilikom interferencija dvadesetak puta u sekundi. Postojanost prizora u mrežnjači omogućuje im da međusobno povezuju te prizore koji se rađaju jedan za drugim. Oni se jedan drugom pojavljuju kao fantomi, prozirni ali tamni. Da bi se čuli moraju polako da govore. Interferencije gutaju neke slogove, a neke produžuju.
<BR>&nbsp;&nbsp;&nbsp;&nbsp;&nbsp;Šetali su iznad mirnih polja. Sen-Menu je morao da se dvaput zaustavi da bi podigao svoju kapuljaču i obrisao nos. Njegov nazeb koji je postao hroničan puštao je bolne korene sve do njegovih ušiju, i iza njegovih očiju.
<BR>&nbsp;&nbsp;&nbsp;&nbsp;&nbsp;"Jadni moj prijatelju, biće potrebno da ozbiljno razmislim kako bih vam našao neki lek!" reče Esejon.
<BR>&nbsp;&nbsp;&nbsp;&nbsp;&nbsp;Ovaj incident je omogućio debeljku da vidi kako funkcioniše uređaj za uzbunu i da posmatra ratnike na delu.
<BR>&nbsp;&nbsp;&nbsp;&nbsp;&nbsp;Dva sadruga nastavila su onda svoje putovanje, ispitala podzemlje, prošli kroz redove ratnika koji su u čitavim bataljonima spavali. Videli su nesagorive radnike kako kopaju zemlju, kako zaranjaju u vatru. Aii nigde nisu sreli biće koje misli.
<BR>&nbsp;&nbsp;&nbsp;&nbsp;&nbsp;Penju se ponovo na vrh okrugle planine i zaustavljaju vibrator. Esejon ponovo sedi na svojoj vernoj stolici, vezanoj kaiševima u visini pojasa.
<BR>&nbsp;&nbsp;&nbsp;&nbsp;&nbsp;"Poneo sam," reče, "nešto što treba da nas odvede do mesta koje tražimo."
<BR>&nbsp;&nbsp;&nbsp;&nbsp;&nbsp;On pretura po svojoj torbi. Njegov skafander još više otežava trapavost njegovih kratkih ruku koje s mukom ukršta na trbuhu. Uspeva da izvuče jedan veliki koverat od žućkaste hartije.
<BR>&nbsp;&nbsp;&nbsp;&nbsp;&nbsp;"Najpre da sredimo naše aparate. Napravićemo mali skok napred, od oko pola časa, tačno koliko da našim umovima damo prilike da nas prenesu do mesta koje ćemo oživeti."
<BR>&nbsp;&nbsp;&nbsp;&nbsp;&nbsp;On iz koverta vadi jednu fotografiju i pokazuje je Sen-Menuu. To je montaža sastavljena od slika raznih mesta XX veka u kojima vlada um. Tu su Sorbona, tu su Hajdelberg, Oksford i Politehnička škola, poređan Larus u dvadeset svezaka, poslednja vlada Francuske Republike poređana na stepeništu Jelisejske palate, fasada Normalne više škole i kupola Instituta.
<BR>&nbsp;&nbsp;&nbsp;&nbsp;&nbsp;Našli su se jedan pored drugog u nekoj velikoj zasvođenoj dvorani u kojoj je vladala užasna vrućina. Pred njima se vrti stražarska trojka. No pre no što je ona uspela da digne uzbunu, oba čoveka su nestala.
<BR>&nbsp;&nbsp;&nbsp;&nbsp;&nbsp;Kružna dvorana nema više od deset metara u prečniku. U središtu se izdiže stub oko kog se vrte trojica osetljivih. U zidu je izdubljeno pedesetak polucilindričnih niša, od poda do svoda. Ljudi koji se razlikuju od odgajivača sa površine samo belinom njihove kože, idu od jedne niše do druge i izgledaju kao da nadgledaju unutrašnjost. U svakoj od tih niša izdiže se gomila predmeta u obliku spljoštenih valjaka, pomalo svetlucavih.
<BR>&nbsp;&nbsp;&nbsp;&nbsp;&nbsp;Njihova ružičasta svetlost se stapa sa svetlošću pečurki. Ove kad su u potpunom razvoju ne premašuju veličinu klikera. One rastu, množe se i umiru brzinom klobuka u kipućoj vodi.
<BR>&nbsp;&nbsp;&nbsp;&nbsp;&nbsp;Za vreme delića sekunde po dolasku, oba čoveka osetiše sladunjav i oštar zadah koji se penje do nozdrva istovremeno kad i toplota. Imali su utisak da su ušli u neku štalu.
<BR>&nbsp;&nbsp;&nbsp;&nbsp;&nbsp;Katkad se gasi po neki od valjkastih predmeta. Čovek na straži, predostrožno, ruši stub da bi ga izvadio i izlazi noseći ga pod pazuhom. Jedan drugi čovek dolazi sa nekim sjajnim predmetom, novim, i ponovo slaže gomilu do njene prvobitne visine.
<BR>&nbsp;&nbsp;&nbsp;&nbsp;&nbsp;Esejonov fantom je već više puta obišao dvoranu lebdeći duž zidova, zaustavljajući se, ponovo krećući kao da ga gura neki šaljivi vetrić.
<BR>&nbsp;&nbsp;&nbsp;&nbsp;&nbsp;"Šta mislite šta je ovo?" drao se pokazujući svojom kratkom rukom jednu gomilu koju je tek bio ispitao.
<BR>&nbsp;&nbsp;&nbsp;&nbsp;&nbsp;Sen-Menu se seti zadaha koji ga je dočekao i pretpostavi:
<BR>&nbsp;&nbsp;&nbsp;&nbsp;&nbsp;"Sirevi?"
<BR>&nbsp;&nbsp;&nbsp;&nbsp;&nbsp;Naučnikova senka sleže ramenima i izgovori jednu čudnovatu rečenicu:
<BR>&nbsp;&nbsp;&nbsp;&nbsp;&nbsp;"To su mozgovi!"
<BR>&nbsp;&nbsp;&nbsp;&nbsp;&nbsp;Pjer iako preneražen, morade prihvatiti ono što je očigledno. On prepoznade spljoštene, deformisane moždane polulopte, Amonove rogove, nokte i uglaste režnjeve. Uzina mozga se povukla, tuja je dobijala pupoljke, gornji kalamus drhti. Silvijusov akvedukt nosi svetlost, cisterna se preliva od toga, a velika šišarkasta žlezda sija kao oko angorskog zeca.
<BR>&nbsp;&nbsp;&nbsp;&nbsp;&nbsp;Zgomilani mozgovi, svaki obavijen opnom providnom kao celofan, polako fermentiraju i ključaju uz tihi šum.
<BR>&nbsp;&nbsp;&nbsp;&nbsp;&nbsp;Opna je probušena sa tri reda okruglih rupa, koje se ukrštaju u obliku slova X. Esejon pokazuje drhtavim prstom. Njegov uzbuđen glas stiže do Sen-Menuovih ušiju.
<BR>&nbsp;&nbsp;&nbsp;&nbsp;&nbsp;"Znak-naše-škole!" naglašava on. "Znak-Poli-tehnike! On-označava-danas-kao-juče-prave-mozgove!"
<BR>&nbsp;&nbsp;&nbsp;&nbsp;&nbsp;Sen-Menu tad shvati zašto je svet M-tog veka toliko savršeno normalizovan. Evolucija koja je čovečanstvo promenila u toku ovih sto hiljada godina stvarno je počela godine 1940. Ona se nastavila neizbežno, kroz sve katastrofe. Trust mozgova je delo organizacionih komiteta.
<BR>&nbsp;&nbsp;&nbsp;&nbsp;&nbsp;Dva putnika napuštajući ovu dvoranu nailaze na drugu sasvim sličnu, zatim na još jednu, zatim i na druge. Debeljko lebdi ispred, smelo, njegov fantom je prilepljen stražnjicom za stolicu. Dugo su napredovali ne nalazeći kraj moždanim dvoranama. Oni se nasumice penju jednim okomitim hodnikom i izbijaju na prostranu podzemnu aveniju.
<BR>&nbsp;&nbsp;&nbsp;&nbsp;&nbsp;Na ivici pločnika dva reda crnih ljudi hoda laganim i teškim koracima. Njihova koža se presijava kao ljuštura tvrdokrilih insekata. Njihova bezizrazna lica liče na maske od slonovače. Svako od njih na ramenu nosi po jedan zagonetni leš.
<BR>&nbsp;&nbsp;&nbsp;&nbsp;&nbsp;Ratnici, odgajivači, radnici, stražarska trojka ujedinjena i u smrti, čije se uši i oči vuku po zemlji, idu prema nekoj grobnici.
<BR>&nbsp;&nbsp;&nbsp;&nbsp;&nbsp;Sredinom aleje, svetlucavi grobari vraćaju se praznih ruku i pogrbljeni. Šum struganja hiljade bosih nogu po nabijenoj zemlji odbija se od kupole, ispunjava aveniju upornim drhtajima.
<BR>&nbsp;&nbsp;&nbsp;&nbsp;&nbsp;Esejon i Sen-Menu umešali su se u gomilu nosača. Sa njima stižu na ivicu jedne ogromne jame okružene ogradom. Dužinom njenih bokova trepere zelene pečurke i praskaju u fosforescentnu prašinu. Neka svetlosna i bleda izmaglica ključa u ambisu odakle dopire čudan šum, beskrajno udaljen, poput neke dreke odvratnih životinja, pridošlih iz drugog sveta, prigušene hiljadama milja razdaljine i od nematerijalnih zidina. To je šum jedva čujniji od tišine, sličan odjeku mora u školjkama, ali koji sa dna zemlje do ušiju putnika donosi gustinu neizrecivog užasa.
<BR>&nbsp;&nbsp;&nbsp;&nbsp;&nbsp;Sen-Menu oseća kako mu se dlaka ježi po čitavoj koži. Hteo bi da ode. Esejon spokojno gleda.
<BR>&nbsp;&nbsp;&nbsp;&nbsp;&nbsp;Stotinak avenija izbija do ivice bunara. Nosači leševa neprestano pristižu, bacaju ravnodušno svoj teret u prazninu i vraćaju se. Mrtvaci padaju, ruke im pri tom mlataraju, glave su izvijene, oči otvorene, prsti su im rašireni kao cvetovi. Katkad poneki od njih svojom petom ureže u sloju pečurki dug mračan rez, koji odmah biva pokriven množenjem glavica. On posrće u svetlucavoj prašini i pada u laganom kovitlacu. Zelenkasti oblak ga utire, skriva njegov pad. Neprestana kiša mrtvaca igra, pada. Ruke napuštenih tela prave crne znake u svetlosti, zatim nestaju. I ostali stižu i padaju. Šum njihovog pada ne stiže do ivice ambisa. Oni nestaju u bledoj izmaglici, usisani strahovitim uzdahom ponora.
<BR>&nbsp;&nbsp;&nbsp;&nbsp;&nbsp;Esejon diže ruku.
<BR>&nbsp;&nbsp;&nbsp;&nbsp;&nbsp;"Dosta-sam-video. Popnimo se!" viče on.
<BR>&nbsp;&nbsp;&nbsp;&nbsp;&nbsp;Sen-Menu, kom postade lakše, u prolazu prepoznaje jednu dvoranu za porođaje, upada u dojku žene planine, prolazi kroz maglu njenih fetusa, njenu utrobu koja je mračna i mumla i najzad izbija na slobodan vazduh na vrhu planine.
<BR>&nbsp;&nbsp;&nbsp;&nbsp;&nbsp;On zaustavlja vibrator, duboko diše, radosno oseća miris visoke trave. Dobrom plavom nebu daje rukom prijateljski znak.
<BR>&nbsp;&nbsp;&nbsp;&nbsp;&nbsp;Esejonu se vratio dah. Četiri noge njegove stolice upadaju u zemlju.
<BR>&nbsp;&nbsp;&nbsp;&nbsp;&nbsp;"Pitam se", reče zamišljeno Sen-Menu, u kakvom li je paklu kraj ove rupe, i kakva li užasna stvorenja čine ovu larmu.
<BR>&nbsp;&nbsp;&nbsp;&nbsp;&nbsp;"Jadni moj prijatelju", odgovori Esejon, "zar se nikad nećete osloboditi vaše mašte? To što vi zovete kricima to je bez sumnje žubor neke reke ili podzemnog mora. Ili možda rika centralne vatre. Bilo vodom bilo vatrom zemlja ponovo dobija ono što je dala. Kao što bića novog vremena primaju u sebe sve što jedu i ne izbacuju nikakav otpad, pretvaranje njihovog tela u prašinu je jedini način za zemljinu kuglu da se ne iscrpe. Kad bi ti ljudi jeli svoje pokojnike (zašto da ne? Mnoga crnačka plemena činila su to u naša vremena), onda bi zemlja uvek davala i nikad primala. Njena materija bi se malo pomalo potpuno pretvorila u energiju a čovečanstvo bi završilo tako što bi gamizalo usred jedne kao klobuk šuplje planete koji bi jednog dana eksplodirao u eteru..."
<BR>&nbsp;&nbsp;&nbsp;&nbsp;&nbsp;"Čujte!" prekide ga Sen-Menu. "Mi smo primećeni i dat je znak."
<BR>&nbsp;&nbsp;&nbsp;&nbsp;&nbsp;Huka grudi-doboša penje se iz zemlje. Nizovi ratnika izlaze iz najbližih kupa, opkoljavaju planinu trostrukim zidom grudi, pretvaraju u kašu gomilu malih mužjaka koje ni uzbuna ni približavanje smrti ne mogu da odvoje od njihovog kruženja oko ženinog trbuha, i počinju da se veru duž strme padine, zabadajući kandže u nabijenu zemlju.
<BR>&nbsp;&nbsp;&nbsp;&nbsp;&nbsp;"Vreme je da mi nestanemo", reče Esejon. "Siđimo ponovo pored kraljičine glave. Hoću da pokušam jedan opit."
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije stižu pod svod kupole. Esejon, koji se suviše zaleteo, nestaje u telu bića-planine. Sen-Menu ga ubrzo vide kako se ponovo pojavljuje sa uzdignutim nogama.
<BR>&nbsp;&nbsp;&nbsp;&nbsp;&nbsp;"Zavidim vam na vašoj neusiljenosti", prozbori naučnik pošto je zaustavio svoj vibrator. "Za mene je ova eterična vožnja još puna iznenađenja."
<BR>&nbsp;&nbsp;&nbsp;&nbsp;&nbsp;Sad Sen-Menu ponovo dolazi u dodir sa materijalnim svetom. Njegova glava gotovo dodiruje tavanicu kupole. Njegove noge gaze neku smeđu kosu čiji se talasi plamena šire na nekoliko metara oko porodiljinog lica.
<BR>&nbsp;&nbsp;&nbsp;&nbsp;&nbsp;Kroz tu veličanstvenu postelju on oseća kako meko telo popušta pod njegovom težinom kao neka perina.
<BR>&nbsp;&nbsp;&nbsp;&nbsp;&nbsp;"Pomozite mi da napustim ovu stolicu", reče naučnik.
<BR>&nbsp;&nbsp;&nbsp;&nbsp;&nbsp;"Osećam da će joj gvozdene noge probušiti kožu!"
<BR>&nbsp;&nbsp;&nbsp;&nbsp;&nbsp;Uz mladićevu pomoć on leže na bok, otkopčava kaiš i seda na samu kosu.
<BR>&nbsp;&nbsp;&nbsp;&nbsp;&nbsp;"Ovako je bolje", reče on zadihano. "Sad ćemo videti kako se novo čovečanstvo oslobađa tela ovih ogromnih bića kad ona umru."
<BR>&nbsp;&nbsp;&nbsp;&nbsp;&nbsp;"Šta nameravate da činite?" uznemiri se Sen-Menu koji oseti da bledi.
<BR>&nbsp;&nbsp;&nbsp;&nbsp;&nbsp;"Pa, mi ćemo jednostavno ubiti ovu ženu", odgovori naučnik sa mirnoćom kao da je reč o nekom laboratorijskom mišu.
<BR>&nbsp;&nbsp;&nbsp;&nbsp;&nbsp;On iz torbe izvadi kuhinjski nož čije sečivo baca plave odsjaje.
<BR>&nbsp;&nbsp;&nbsp;&nbsp;&nbsp;"Ako joj probušimo kožu, dolazimo u opasnost da nas potopi krv ili limfa. Na njoj vidim samo jedno ranjivo mesto: njenu glavu. Pretpostavljam da je dovoljno da je odsečemo. Hoćete li se primiti tog? Vi ste bodriji od mene..."
<BR>&nbsp;&nbsp;&nbsp;&nbsp;&nbsp;Sad i Sen-Menu sede. Od naučnikovog predloga noge mu odjednom omekšaše.
<BR>&nbsp;&nbsp;&nbsp;&nbsp;&nbsp;"Vi... ja... ja nikad ne bih mogao!" uspe nekako da odgovori. "Vi ne biste smeli... To je ubistvo!"
<BR>&nbsp;&nbsp;&nbsp;&nbsp;&nbsp;Esejon zavrti glavom.
<BR>&nbsp;&nbsp;&nbsp;&nbsp;&nbsp;"Vi nikad nećete biti naučnik ako se tako lako prepuštate uzbuđenju. Vi imate osećajnost jednog čitaoca dnevne štampe, dragi moj prijatelju. Nije reč o ubistvu, već o operaciji. Žrtvujući tu ženu mi novom svetu amputiramo jednu od njegovih ćelija za razmnožavanje, koja će ubrzo biti zamenjena, u to nemojte sumnjati. A ja hoću da prisustvujem nestnanku ove i dolasku druge na njeno mesto. Eh, vi ste još suviše mladi! Konačno, ja ću lično operisati."
<BR>&nbsp;&nbsp;&nbsp;&nbsp;&nbsp;On uzima svoj nož i približava se glavi zatvorenih očiju. Veoma mu je teško da se kreće. On puzi na trbuhu. Nema više od jednog metra da pređe da bi stigao do svog cilja. Više puta mora da zastaje. Trebalo mu je skoro pet minuta da bi prešao tu razdaljinu. Ispravlja se, seda i čeka da mu se disanje smiri. Glava se nalazi tačno između njegovih nogu. Uz veliki napor naginje se napred, uspeva da prebaci svoje ruke iznad vlastitog pupka, grabi glavu za kosu, privlači je sebi i seče joj vrat.
<BR>&nbsp;&nbsp;&nbsp;&nbsp;&nbsp;Sen-Menu nije mogao da odvoji pogled od žrtvinog lica. Nije video na njemu nikakav znak patnje. Drhtavi uglovi usta, malo zgrčene veđe, ispravili su se i lepo lice dobi izraz srećnog mira.
<BR>&nbsp;&nbsp;&nbsp;&nbsp;&nbsp;"Kao po loju" reče naučnik, uzdahnuvši posle napora. "Nema kostiju, nema kičme, naravno! Čemu bi ona služila? Ni krvi, pogledajte."
<BR>&nbsp;&nbsp;&nbsp;&nbsp;&nbsp;Sen-Menu vidi lepo odsečen vrat, bez prolivanja bilo kakve tečnosti, bez vena, arterija i grkljana. Nekoliko bledih krajičaka živaca tu i tamo probijaju meko ružičasto meso.
<BR>&nbsp;&nbsp;&nbsp;&nbsp;&nbsp;"Sečenje ovog vrata", reče naučnik, "liči na sečenje kuvane šunke koju smo juče kod kuće načeli i podseća me da nisam ništa jeo skoro već šest časova. Na sreću, Aneta se setila da nam da da ponesemo nešto za jelo."
<BR>&nbsp;&nbsp;&nbsp;&nbsp;&nbsp;S uzdahom zadovoljstva on iz svoje torbe vadi hleb i jednu salamu od guščije džigerice i pruža ih Pjeru.
<BR>&nbsp;&nbsp;&nbsp;&nbsp;&nbsp;"Poslužite se dragi moj!"
<BR>&nbsp;&nbsp;&nbsp;&nbsp;&nbsp;Sen-Menu daje znak da neće. On ne oseća zbilja nikakvu glad. On ostavlja naučnika njegovom obroku i odlazi da ispita unutrašnjost obezglavljenog bića, njegovu okolinu i ispod njega.
<BR>&nbsp;&nbsp;&nbsp;&nbsp;&nbsp;Kad se vratio, zatekao je naučnika kako spava. Debeljko je ispustio nedirnut svoj premazan komad hleba. Skrštenih ruku preko trbuha izgledao je još obliji, uokviren sa svih strana. Otvorena kapuljača otkriva njegovo lice kom plava svetlost daje mermerni izgled. Letimični talasi prelaze njegovim usnama, njegovim trepavicama, njegovim glatkim čelom, talasi sreće ili patnje jedva primetni. Izgleda povučen van sveta, izgubljen u nekom unutrašnjem neiskazanom posmatranju.
<BR>&nbsp;&nbsp;&nbsp;&nbsp;&nbsp;Sen-Menu ga zove, udara ga po ramenu. On se ne miče. Mladi profesor, uplašen, drma ga, viče, šamara obema šakama, bez rezultata. Kad mu je malu otvorenu bocu amonijaka podmetnuo pod nozdrve, to ga je najzad trglo. Zabezeknuto otvori oči, pogleda Sen-Menua ne prepoznavši ga i ponovo zaspa. Tek posle četvrt časa napora njegov prijatelj uspeva da ga potpuno razbudi.
<BR>&nbsp;&nbsp;&nbsp;&nbsp;&nbsp;"Lepo sam vam rekao da budete oprezni!" prebaci mu Sen-Menu. "Vi ste dopustili da vas obuzme kolektivna energija. Kao što se meni više puta desilo, vi ste prihvatili držanje bića pored koga ste se nalazili, i..."
<BR>&nbsp;&nbsp;&nbsp;&nbsp;&nbsp;On naglo zastaje, prenosi pogled na nežnu glavu žene koja stoji u profilu na svojoj kosi. Naučnik pocrvene.
<BR>&nbsp;&nbsp;&nbsp;&nbsp;&nbsp;"Imao sam neobičan san", reče Esejon piskavim glasom. "To ću vam kasnije ispričati."
<BR>&nbsp;&nbsp;&nbsp;&nbsp;&nbsp;On okreće glavu, sili se da se nasmeši, trlja ruke.
<BR>&nbsp;&nbsp;&nbsp;&nbsp;&nbsp;"Recite mi, bolje, kako je naša operisana", upita on neobičnim tonom mladićkog glasa.
<BR>&nbsp;&nbsp;&nbsp;&nbsp;&nbsp;"To je čudno!" odgovara mladi profesor, raspoložen da promeni razgovor. "Oseća se čarobno! Ona i dalje uzima male mužjake sa svojih šest hiljada vulvi i nastavlja da rađa stanovništvo! Odsecanje koje ste na njoj izvršili izgleda da joj smeta isto toliko kao da ste joj istrgli jednu vlas."
<BR>&nbsp;&nbsp;&nbsp;&nbsp;&nbsp;"To me toliko ne čudi!" primeti debeljko kome se povratila sva njegova hladnokrvnost i kome je glas dobio prirodan zvuk. "Još u naše vreme, glava je bila deo tela koji je ženama bio najmanje potrehan da bi živele! Pomozite mi, dakle, da ponovo sednem na moju stolicu. Vraćamo se..."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
