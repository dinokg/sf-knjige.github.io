<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Godina se bližila kraju. Posle dve strašne zime koje su ljudi podneli sa zebnjom, ulazilo se u treću. Nije žurila da se pokaže oštrom. Domaćice, stojeći u redovima, govorile su: "Ako ovako potraje! Nemamo toliko uglja. Meni ga moj ugljar nije još ni isporučio. A stanaru sa trećeg doterao je pun podrum. Ima ih koji imaju sve, a drugi ništa..."
<BR>&nbsp;&nbsp;&nbsp;&nbsp;&nbsp;Sen-Menu je izgubio običaj da broji dane i nedelje. Kalendar mu se činio smešnim predmetom. U toku proteklih deset meseci, koliko li je vekova prošlo? Bio je potrebom vraćen u stvarnost. Slabo je stojao sa novcem koji mu je naučnik stavio na raspolaganje. Napustio je licej čak ni ne tražeći odsustvo. Iz spiska službenika svakako su ga već izbrisali. Od čega će živeti? Od čega će živeti s Anetom kad se sa njom bude oženio?
<BR>&nbsp;&nbsp;&nbsp;&nbsp;&nbsp;Posle prve naučnikove smrti on se ponovo vratio u svoju sobu na bulevaru Sen-Žak, koju je u vreme ogleda bio napustio i živeo u jednoj sobi u vili. Da bi se što pre pomogao davao je nekoliko privatnih časova koji su slabo donosili. Njegov najtupaviji đak, onaj koji je najbolje plaćao, napustio ga je zbog g. Mišlea. Ovaj, kome je izlapelost napredovala svakim danom, nije mogao da se uzdrži, čim je znao da je njegov sused kod kuće, da dođe i zakuca na vrata da bi ga još jednom upoznao sa nepravednošću vlastite sudbine. Sen-Menu nije odgovarao; g. Mišle je bivao uporan, još lupao, zvao, sve dok ga Sen-Menu ne bi grubo zamolio da ga ostavi na miru. Četvrt časa kasnije stari arhitekt bi se vraćao.
<BR>&nbsp;&nbsp;&nbsp;&nbsp;&nbsp;Sen-Menu naumi da se preseli, ali je uzalud tražio neku jevtiniju sobu. U Parizu je počinjala da vlada ozbiljna stambena kriza. Udružio se sa ostalim stanarima tog sprata da od stanodavke gđe Blane traže da staru budalu izbaci.
<BR>&nbsp;&nbsp;&nbsp;&nbsp;&nbsp;Gđa udovica Blane čitavog dana boravila je u svom tzv. salonu-spavaćoj sobi-trpezariji-sobi za rublje, čija su zastakljena vrata gledala u hodnik. Ona je beskonačno krpila čaršave svojih stanara, peglala, savijala, prala u susednoj kuhinji; uopšte se nije odmarala.
<BR>&nbsp;&nbsp;&nbsp;&nbsp;&nbsp;Ona se retko smešila. Žalila je što ne može svemu udovoljiti. Po smrti svog muža morala je da uzme jednu sobaricu. Taj trošak joj je izazivao tugu koja se često pretvarala u raspoloženje loše po nesrećnu sudoperu, astmatičnu i hromu, koju je gonila kao lokomotivu, ili pse-skitnice koji su uporno mokrili pod njenim prozorom.
<BR>&nbsp;&nbsp;&nbsp;&nbsp;&nbsp;Delegaciju je primila u svojoj običnoj odeći u sobnoj haljini slezove boje koja je obavijala obilnu debljinu i koju je prljavština krasila bojom miša, na stražnjici, laktovima i obimnim grudima. Ona je odbila da 'izbaci jednog gospodina koji je dobro plaćao' i čije je razgovore cenila.
<BR>&nbsp;&nbsp;&nbsp;&nbsp;&nbsp;"Ne vidim šta vi nalazite da mu zamerite", zaključila je ona. "To je lepo vaspitan čovek. Bilo bi odvratno od mene da mu dam otkaz."
<BR>&nbsp;&nbsp;&nbsp;&nbsp;&nbsp;Sen-Menu se morao odreći da daje časove u svojoj sobi. Odlazio je po kućama. Metro mu je oduzimao mnogo vremena. Hrana u restoranima bila je užasno skupa tako da je ostajao gladan. Gđica Monžan, koja je stanovala u jednoj sobi na trećem spratu, ponudi mu kupone za snabdevanje hlebom kategorije III po ceni od tri stotine pedeset franaka. Gđica Monžan radila je u opštini. Ona je lažne karte stavljala u svežnjeve, a prave prodavala, svojim mušterijama. Pjer kupi kilogram butera od trgovca ugljem. Pet stotina franaka: "To nije skupo!" reče mu crni čovek. "U Nejiu ga plaćaju i do osam stotina!" Za osamdeset franaka kupio je kod frizera jedan komad sira kamambera, a kod mlekara par čarapa za tri stotine franaka, koje je kod pekarke zamenio za šest stotina grama dimljene govedine.
<BR>&nbsp;&nbsp;&nbsp;&nbsp;&nbsp;Na taj način mogao je neko vreme da se hrani kod svoje kuće. Delikatnost njegove prirode primoravala ga je da odbije gotovo sve Anetine pozive. Viđao ju je sve ređe i ređe zbog zauzetosti časovima i gubio nadu da će naći način da joj pruži pristojan život. Možda joj je njen otac ostavio mnogo novaca! Razlog više da on sam bude u stanju da joj obezbedi ugodnu budućnost.
<BR>&nbsp;&nbsp;&nbsp;&nbsp;&nbsp;Onog dana kad je razmenio svoju poslednju novčanicu od hiljadu franaka, pade mu na pamet da ponovo obuče skafander koji nije dodirnuo od smrti svog učitelja, i da se njime posluži da sebi pribavi novac. Vibrator će mu omogućiti da se uvuče u unutrašnjost čeličnih kasa i da im olakša sadržinu. U jednom trenutku pomislio je da pribavi malo zlata Francuske narodne banke koja se povukla na Martinik. Međutim, on je dobio vaspitanje poštenog čoveka, te mu je savest šaputala reč: krađa. On nije mogao da se odluči da pređe moralnu prepreku koja prosečnom stadu poštenih ljudi uskračuje izobilje. Učinilo mu se da bi bio manje kriv ako bi radio van sadašnjosti. Nije bilo korisno otići u budućnost i pokupiti novčanice koje još nisu u opticaju, ali prošlost je izgledala prepuna novca. Prošlost nije ništa drugo do senke i uspomene. Ukrasti jednu senku, ogoliti uspomenu, zar je to zbilja krađa?
<BR>&nbsp;&nbsp;&nbsp;&nbsp;&nbsp;Posle razmišljanja od tri dana, pritisnut potrebama, on sebi odgovori: "Ne" i pripremi svoj prvi pokušaj. Anetu je upoznao sa svojim namerama. Gledala ga je dok je govorio. Treperila je od zvuka njegovog glasa. Gotovo da nije obraćala pažnju na smisao njegovih reči. Sve što on bude učinio biće dobro.
<BR>&nbsp;&nbsp;&nbsp;&nbsp;&nbsp;Za cilj svog putovanja izabrao je godinu 1890. Ta epoha mu je izgledala okupana u svetlosti zlata i odzvanjala je od zveckanja zlatnika.
<BR>&nbsp;&nbsp;&nbsp;&nbsp;&nbsp;U trenutku polaska na pamet mu padoše gomile novca, nabijene torbe, pune kase. Međutim, kao posledica logičnih usklađivanja ideja, on se zateče po svom dolasku sedeći na kolenima lepe Suzane, kokote, koja je pošla kod modiskinje u otvorenom četvoropregu, u duštvu barona Boa Delorm, svog ljubavnika.
<BR>&nbsp;&nbsp;&nbsp;&nbsp;&nbsp;Lepa Suzana, kad se ovaj đavo pojavio, užasno kriknu i onesvesti se. Baron stade na noge drhteći. Ali njegova staračka kolena popustiše. On se ponovo sruči na svoje sedište i poče da muca. Njegove veštačke vilice su škljocale. Dvojica slugu obučeni u crveno koji su stajali iza kola, digoše ruke uvis i padoše preturivši se. Kočijaš se okrete, otvori velika usta, ošinu konje, zatim ih zaustavi, skoči na zemlju i pobeže. Konji mirno preprečiše ulicu, a ulica Fobur Sent Onore se zakrči za tren oka.
<BR>&nbsp;&nbsp;&nbsp;&nbsp;&nbsp;Sen-Menu je radoznalo posmatrao lepu besvesnu ženu obučenu u dugu suknju od bledoplavog baršuna, koja joj se pela do dojki; i u bluzu od belog tila sa nacigovanim rukavima i visokom kragnom. Jedan čvor pliša kraljevsko plave boje krasio joj je trbuh. Traka od istog pliša išla je ispod njene brade i držala je šešir, polušešir, polukapu: od bledo plavog kovrčastog tila, ispod kojeg su virile hiljade plavokosih kovrdža.
<BR>&nbsp;&nbsp;&nbsp;&nbsp;&nbsp;Glave nagnute na rame, ona otvori četvrtinu oka i vrlo brzo zažmuri. Imala je sasvim mala usta i prćast nos, i čvrstu bradu trgovca.
<BR>&nbsp;&nbsp;&nbsp;&nbsp;&nbsp;Sen-Menuu se učini privlačna; nasmeši se i stavi sebi u zadatak da je oslobodi njene torbice, dijamantske narukvice i nekog sitnog prstenja. Baron pokuša da povrati svoju hrabrost. Sen-Menu ga odgurnu natrag da sedne. Sa glave barona spade cilindar povlačeći vlasulju za sobom. Nasred temena imao je ružičastu kvrgu.
<BR>&nbsp;&nbsp;&nbsp;&nbsp;&nbsp;Na prozorima, uplašene žene naginjale su se toliko da su im steznici pucali, prstom pokazivale na lopova i zvale upomoć. Čitava radionica Rozandra, čuvenog modnog krojača, vrištala je na prozorima. Glavnoj radnici Žili spade punđa. Kosa joj se prosu do međusprata. Konji zaustavljenih kola kopali su kopitama u mestu, potkovice su odjekivale, bičevi pucali, kočijaši psovali, pešaci se gomilali. Dva trbušasta žandara polako su pristizala. Jedan konjički poručnik plavih brkova, lep kao duga, skoči na papučicu. U trenutku kad je digao ruku na zločinca on nestade. Čitava ulica poče da viče. U roku od jednog minuta napravi se dvadeset različitih opisa bandita, njegovog dolaska i odlaska. Modiskinja gđa Liren, sa dvema okruglim kutijama u rukama, Gaston, mali poslastičar, potpuno beo, sa pljosnatom korpom na glavi, dadilja Adelaida koja je šetala blizance u trščanim kolicima, sva nakinđurena i sa ružičastim čipkama, Ferdinand, ulični fotograf, pritisnut težinom svog aparata i tronošca, svojim pločama i brkovima, sa četiri stotine dvadeset sedam drugih lica požuriše svojim mušterijama svojoj rodbini, svojim prijateljima i poznanicima da bi im preneli čudnu novost.
<BR>&nbsp;&nbsp;&nbsp;&nbsp;&nbsp;Galantni oficir položi ostatke barona na trotoar, povrati lepoticu i odvede je. Žandarmi su stigli kad je već sve bilo svršeno. Dva policajca s okruglim šeširima, ružni kao foke, utovariše Odetu, jednu prostitutku sa punđom čije je prisustvo u ovoj buržoaskoj četvrti bio pravi skandal.
<BR>&nbsp;&nbsp;&nbsp;&nbsp;&nbsp;Sen-Menu pođe ulicom Rojal i skrenu bulevarima. Prizor na ulici ga je zabavljao. Punačke žene hodale su sitnim koracima i smešile se. Njihova oštra ramena, njihov tanak struk, njihovi šeširići nahereni na uzdignutim kosama, činili su od njih vesele, živahne pojave. Poneke su da bi brže hodale, pridizale svoje suknje otkrivajući listove. Gospođa sa spljoštenim šeširima i uzanim pantalonama okretali su se za tim prizorima i sukali brkove.
<BR>&nbsp;&nbsp;&nbsp;&nbsp;&nbsp;Pešaci su hodali i sredinom ulice i trotoarom. Jedva da su se uznemiravali zbog fijakera koji su se malo žurili. Kočijaši su neslane komplimente upućivali ženama, a muškarcima srdačne psovke. Gospodska kola, izglancana kao nameštaj, lako su se kretala iza parova prikladnih konja, sa širokim stražnjicama kao u žena.
<BR>&nbsp;&nbsp;&nbsp;&nbsp;&nbsp;Na kaldrmi dimila se balega.
<BR>&nbsp;&nbsp;&nbsp;&nbsp;&nbsp;"Eto srećnih ljudi", reče u sebi putnik. "Ja sam suviše daleko u budućnost išao da tražim sreću koja je bila iza mene..."
<BR>&nbsp;&nbsp;&nbsp;&nbsp;&nbsp;Na nekoliko trenutaka zaboravi na interese svoje ekspedicije, te poče da istražuje prestonicu. Ubrzo je promenio svoje mišljenje. U građanskim četvrtima nije naišao na sreću, već površnost, bezvrednost koje su muškarce spuštali na nivo žena. Oni su se bavili modom, konjima, pozorištem i govorili unapred smišljene duhovite reči. Večne drame preljube uzburkivale su stanove preopterećene nameštajem i zamračene sa više slojeva dvostrukih zavesa.
<BR>&nbsp;&nbsp;&nbsp;&nbsp;&nbsp;U radničkim četvrtima vladala je velika beda. Industrija koja se rađala počela je da lomi ručni rad. Prolazeći kroz jednu mračnu odaju, Sen-Menu zastade. Krkljanje mu je ispunjavalo uši. On se približi krevetu i na jednom pocepanom dušeku ugleda čoveka i ženu koji su otvorenih usta pili smrt. Četvoro upola gole dece slabo se tiskalo na jednom sloju krpa slepljenih od štroke i prostrtih na podu. Mangal sa užarenim drvenim ugljem crveneo se u uglu sobe, sipajući u taman vazduh bezmiri san otrov koji je prekrivao zidove sporim kovitima.
<BR>&nbsp;&nbsp;&nbsp;&nbsp;&nbsp;Mati, unezverena, ležeći na ivici rasklimatanog kreveta, gledala je kako smrt sve više i više pritiska njenu decu. U njenim ogromnim zastrašujućim očima ogledala se ružičasta svetlost grejalice. Iz njene pocepane košulje virilo je jedno rame, gotovo sama kost. Njena zelena kosa u oštrim viticama klizila je niz ivicu dušeka. Njena nemoćna ruka visila je van kreveta. Mršava ruka je vrhovima prstiju dodirivala glavu najmlađeg, najvoljenijeg deteta. Ono je prestalo da diše. Njegove sive ručice ležale su duž opuštenog mirnog tela. Najstarija devojčica, pored zida, borila se sa svojim disanjem, cepala svoje rite, otkrivajući svoje grlo uvelo od gladi. Pored nje je plakao jedan veliki dečak. Ona ga uze u naručje, zatim ga ispusti. Počela je da nalazi odmor.
<BR>&nbsp;&nbsp;&nbsp;&nbsp;&nbsp;Otac, ispružen na leđima, spokojan, lak poput mrtve ptice, gledao je u otpalu tavanicu, prljav vazduh, glad, svakodnevni užas. To je najzad bilo svršeno, svršeno...
<BR>&nbsp;&nbsp;&nbsp;&nbsp;&nbsp;Sen-Menu umalo da pođe za svojim prvim refleksom: otvoriti prozor i vrata, pustiti čist vazduh da uđe, baciti mangal napolje, spasti ove nesrećnike.
<BR>&nbsp;&nbsp;&nbsp;&nbsp;&nbsp;Međutim, prozor je gledao u dno nekog zelenkastog dvorišta, a vrata u mračan hodnik.
<BR>&nbsp;&nbsp;&nbsp;&nbsp;&nbsp;On se polako okrete u smrtonosnoj pari, iznad opuštenih tela, uze veliki zalet i pope se pravo prema plavom nebu, kroz oronule spratove, hromi nameštaj, svađe s mirisom vina i prazne tanjire. On nije imao prava da ove nesrećnike odvoji od njihovog spasa.
<BR>&nbsp;&nbsp;&nbsp;&nbsp;&nbsp;"Uostalom, sve je to samo uspomena", govorio je sebi. "Ti ljudi su mrtvi već pedeset godina..."
<BR>&nbsp;&nbsp;&nbsp;&nbsp;&nbsp;On se srese i obeća sebi da neće više dopustiti da ga uzbude prizori koji su, konačno, samo retrospektive, te odluči da odmah otpočne da se bavi ozbiljnijim poslom.
<BR>&nbsp;&nbsp;&nbsp;&nbsp;&nbsp;Okupa se u azuru, opra se od zadaha bede, kroz koju je prošao i zaroni u jednu ulicu u blizini Berze. Uđe u jednu veliku banku. Ćelavi blagajnik je slagao u kasi kese sa zlatnicima. Sen-Menu prođe kroz rešetke, sačeka da blagajnika pozovu na šalter, zaustavi vibrator, i prebaci kese iz kase u svoje torbe.
<BR>&nbsp;&nbsp;&nbsp;&nbsp;&nbsp;Blagajnik odjednom spazi kako njegov klijent zinu, razrogači oči, zabezeknu se kao dete koje prvi put vidi crnce ili žirafu. A taj čovek je gledao nešto što se događa u kasi, iza njega! On se okrete i sa strahom prepoznade da postaje stvarnost jedna od dve more koje su proganjale njegove noći već trideset godina. Prvi od njegovih snova gnjurao ga je u tu jezivu stvar: grešku. Nije prestajao da se vara. Pri svakoj isplati davao je deset zlatnika previše. On je to znao, a nastavljao je da greši. On ponovo izbroja svoje gomile. Izbroji deset, a znao je da ih je bilo jedanaest. I krv njegove kase, njegova lična krv odlazila je tako kap po kap, u ruke raskalašnih klijenata, veselih vampira koji su velikom brzinom prolazili ispred njegove rešetke.
<BR>&nbsp;&nbsp;&nbsp;&nbsp;&nbsp;Druga njegova moru prikazivala mu je jednog đavolskog lopova koji prkosi bravama i nadzoru i pljačka njegovu kasu pred njegovim nosem. Bio je oduzet i nije mogao da ga spreči da uzme lepe nabubrele kese. Znoj mu se slivao niz čelo. Stenjao je. Plakao je. Lopov se smešio, grickao zlatnike kao pilule, i odlazio sa trbuhom kao u žene u drugom stanju.
<BR>&nbsp;&nbsp;&nbsp;&nbsp;&nbsp;Oba sna završavala su se na isti način, direktor je blagajniku-krivcu odbijao polovinu od njegove plate od šezdeset dva franka i pedeset do kraja njegove karijere i predao ga sudu, pošto ga je prethodno izbacio iz službe.
<BR>&nbsp;&nbsp;&nbsp;&nbsp;&nbsp;Samo jedna takva mora mogla je da, svojim kontradiktornim razmerama poveća iznemoglost njegovog srca. Budio se usred noći, najpre drhteći, zatim obuzet radošću shvatao da je to bio samo dim. Ovo noćno buđenje koristio je da bi otišao do noćnog suda. Njegova žena sa 'viklerima' okretala se i gunđala: "Opet si pojeopreviše supe."
<BR>&nbsp;&nbsp;&nbsp;&nbsp;&nbsp;Ubedila ga je nemogućnost prisustva tog čoveka u kasi. Reče u sebi: "Ja ponovo sanjam." Ali pošto ga ta tvrdnja nije probudila, saznade da ne spava i poče da drhti. Već su drugi brkati činovnici stajali oko rešetki i uzvikivali. Dvadesetoro klijenata je svoje brade gnječilo o šalter. Blagajnik se uveri: "Ne znam kako je ušao", reče u sebi, "ali neće moći da izade." On progovori, dreknu: "Čuvajte vrata! Držim ga!"
<BR>&nbsp;&nbsp;&nbsp;&nbsp;&nbsp;On otvori jednu ladicu, i u pravcu obijača uperi revolver sa burencetom, hrabro priđe, stište mu levu ruku a drugom rukom mu priljubi revolver na grudi.
<BR>&nbsp;&nbsp;&nbsp;&nbsp;&nbsp;"Predajte se!" viknu.
<BR>&nbsp;&nbsp;&nbsp;&nbsp;&nbsp;Njegova ruka se zatvori na prazno, a nokti mu se zabiše u dlan. Lopov je nestao.
<BR>&nbsp;&nbsp;&nbsp;&nbsp;&nbsp;"Ah!" olakšano uzdahnu blagajnik, "to je zbilja bio samo san." Ali izgled njegove prazne kase ponovo ga ispuni užasom. On je opipa. Oseti da je hladna, čvrsta. stvarna. Plate celog njegovog života neće biti dovoljne da nadoknade to što je nestalo. On prisloni revolver uz svoju slepoočnicu. Čitao je u romanima kako obeščašćeni bankari prosviraju sebi glavu. Njegov revolver bio je veliki a njegova glava mala. Metal je probio bez teškoća i zabio se u tavanicu, nakon što je presekla cev za plin koji poče da šišti.
<BR>
<BR>&nbsp;&nbsp;&nbsp;&nbsp;&nbsp;Sen-Menu iste večeri ode u Operu. Davao se Faust kao svečana predstava u korist nekog misionarskog reda koji je otkupljivao male Kineze.
<BR>&nbsp;&nbsp;&nbsp;&nbsp;&nbsp;Čika Faust pita uzalud prirodu i tvorca, pred potpunom ravnodušnošću gledalaca. Ljudi su izašli da bi se pokazali. Tu su najlepša ramena Pariza. Ljudi lornjonima gledaju u neka smela dekoltea. Ručne naočare uperene su ne prema pozornici već prema ložama ili prvim redovima partera.
<BR>&nbsp;&nbsp;&nbsp;&nbsp;&nbsp;Tresak u orkestru. Faust najzad priziva Mefista. Senzacija! Novost! Smelost! Na pozornici se istovremeno pojavljuju dva đavola, jedan crven na levoj strani i jedan zelen na desnoj. Dvorana pljeska. Reditelj, između dva podupirača, velikim pokretima ruku i nečujnim rečima grdi uljeza. Dirigent, za trenutak-dva zbunjen, povezuje ponovo muziku. Zeleni đavo nestaje kao što je i došao. Bravo! Vrlo dobro! Čarobno! Potez je vrlo dobro uspeo. Prisutni gledaoci nikad sebi nisu dali truda da razumeju. Ne zna se šta on znači. Međutim, toliko se i ne traži. Sutra će u svojim novinama pročitati samo ono što moraju znati...
<BR>&nbsp;&nbsp;&nbsp;&nbsp;&nbsp;Kad se larma stišala, Faust ponovo počinje svoj dijalog sa pravim Mefistom koji se zove Bernar i pati od reumatizma zglobova.
<BR>&nbsp;&nbsp;&nbsp;&nbsp;&nbsp;Snažan krik poremeti njihovu izmenu učtivosti. Zeleni đavo se iznenada pojavio kao neki plamen, u prednjem delu gde su lože ispred same pozornice i u kom se nalazila velika vojvotkinja od Berendola. To je starija osoba dosta dobro očuvana za sedamdeset godina inteligentnog razvrata. Njena stara koža trljala se o brojne kože, tanane i dlakave, prinčeva, kubikaša, snažnih vojnih lica, namirisanih kardinala, rđavo opranih umetnika i malih čobana koji su odisali na sir. Đavo je nedostajao u njenoj zbirci. Ona zadrhta kad je videla kako prema njoj pruža zelene ruke. Međutim, on samo hoće njenu dijamantsku ogrlicu. Ona pokušava da ga ogrebe - njene ruke ulaze u prazno...
<BR>&nbsp;&nbsp;&nbsp;&nbsp;&nbsp;Svi gledaoci su na nogama. Deset oficira u uniformama užurbali su se oko velike vojvotkinje koja ih vređa na berendelskom jeziku. Mefisto se koristi nepažnjom publike da bi protrljao svoja kolena. Žagor jača u dvorani. Zeleni fantom ponovo se pojavio u loži vina Fartoni. Pronalazač čuvenog oporavljujućeg napitka nikad ne ide bez nekoliko uzoraka svog čuvenog eliksira, koji su probali svi čuveni dvorovi Evrope. Drhteći vadi iz svog džepa jednu pljosnatu bocu i pruža je priviđenju koje mu je lomi o ćelu. On pada na svoje sedište, dozvoljava da mu oduzme dijamantsku dugmad sa prsluka i manžetni i vidi svog napadača kako grabi ogrlicu od pet redi bisera koji su bili izloženi oko predebelog vrata njegove žene. Hrabri ljudi probijaju vrata lože. Lopov skače u dvoranu. Gledaoci se sklanjaju urličući, ali on nestaje usred svoje putanje, iščezava negde između balkona i naslona jedne fotelje. Strava čini pokor među prisutnima. Četrdeset žena pada u nesvest. Druge ciče, jure prema izlaznim vratima, guraju se, grebu. Muškarci guraju jače od njih, gaze preko žena koje su pale, otkidaju punđe, cepaju haljine i kidaju ukrase sa haljina, hvataju se za pertle steznika.
<BR>&nbsp;&nbsp;&nbsp;&nbsp;&nbsp;Kroz vrata zakrčena panikom nekoliko pojedinaca uspeva da se izvuče; posrćući silaze niz veliko stepenište, ruku ispruženih kao slepi i odlaze, klateći se, gube se u noći u kojoj treperi zelen, tužan plamičak plinskih lampi.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
