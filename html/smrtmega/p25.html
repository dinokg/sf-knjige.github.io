<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. PETNAESTOG DANA
<P>&nbsp;&nbsp;&nbsp;&nbsp;&nbsp;Petnaestog dana Multipleks sistem se srušio.
<BR>&nbsp;&nbsp;&nbsp;&nbsp;&nbsp;Ed Barns je dve nedelje sa saradnicima radio bez predaha da ga održi u radu, izmišljajući razne fix-ove, kombinacije, proizvoljna, brza i praktična tehnička rešenja, pronalazeći alternativne kanale za vezu kanalima koji su postepeno isključivani, savetujući tehničarima i onima koji su radili na održavanju i koji su bili raštrkani po celoj zemlji, načine za rešavanje teškoća i otklanjanje sve češćih i većih kvarova, proučavajući mere predostrožnosti kako bi se proizvodila struja i punio akumulator u centrali.
<BR>&nbsp;&nbsp;&nbsp;&nbsp;&nbsp;U tim svojim naporima pomagala im je karakteristika ugrađena u sistem Megamultipleks, karakteristika fail soft, tj. da se polagano i postepeno kvari, propadajući malo po malo i slabeći svoje performanse, koje su u svakom trenutku bile ipak najbolje moguće, s obzirom na broj i ozbiljnost nastalih kvarova.
<BR>&nbsp;&nbsp;&nbsp;&nbsp;&nbsp;Ali na kraju nestanak struje u distribucionoj mreži, preopterećenost i vandalizmi, kao i dezerterski duh osoblja, nadvladali su, pa je sistem propao. U tom trenutku nastala je potpuna blokada na vezama, ne samo na atlanskoj obali, nego na celoj teritoriji Sjedinjenih Država i Kanade, jer je Megamultipleks u jednom jedinom sistemu koncentrisao sva postojeća sredstva za komunikaciju. Tako su iz upotrebe izbačena sva odjednom: telefoni, telegrafi, teleprinteri i automatska kontrola radio i televizijskih stanica Srednjeg Zapada, Teksasa i obale Pacifika, koje su do tada emitovale emisije. Panika je zahvatila celu naciju. Svugde su se ljudi masovno selili. Službe su prestale da rade. Raspala se sva organizaciona struktura Sjedinjenih Država. Komandni lanci su prekinuti. Javne i privatne, vojne i civilne, federalne i lokalne vlasti ostale su bez informacija, pa ne bi ni znale ni kakva, niti kome da izdaju naređenja, čak i da su fizički mogle da prenesu svoja uputstva.
<BR>&nbsp;&nbsp;&nbsp;&nbsp;&nbsp;Ed Barns je bio umoran, izgladneo i prljav. Već četiri dana nije mogao da se istušira jer su električne pumpe stale, a vode u rezervoarima na krovu zgrade nije više bilo. Već desetinu časova - ne zna koliko - povremeno je sam sebe zaticao kako uporno želi da popije neko blago i sveže piće, jedan Plenters Punč ili Rum Kolins. A mogao je da pije samo neke sladunjave oranžadice preostale u automatu u koji je trebalo ubaciti novac, a koji, naravno, nije funkcionisao, pa su morali da razbiju poklopac.
<BR>&nbsp;&nbsp;&nbsp;&nbsp;&nbsp;Ed je bio svestan svega što se dešavalo iz minuta u minut, a ipak je nastavio da radi, ne iz tvrdoglavosti, nego imajući u vidu mogućnost, mada malu i daleku, da će električni uređaji početi ponovo da rade, pa će i sistem moći da se povrati i ponovo uključi. U slučaju da se to desi, on je želeo da Megamultipleks bude spreman da potpomogne ponovno uključivanje u rad - obnovu.
<BR>&nbsp;&nbsp;&nbsp;&nbsp;&nbsp;Posmatrao je kontrolni centar sav u neredu, koji je odavao sliku grozničave i improvizovane aktivnosti za vreme proteklih dana i razmišljao je o tome kako je sada sve gotovo. Nije imao više šta da radi ovde. Trebalo je pomišljati na druge puteve. Trebalo je da razmisli kako će preživeti. Morao je da potraži Evu i Rika sa kojima nije više ni pokušavao da stupi u vezu već šest dana. Snažno je protrljao oči. Kada ih je ponovo otvorio, spazio je Rona Johansona pred sobom sa beležnicom u ruci, umotanog u debeli šareni džemper sa izvezenim srnama i snegom tako da je izgledao kao učitelj skijanja. Johanson je sačekao da mu Ed pogledom postavi pitanje. Svojim, njemu svojstvenim, mirnim glasom je rekao:
<BR>&nbsp;&nbsp;&nbsp;&nbsp;&nbsp;"Veliki Ede, opet smo upali u govna. Svestan sam da nismo sami i da je sav naš sistem otišao do đavola. Međutim, mislim da bismo ipak mogli da popravimo sistem talasovoda tu unutra, tako da ostavimo sve u redu da ne bismo morali da se mnogo mučimo, kad struja bude ponovo došla, da pokrenemo sistem."
<BR>&nbsp;&nbsp;&nbsp;&nbsp;&nbsp;Barns je odmahnuo glavom.
<BR>&nbsp;&nbsp;&nbsp;&nbsp;&nbsp;"Nisi shvatio, sine moj. Kuda misliš da odeš dok ne dođe struja? Na godišnji odmor? Sada odlazimo odavde i ne verujem da ćemo se ikada vratiti. Ono što smo mogli da učinimo učinili smo - s obzirom na uslove. Zaključili smo sa našim radom. Ne postoji više ništa što bismo mogli da uradimo. Ne verujem da ćemo ikada više pokrenuti Megamultipleks. Ni ja, ni ti. Poslednje prispele vesti su bile jezive: čak i iz Kalifornije, iz Teksasa i Kanade. Ono što se desilo je kraj svega što smo ikada upoznali. Mogli bismo da izbegnemo ovu krizu samo da smo mogli da je predvidimo pomoću dovoljno maštovitosti, pre deset, dvadeset ili možda pedeset godina. Ostavi talasovode. Verovatno godinama nećemo videti ni jedan od njih u radu."
<BR>&nbsp;&nbsp;&nbsp;&nbsp;&nbsp;Ustao je i prešao veliku sobu sve do probnog stola. Pomilovao je talasovod koji je sa prevelikom pažnjom bio položen na alat. Potom je čvrsto uhvatio metalni profil pravougaonog preseka i iščupao ga jednim pokretom. U ruci mu je ostala šuplja šipka od pet sa dva i po centimetara, koja se završavala cirkularnom prirubnicom odsečene ivice sa prečnikom od deset centimetara. Pokazao je predmet svom asistentu:
<BR>&nbsp;&nbsp;&nbsp;&nbsp;&nbsp;"Pogledaj Johansone! Ovo nije talasovod, nego okovani kolac."
<BR>&nbsp;&nbsp;&nbsp;&nbsp;&nbsp;Uhvatio je oruđe, podigao ga visoko i zavitlavši njime iznenada ga je spustio na ploču stola od plastificiranog drveta, koja se prelomila na dva dela.
<BR>&nbsp;&nbsp;&nbsp;&nbsp;&nbsp;"Vidiš, Johansone. Moramo da pomišljamo na to kako ćemo se sada naoružati, a ne da popravljamo telefone."
<BR>&nbsp;&nbsp;&nbsp;&nbsp;&nbsp;Ron Johanson se složio.
<BR>&nbsp;&nbsp;&nbsp;&nbsp;&nbsp;"OK, Veliki Ede. Tvoji razlozi su ubedljivi, napustimo kuću. Pretpostavljam da ćeš sada otići kući. Ja ću da pođem da tražim svoju devojku u Pagkipsiju. Radila je u centru IBM. Ne bi trebalo da naiđem na teškoće. Udaljen je samo šezdeset milja, a ja imam motocikl. Pozdravljam te."
<BR>&nbsp;&nbsp;&nbsp;&nbsp;&nbsp;Barns mu je stavio ruku na rame.
<BR>&nbsp;&nbsp;&nbsp;&nbsp;&nbsp;"Odlazi, Johansone. I nemoj da zaboraviš da sam ja, po svoj prilici, jedini čovek koga vidiš, a koji nije spreman da ti razbije glavu da bi ti oteo motocikl."
<BR>&nbsp;&nbsp;&nbsp;&nbsp;&nbsp;Ron Johanson je pozdravio klimnuvši glavom, kao što je uvek činio i otišao je.
<BR>&nbsp;&nbsp;&nbsp;&nbsp;&nbsp;Barns je prošetao kroz sve kancelarije i laboratorije da vidi da li će naći nešto što bi mu bilo od koristi. Strpao je u džep seriju francuskih ključeva i jednu odvrtku sa višestrukom glavom. Prostorije su bile prazne. Svi su već bili otišli.
<BR>&nbsp;&nbsp;&nbsp;&nbsp;&nbsp;Međutim, u velikoj sali gde se nalazio daktilografski biro nekog je bilo. Neko ljudsko biće, umotano u debeli kaput i loše pokriveno ćebetom, bilo se šćućurilo na jednom stolu sa glavom naslonjenom na električnu pisaću mašinu. Pošao je da je protrese, kad se glava sa dugom plavom kosom pridigla iz te gomile vune. Bila je to Čarlin Dejvis, simpatična i privlačna sekretarica, koju je Ed često primećivao, mada je sa njom razmenio samo nekoliko reči.
<BR>&nbsp;&nbsp;&nbsp;&nbsp;&nbsp;Čarlin je skočila sa stola i uhvatila ga za obe ruke. Sva se tresla od hladnoće i straha, mada je nastojala da joj glas bude hladan i ironičan.
<BR>&nbsp;&nbsp;&nbsp;&nbsp;&nbsp;"Veliki Ede! Trebalo je da pretpostavim da si još ovde. Kapetan koji napušta brod poslednji. Međutim, ostali smo udvoje. Ja ne znam kuda da idem. Moja kuća je daleko. U Džersiju."
<BR>&nbsp;&nbsp;&nbsp;&nbsp;&nbsp;Ed se nasmešio.
<BR>&nbsp;&nbsp;&nbsp;&nbsp;&nbsp;"Srećna okolnost. Konačno sami. Ali, slagao bih te kad bih ti rekao da sam doživeo svu ovu nesreću samo zato da bih ostao sa tobom bez svedoka."
<BR>&nbsp;&nbsp;&nbsp;&nbsp;&nbsp;Oslobodio je mlado telo od ćebeta, kaputa, pantalona od debelog tvida i voleli su se odmah, na podu, poluobučeni, u prašini i pobacanoj hartiji.
<BR>&nbsp;&nbsp;&nbsp;&nbsp;&nbsp;Bilo je veoma hladno, pa je Čarlin odmah počela da se ponovo umotava u svoju odeću. Smešila se.
<BR>&nbsp;&nbsp;&nbsp;&nbsp;&nbsp;"Ovo je prva lepa stvar koja mi se ovde desila za poslednje dve nedelje."
<BR>&nbsp;&nbsp;&nbsp;&nbsp;&nbsp;Iznenada se promenio izraz njenog lica. Pogledala je Eda zabrinuto i sa mržnjom.
<BR>&nbsp;&nbsp;&nbsp;&nbsp;&nbsp;"Proklet da si, Veliki Ede. Nisi me čuvao. A ja nemam pilule već osam dana. Videćeš da ću da ostanem u drugom stanju."
<BR>&nbsp;&nbsp;&nbsp;&nbsp;&nbsp;Veliki Ed je odgovorio:
<BR>&nbsp;&nbsp;&nbsp;&nbsp;&nbsp;"Čarlin, nemoj da se brineš. Ako kroz devet meseci još budeš živa, bićeš veoma srećna čak i ako ti se pojave porođajni bolovi. Neće te uopšte zabrinjavati."
<BR>&nbsp;&nbsp;&nbsp;&nbsp;&nbsp;Pogladio joj je obraz i udaljio se lagano, ne osvrćući se. Izašao je iz zgrade misleći samo na to kako će naći neko prevozno sredstvo da dode do Vestporta.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
