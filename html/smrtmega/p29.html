<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. DOK SU PRELAZILI KRATAK ČELIČNI MOST
<P>&nbsp;&nbsp;&nbsp;&nbsp;&nbsp;Dok su prelazili kratak čelični most preko reke Saugatak, konjska kopita su odzvanjala kao čekić o nakovanj. Potom se topot izgubio na hladnom asfaltu pustih ulica grada Vestporta. Kad su ušli u naselje, Ed je sjahao, ostavivši Marsiju u sedlu, a on je nastavio put pešice vukući za sobom životinju za uzde. Povremeno bi palio električnu lampu da bi ispitao u kakvom je stanju poneka zgrada. Sve porodične kućice su bile popaljene ili porušene ili im je vetar oduvao okvire prozora i vrata. Ed je odmahivao glavom i nastavljao dalje. Na malom trgu na dnu Mejn Strita stajalo je tuce napuštenih automobila pokrivenih snegom. Ed je lampom osvetlio spomenik Minuteman-u, vojniku iz ratova za nezavisnost koji je bio samo u košulji i sa trorogim šeširom na glavi. Na podnožju spomenika bila je ploča na kojoj je pisalo.
<BR>
<BR>&nbsp;&nbsp;&nbsp;&nbsp;&nbsp;GRAD VESTPORT, PRISAJEDINJEN 17.56, ODBRANIO SE OD BRITANSKIH TRUPA NOVEMBRA 1776, ŽRTVOVAVŠI 37 LJUDI
<BR>
<BR>&nbsp;&nbsp;&nbsp;&nbsp;&nbsp;Sa jedne strane trga bio je parkiran automobil očišćen od snega, koji je po svoj prilici nedavno bio upotrebljavan. Ed je pustio konja i otišao je da oproba vrata kuće koja je bila najbliža automobilu. Posle nekoliko sekundi sa prvog sprata je odjeknuo hitac ispaljen u vazduh iz puške a neki ljutit i plašljiv glas je vikao:
<BR>&nbsp;&nbsp;&nbsp;&nbsp;&nbsp;"Odlazite, šta hoćete?"
<BR>&nbsp;&nbsp;&nbsp;&nbsp;&nbsp;Ed je mirno odgovorio:
<BR>&nbsp;&nbsp;&nbsp;&nbsp;&nbsp;"OK OK. Odlazimo. Budite spokojni."
<BR>&nbsp;&nbsp;&nbsp;&nbsp;&nbsp;Polako su krenuli. Ed se okrenuo svojoj drugarici i smešeći se rekao:
<BR>&nbsp;&nbsp;&nbsp;&nbsp;&nbsp;"Kad bi držala ruke u naručju, ličili bismo na sliku bega iz Egipta."
<BR>&nbsp;&nbsp;&nbsp;&nbsp;&nbsp;Marsijina usta su se od umora i bola iskrivila.
<BR>&nbsp;&nbsp;&nbsp;&nbsp;&nbsp;"Šta tražiš Ed? Kuda idemo?"
<BR>&nbsp;&nbsp;&nbsp;&nbsp;&nbsp;Ed je odgovorio:
<BR>&nbsp;&nbsp;&nbsp;&nbsp;&nbsp;"Tražim neko sigurno mesto, gde bismo našli ono najpotrebnije. Uskoro ćemo ga naći."
<BR>&nbsp;&nbsp;&nbsp;&nbsp;&nbsp;Posle stotinak metara spazili su veliku sivu zgradu sa širokim staklenim vratima, kroz koja su se nazirala crvena vatrogasna kola. Natpis je glasio:
<BR>
<BR>&nbsp;&nbsp;&nbsp;&nbsp;&nbsp;CITY OF WESTPORT - FIRE BRIGADE
<BR>
<BR>&nbsp;&nbsp;&nbsp;&nbsp;&nbsp;Ušli su. Vatrogasna kasarna bila je napuštena. Ed je bez teškoće pronašao elektrogenu grupu i pustio je u pokret. Upalili su sva svetla. Zatim su zaspali u zagrljaju priljubljeni jedno uz drugo u jednom stražarskom krevetiću.
<BR>&nbsp;&nbsp;&nbsp;&nbsp;&nbsp;Kasarna je bila jedina osvetljena zgrada u celom tom kraju i sijala je kao svetionik u noćnom mraku.
<BR>
<BR>&nbsp;&nbsp;&nbsp;&nbsp;&nbsp;Marsija je poljubila u usta Eda, privijajući se uz njega. Potom se odmakla, stišćući mu snažno ruku rekavši:
<BR>&nbsp;&nbsp;&nbsp;&nbsp;&nbsp;"Neka ti je srećan dan, dragi."
<BR>&nbsp;&nbsp;&nbsp;&nbsp;&nbsp;Ed se blago nasmešio, milujući joj obraz.
<BR>&nbsp;&nbsp;&nbsp;&nbsp;&nbsp;"To je fraza kojom su žene pozdravljale muževe koji su kretali u kancelariju. Ali danas moji planovi baš nisu birokratski. Bye, honey."
<BR>&nbsp;&nbsp;&nbsp;&nbsp;&nbsp;Uskočio je u veliki crveni kamion i tutnjeći izašao iz garaže. Nekoliko stotina metara dalje, čekali su ga ljudi iz Vestporta, te se zaustavio da ih utovari. Nekih dvadeset minuta putovali su ćuteći, sve dok nisu stigli nadomak vojnih magacina u Kenondejlu. Kamion se zaustavio, a dva čoveka su iskočila. Bili su naoružani karabinima i odmah su se bacili u jarak kraj puta. Malo dalje, dva Edova druga skočila su sa kamiona i stala sa svake strane kapije, iza stubova. Velika kapija bila je otvorena. Kamion se ukotrljao u dvorište magacina sa motorom na minimumu. Ed je zaustavio vozilo i izašao.
<BR>&nbsp;&nbsp;&nbsp;&nbsp;&nbsp;Ne govoreći, pokazao je najbližu baraku. Ljudi su ušli, a uskoro su već izlazili punih ruku metalnih kovčega. Tu je bilo lako automatsko oružje. Municija. Alati. Ed ih je pustio da rade svoj posao, a on je otišao dalje. Lutao je među napuštenim barakama, ogledajući se. Veliki goli nož, vezan o kožnu vrpcu, visio mu je obešen o desnu šaku. Čuo je tužno cvrčanje nekog 'anlasera' i tihe ljutite glasove:
<BR>&nbsp;&nbsp;&nbsp;&nbsp;&nbsp;"Ova kučka neće da krene."
<BR>&nbsp;&nbsp;&nbsp;&nbsp;&nbsp;"Biće da se zakočila."
<BR>&nbsp;&nbsp;&nbsp;&nbsp;&nbsp;Mirno i opušteno je obišao ugao. Međutim, petorica pocepanih i neuglednih ljudi, koji su se muvali oko motora nekog džipa, nisu bili njegovi. Bili su mu nepoznati. Ed se zaustavio. Spazili su ga i za trenutak se niko nije ni mrdnuo. Iznenada, jedan od petorice, koji je bio najbliži, pognute glave je skočio prema Edu. U ruci mu se zasvetlela sjajna britva.
<BR>&nbsp;&nbsp;&nbsp;&nbsp;&nbsp;Trzajem uzice Ed je zgrabio svoju mačetu. Podigao je ruku i brzo spustio oružje uperivši ga na napadača. Veoma oštro sečivo se zaseklo duboko u čovekov vrat i on je pao na zemlju. Glava mu je visila na jednu stranu, obrazujući neprirodan ugao sa telom, a crvena izlivena krv se prosula po zemlji.
<BR>&nbsp;&nbsp;&nbsp;&nbsp;&nbsp;Edov glas je bio bezizrazan:
<BR>&nbsp;&nbsp;&nbsp;&nbsp;&nbsp;"Ne verujem da i vi želite ovako da završite. Dakle, budite dobri i priđite da se upoznamo."
<BR>&nbsp;&nbsp;&nbsp;&nbsp;&nbsp;Nesigurno su se približili. Posmatrali su ga životinjskim pogledom. Ed je prepoznao Veli Stivensona.
<BR>&nbsp;&nbsp;&nbsp;&nbsp;&nbsp;"Tebe, primerni građanine, već sam pre video. Pre si bio pozornik, zar ne? Kao što vidim promenio si zanat."
<BR>&nbsp;&nbsp;&nbsp;&nbsp;&nbsp;Zatim je odlučno rekao:
<BR>&nbsp;&nbsp;&nbsp;&nbsp;&nbsp;"Ostavite taj džip. O njemu će se pobrinuti moji ljudi. Pođite do njih i pomozite im da utovare sanduke. Povešću vas sve sa sobom. Poći ćete sa mnom u Vestport. U okrugu Ferfild za svakog ima posla."
<BR>&nbsp;&nbsp;&nbsp;&nbsp;&nbsp;Četvorica su se udaljila u pravcu kojim je Ed pokazao, ne usuđujući se ni da ga pogledaju.
<BR>&nbsp;&nbsp;&nbsp;&nbsp;&nbsp;Kada su natovarili kamion, mehaničar koji je bio sa Edom, pokrenuo je džip. Strpali su se u dva vozila i otišli ka istoku u pravcu Vestporta.
<BR>
<BR>&nbsp;&nbsp;&nbsp;&nbsp;&nbsp;Njih šestoro je radilo na iskopavanju jarka ispred vatrogasne kasarne, udarajući pijukom tvrdu i zamrznutu zemlju. Druga dvojica su pravili ogradu iznad jarka i pobadali su četvrtaste kočeve udarajući ih macolom. Veli Stivens je bacio čekić na zemlju, skinuo je vunenu kapicu i upotrebio je za brisanje znoja sa čela.
<BR>&nbsp;&nbsp;&nbsp;&nbsp;&nbsp;Ed i Marsija su stajali na vratima kasarne. Marsija je počela da se trese i stisla se uz Eda. Rekla mu je:
<BR>&nbsp;&nbsp;&nbsp;&nbsp;&nbsp;"Poznajem onog čoveka. To je jedan od onih koji su mi ubili majku. Možda je on ubio i Evu i Rika. Zašto ga držiš ovde, Veliki Ede. On je ubica."
<BR>&nbsp;&nbsp;&nbsp;&nbsp;&nbsp;Ed je odgovorio:
<BR>&nbsp;&nbsp;&nbsp;&nbsp;&nbsp;"Da li si sigurna, draga? Čak i da je istina to što kažeš ne možemo da mrzimo samo jednog čoveka, upropastili su nas tako, ako pomislim, da bismo morali da mrzimo sve. Morali bismo da pokušamo sve da ubijemo. Nemoj na to da misliš. To ti je kao prirodna katastrofa. Taj čovek, Veli, nam je koristan. Koristimo ga kao neku životinju, oruđe."
<BR>&nbsp;&nbsp;&nbsp;&nbsp;&nbsp;Potapšao ju je ubedljivo po ramenu i približio se ljudima koji su radili. Povikao je:
<BR>&nbsp;&nbsp;&nbsp;&nbsp;&nbsp;"Navalite! Ovaj rov treba da bude gotov do večeras. Izgleda da ima prilično veliki broj pljačkaša koji ovih dana Iutaju."
<BR>&nbsp;&nbsp;&nbsp;&nbsp;&nbsp;Veli ga je pogledao sa mržnjom:
<BR>&nbsp;&nbsp;&nbsp;&nbsp;&nbsp;"Dođi onda i ti da radiš, Veliki Ede! Dovoljno si krupan da možeš da upotrebiš malj! Hladno je, a zemlja je tvrda."
<BR>&nbsp;&nbsp;&nbsp;&nbsp;&nbsp;Ed je mirno odgovorio:
<BR>&nbsp;&nbsp;&nbsp;&nbsp;&nbsp;"Ćut, Veli. Radi."
<BR>&nbsp;&nbsp;&nbsp;&nbsp;&nbsp;Veli Stivens je nabio kapu na glavu, uzeo malj i podigao ga visoko iznad glave, ali umesto da ga spusti na kolac, silovito ga je okrenuo prema Edu. Krupne šake Velikog Eda, otvorene kao da se igra bezbol, uhvatile su veliku čeličnu kocku, koja je brzo opisala luk. Zaustavile su je. Blokirale. Veliki Ed je istrgao iz Stivensovih šaka ručku velikog čekića i odbacio alatku. Zatim je počeo silovito i precizno da ga udara. Zatvorenom pesnicom, šakom sečimice, držeći ispravljene i ukrućene prste kao bajonet. Veli je teško disao i pokušavao je da se odbrani od udaraca. Udarao je Eda nogom u cevanice, što ga je samo još više razdraživalo. Ubrzo je prestao. Edova desnica, oštra kao sečivo, spustila se na Velijev potiljak. Vratni pršljenovi su zapucketali, a čovek je mrtav pao na zemlju. Ed je rekao:
<BR>&nbsp;&nbsp;&nbsp;&nbsp;&nbsp;"Odnesite ga odavde i nastavite."
<BR>&nbsp;&nbsp;&nbsp;&nbsp;&nbsp;Kasnije je pričao Marsiji:
<BR>&nbsp;&nbsp;&nbsp;&nbsp;&nbsp;"Ja to nisam učinio zbog onoga što si mi ti rekla, ljubavi moja, već zbog toga što ovde sva agresivnost mora da bude usmerena ka spoljnom svetu, a ne prema nama ovde unutra, a pre svega ne prema meni. Videćeš da im je to bila pouka. Svako ume da pritisne dugme za izvršenje kazne po kratkom postupku, ali ništa ne može bolje da stvori legendu i neoboriv autoritet kod ljudi razuzdanih i pod dejstvom šoka nego prigodna demonstracija brutalne snage."
<BR>
<BR>&nbsp;&nbsp;&nbsp;&nbsp;&nbsp;Volter Ozborn je glasno kinuo. Svi prisutni su u glas povikali:
<BR>&nbsp;&nbsp;&nbsp;&nbsp;&nbsp;"Gesundheit! Nazdravlje!"
<BR>&nbsp;&nbsp;&nbsp;&nbsp;&nbsp;Volter je razvukao usne u bezubi smešak:
<BR>&nbsp;&nbsp;&nbsp;&nbsp;&nbsp;"Isuse. Kad sada neko kaže nazdravlje, to kaže punim srcem, a? Ne kao što se pre govorilo, tek tako da se kaže. U svakom slučaju, ne brinite, nemam kugu. Ovo kijanje ništa ne znači. Dešava mi se to uvek u proleće. Mora da je neka alergija."
<BR>&nbsp;&nbsp;&nbsp;&nbsp;&nbsp;Sneg je prestao da se topi, a sunce poslednjih dana aprila je već bilo toliko toplo da je teralo čoveka da potraži hladovinu. Skonili su se u redu u hlad visoke ograde, koja je ograđivala deo grada Vestporta gde su se bili smestili.
<BR>&nbsp;&nbsp;&nbsp;&nbsp;&nbsp;Beri Faler je prošaputao Volteru:
<BR>&nbsp;&nbsp;&nbsp;&nbsp;&nbsp;"Oprosti ako sam ti i ja rekao - Gesundheit. Znam da nisi kužan. Ali šta kaže radio za epidemije?"
<BR>&nbsp;&nbsp;&nbsp;&nbsp;&nbsp;Volter je slegnuo ramenima:
<BR>&nbsp;&nbsp;&nbsp;&nbsp;&nbsp;"Ja mogu da slušam samo radio Denver. Kažu da je u Koloradu umrlo dve stotine pedeset hiljada ljudi od kuge i kažu da se ne mičemo, da se infekcija ne bi raznosila. Ako su tačne brojke koje se navode za Kolorado, izračunao sam da je u tom slučaju u Sjedinjenim Državama umrlo dvadeset miliona lica. Znaš, ja sam pre bio statističar."
<BR>&nbsp;&nbsp;&nbsp;&nbsp;&nbsp;"Međutim, ovde se nije čulo ni za jedan slučaj."
<BR>&nbsp;&nbsp;&nbsp;&nbsp;&nbsp;U tom trenutku, stražar je sa svog uzdignutog mesta doviknuo da se približavaju prekrivena konjska kola. Pozvali su lekara, koji je pregledao pridošlice, gledajući stanje desni, sluzokože i dlanova. Lekar je rekao:
<BR>&nbsp;&nbsp;&nbsp;&nbsp;&nbsp;"OK, čisti su."
<BR>&nbsp;&nbsp;&nbsp;&nbsp;&nbsp;Bila je to porodica koja se sastojala od oca, majke i troje dece između petnaest i dvadeset godina. Otac je rekao:
<BR>&nbsp;&nbsp;&nbsp;&nbsp;&nbsp;"Ko je ovde komandant?"
<BR>&nbsp;&nbsp;&nbsp;&nbsp;&nbsp;Odveli su ga kod Eda. Otac je upitao:
<BR>&nbsp;&nbsp;&nbsp;&nbsp;&nbsp;"Da li možemo da ostanemo ovde, gospodine? Jeste li vi gradonačelnik Vestporta, gospodine?"
<BR>&nbsp;&nbsp;&nbsp;&nbsp;&nbsp;Ed je odgovorio:
<BR>&nbsp;&nbsp;&nbsp;&nbsp;&nbsp;"Ja sam Lord Grofovije Ferfild."
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
