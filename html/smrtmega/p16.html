<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. LEDENA ZORA DRUGOGA DANA
<P>&nbsp;&nbsp;&nbsp;&nbsp;&nbsp;Ledena zora drugoga dana blackouta zatekla je nepromenjeno stanje. Samo nekolicina privilegovanih, koji su se našli u povoljnim uslovima, uspeli su da se udalje od severo-istočnog područja koje je bilo blokirano i da stignu do južnih država, gde je bar temperatura bila viša i gde se, ako već nije bilo dovoljno zaliha, bar nije umiralo od hladnoće.
<BR>&nbsp;&nbsp;&nbsp;&nbsp;&nbsp;Odlazak je bio masovan, ali efekat gotovo nikakav, budući da je gužva bila povećana nesrećama, a svaki, i najmanji incident, uvećavao se zbog panike, koja je stvarala još veći nered i izazivala nasilje. Svako ko je posedovao vatreno oružje, a postojalo je preko sto pedeset miliona komada vatrenog oružja, držao ga je stalno na dohvat ruke i vrlo lako ga je upotrebljavao. Na autoputu 95, saobraćaj je bio tako gust da tom velikom arterijom tokom dana ne bi moglo da prođe više od nekoliko hiljada vozila. Učestali vatreni okršaji dozvoljavali su da samo nekoliko stotina vozila stigne do Karoline ili Floride.
<BR>&nbsp;&nbsp;&nbsp;&nbsp;&nbsp;Centralizovan sistem komunikacija u Megamultipleksu još je funkcionisao, pa je Džonu Dou uspevalo da po nekoliko puta dnevno govori sa Pegi i Marsijom, koje su ostale u Vestportu. Džon je ostao blokiran u gradu, pa se pomirio s time da živi u kancelariji na Medison Aveniji, sve dok ne prestane vanredno stanje. Grejanje nije radilo, ali im je uspelo da dobiju podnošljivu temperaturu u sali za sastanke u kojoj je neki grafičar probušio prozor da bi isturio dimnjak jedne primitivne peći. Petnaestoro je živelo u toj sobi, a goriva nije nedostajalo. Goreli su brošure, prospekte, letke, cirkularna pisma, a sada su već odlučili da pale i svu prepisku stariju od dve godine.
<BR>&nbsp;&nbsp;&nbsp;&nbsp;&nbsp;Prvog dana su jeli suvu hranu, plaćenu astronomskim cenama u obližnjim restoranima; ali tog drugog dana su svi restorani bili zatvoreni a jelovnik se sveo na instant kafu sa šećerom rastopljenim u vodi zagrejenoj na vatri od zapaljene hartije.
<BR>&nbsp;&nbsp;&nbsp;&nbsp;&nbsp;Poslednje radio vesti govorile su da je prema novoj proceni potrebno 96 časova za ponovno uključivanje mreže za distribuciju električne energije, ali su već sada bili svesni da je ta procena od četiri dana nerealna.
<BR>&nbsp;&nbsp;&nbsp;&nbsp;&nbsp;Džon je pokušao da telefonira kući, ali linije su bile preopterećene. Pet puta je čuo snimljeni glas koji je ponavljao:
<BR>&nbsp;&nbsp;&nbsp;&nbsp;&nbsp;"Žao nam je. Niste dobili vezu. Ponovo okrenite broj. Ovo je snimak. Žao nam je. Niste dobili..."
<BR>&nbsp;&nbsp;&nbsp;&nbsp;&nbsp;Konačno, šesti put, čuo je pozivni znak, a odmah zatim glas žene koja je očigledno sedela čekajući pored telefona. Čim je shvatila da joj to muž govori, Pegi ga je obasula rečima, sva uzbuđena, a glas joj je često bivao oštar i histeričan:
<BR>&nbsp;&nbsp;&nbsp;&nbsp;&nbsp;"A šta bi ti hteo, kako da bude? Odsečeni smo od svega. Baterije u radiju su istrošene. Hladno je. Sveće su izgorele. Nema više šta da se jede. A ti, šta radiš tamo, kretenu? Pokušavaš da prevrneš sve one krave od tvojih sekretarica? Dođi kući, lufteru. Treba da odeš kod lekara da ti da tvoje injekcije Kaudinovog seruma. Nemoj da zaboraviš da ih kupiš u apoteci. I donesi nešto za jelo. Kupi nešto. Učini nešto. Ako su ulice zakrčene, dođi peške. Na kraju krajeva..."
<BR>&nbsp;&nbsp;&nbsp;&nbsp;&nbsp;Linija se prekinula i ponovo se čuo glas sa magnetofonske trake:
<BR>&nbsp;&nbsp;&nbsp;&nbsp;&nbsp;"...ponovo okrenite broj. Ovo je snimak. Žao nam je. Niste dobili..."
<BR>&nbsp;&nbsp;&nbsp;&nbsp;&nbsp;Džon Do je rekao:
<BR>&nbsp;&nbsp;&nbsp;&nbsp;&nbsp;"OK, darling", i spustio je slušalicu.
<BR>&nbsp;&nbsp;&nbsp;&nbsp;&nbsp;Već dva dana nije mislio na svoj rak. Uprkos hladnoći, počeo je obilno da se znoji. Najzad je uzeo šal i kaput i gologlav izašao.
<BR>&nbsp;&nbsp;&nbsp;&nbsp;&nbsp;Sve radnje su bile zatvorene. Džon je razmišljao o tome da bi na kraju krajeva morao da prepešači pedeset kilometara do kuće. Mogao bi da zatraži pomoć od nekog prijatelja koji živi u gradu. A zatim mu je palo na pamet da bi mogao nešto i da ukrade. Uskoro je spazio vrevu ljudi koji su ulazili i izlazili iz nekog supermarketa noseći velike pakete i pomislio je da je to dobra prilika da se pomeša sa gomilom i nešto ukrade, mada bi morao da ograniči težinu s obzirom da mu je predstojalo dosta hoda.
<BR>&nbsp;&nbsp;&nbsp;&nbsp;&nbsp;Bilo je lako ući u supermarket. Unutra je vladao pravi haos; police preturene. Vreće brašna otvorene. Bezumne svađe zbog pakle maslaca. Zaglušujuća galama. Krici. Dozivanja, ljutiti glasovi, učinili su da je zažalio za muzikom iz džu-boksa, koja ga je toliko nervirala i zbog koje je ranije izbegavao, kad god je mogao, da uđe u supermarket.
<BR>&nbsp;&nbsp;&nbsp;&nbsp;&nbsp;Odlučio je da uzme kavijar, već kad ga ima, i setio se da su riblja jaja verovatno vrlo hranjiva. Dok je tražio odgovarajući štand, spazio je tezgu sa električnim materijalom i pomislio je da uzme nekoliko baterija kako bi radio aparat kod kuće opet proradio. Međutim, nije samo on odlučio da se snabde baterijama.
<BR>&nbsp;&nbsp;&nbsp;&nbsp;&nbsp;Hoze Gutjerez i Pepe Menendez već su od predašnjeg dana uveliko radili i napunili su svoje kuće sa gotovo dve stotine ručnih kolica životnih namirnica. Sada su se upravo snabdevali robom široke potrošnje i punili su kolica električnim baterijama. Džon Do nije obratio pažnju na njih i počeo je da puni džepove baterijama od devet volti. Nije trebalo dugo čekati na Hozeovu reakciju.
<BR>&nbsp;&nbsp;&nbsp;&nbsp;&nbsp;"Ostavi tu robu. You big motherfucker."
<BR>&nbsp;&nbsp;&nbsp;&nbsp;&nbsp;Džon nije izgubio agresivnost dobrog rukovodioca i suvo je odgovorio:
<BR>&nbsp;&nbsp;&nbsp;&nbsp;&nbsp;"Ti uzimaj svoju robu, a ja ću svoju. Idi do đavola."
<BR>&nbsp;&nbsp;&nbsp;&nbsp;&nbsp;I da bi pokazao da na njega nisu uopšte ostavili utisak, nastavio je da pljačka policu, setivši se u poslednjem trenutku da će lako moći da zameni baterije za hranu.
<BR>&nbsp;&nbsp;&nbsp;&nbsp;&nbsp;Ne pomerivši ruku više od trideset centimetara Pepe je naglo bacio jedan uložak za bateriju koji je pogodio Džona Doa u ušnu školjku nanevši mu jak bol, tako da je pobesneo. Džon je uhvatio jednu tešku baterijsku lampu i bacio se na oba Portorikanca.
<BR>&nbsp;&nbsp;&nbsp;&nbsp;&nbsp;Hoze Gutjerez ga je prezrivo pogledao, a njegova desna ruka, u kojoj je držao nož, podigla se na Džona. Džon Do se glupo nasadio na oružje i tek tada je Hoze napravio polukrug šakom, rasporivši mu trbuh.
<BR>&nbsp;&nbsp;&nbsp;&nbsp;&nbsp;Džon se srušio na pod. Dugo je jaukao. Hoze Gutjerez se sagao da očisti oštricu noža o Džonovo rame.
<BR>&nbsp;&nbsp;&nbsp;&nbsp;&nbsp;Pepe se nije pomakao. Hoze je vratio nož u džep i srdačno je potapšao Pepea.
<BR>&nbsp;&nbsp;&nbsp;&nbsp;&nbsp;"Hrabro, compadre, tovarimo. Neću valjda ovde da ostanem ceo prokleti dan."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
