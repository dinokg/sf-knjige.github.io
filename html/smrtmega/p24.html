<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. TOKOM TE DVE MAHNITE NEDELJE
<P>&nbsp;&nbsp;&nbsp;&nbsp;&nbsp;Tokom te dve mahnite nedelje, kad nije napuštao svoju kancelariju u Pentagonu, general Džekson nije imao suviše teškoča sa vezama. Linija Liberti 5-7000 u Pentagonu bila je jedna od najvažnijih u hijerarhiji prednosti sistema Megamultipleks i automatski preključivači za pozive funkcionisali su baš dobro.
<BR>&nbsp;&nbsp;&nbsp;&nbsp;&nbsp;Međutim, ujutro, tog četrnaestog dana od početka knockouta, Džekson nije uspeo da dobije nijedan odgovor upravo od internih brojeva Pentagona. Nije mu odgovarala menza. Nije mu odgovarala služba za transport i snabdevanje. Nije mu odgovarala kancelarija Generalštaba. A sada je i služba za informacije davala znak slobodno, ali niko nije odgovarao.
<BR>&nbsp;&nbsp;&nbsp;&nbsp;&nbsp;Izašao je u hodnik i sve je bilo napušteno. Podsećao ga je na neka nedeljna jutra, kad bi oblačio sportsku košulju i dolazio da radi, ali tih prazničnih dana pod se sjajio i bio je čist kao što su ga ostavile ekipe za čišćenje u subotu uveče. Sada je bio zatrpan prljavom hartijom, čašama od papira, a zidovi su bili pocrneli od tragova vatre.
<BR>&nbsp;&nbsp;&nbsp;&nbsp;&nbsp;Džekson je otišao sve do operativnog centra. Čuo je prigušeno kucanje teleprintera iza zatvorenih vrata. Tu bi bar neko morao da bude. Ali, čim je otvorio vrata, na njega se sručila lavina traka odštampanog papira. Teleprinteri su i dalje primali poruke, koje niko nije čitao niti raspoređivao. Mora da su svi napustili centar pre više sati. Džekson se vratio u svoju sobu i provirio kroz prozor. Spazio je grupice zakasnelih, uvijenih u debele kapute sa kožnim kapama kako se udaljavaju peške, na motociklima ili biciklima. Nekoliko uniformisanih ljudi guralo je ručna kolica.
<BR>&nbsp;&nbsp;&nbsp;&nbsp;&nbsp;Pentagon je obustavio rad. Svi su nastojali da se vrate kući.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
