<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. I U DEVEDESET ŠESTOJ ULICI SAOBRAĆAJ JE ZASTAO
<P>&nbsp;&nbsp;&nbsp;&nbsp;&nbsp;I u Devedeset šestoj ulici saobraćaj je zastao. Džef Roberts je posmatrao nepokretne kolone automobila kroz prozorska okna svog stana na sedmom spratu. Ličile su na lepljivo tutkalo prosuto po ulicama, koje se uhvatilo i stvrdnulo. Džef se obratio svojoj ženi:
<BR>&nbsp;&nbsp;&nbsp;&nbsp;&nbsp;"Honey, većeras će biti bolje da krenem sat ranije. Inače, sa ovim saobraćajem ne mogu da se nadam da stignem na vreme na svoju smenu do Kenedija. Štaviše, biće bolje da telefoniram, da bih mogao da zakasnim."
<BR>&nbsp;&nbsp;&nbsp;&nbsp;&nbsp;Podigao je slušalicu i ne gledajući okrenuo broj svoje kancelarije na kontrolnom tornju interkontinentalnog aerodroma Džona F. Kenedija u Njujorku.
<BR>&nbsp;&nbsp;&nbsp;&nbsp;&nbsp;Snimljeni glas se javio posle desetak sekundi:
<BR>&nbsp;&nbsp;&nbsp;&nbsp;&nbsp;"Žao nam je. Niste dobili vezu. Ponovo okrenite broj. Ovo je snimak. Žao nam je. Niste dobili..."
<BR>&nbsp;&nbsp;&nbsp;&nbsp;&nbsp;Džef je obesio slušalicu i pokušao ponovo. Ponovo se čuo glas:
<BR>&nbsp;&nbsp;&nbsp;&nbsp;&nbsp;"Žao nam je. Niste dobili vezu. Ponovo..."
<BR>&nbsp;&nbsp;&nbsp;&nbsp;&nbsp;Ponovo je podigao slušalicu i pokušao.
<BR>&nbsp;&nbsp;&nbsp;&nbsp;&nbsp;Sad se glas nije javio, ali brzi i ponovljeni zvučni signal zauzete linije napunio mu je uši. Uzeo je debeli kaput, rukavice podstavljene krznom i veliku kapu sa naušnicama i uputio se ka vratima, doviknuvši ženi:
<BR>&nbsp;&nbsp;&nbsp;&nbsp;&nbsp;"Honey, pozovi ti kancelariju i zovi sve dok ih ne dobiješ. Izgleda da ni telefoni ne rade. Ja idem."
<BR>&nbsp;&nbsp;&nbsp;&nbsp;&nbsp;Izašao je zalupivši vratima, ne sačekavši odgovor. Kada se našao na ulici ostao je dugo naslonjen na svoj automobil. Beskorisno je bilo da pokuša da ga pokrene, jer u koloni zaustavljenih automobila nije bilo međuprostora u koji bi mogao da se ponada da se ubaci. Konačno je dugačka zmija automobila počela da puzi. Džef je uskočio u kola, pokrenuo ih je i nasilno se ubacio u lagani tok, na šta su automobilisti, kojima je presekao put, ljutito trubili. Ubrzao je koliko je god mogao, ne obraćajući pažnju na tupi zvuk udarca iza njegovih leđa.
<BR>&nbsp;&nbsp;&nbsp;&nbsp;&nbsp;Otpočeo je svoj lagani hod isprekidanim kočenjem, zvucima sirene, psovkama. Posle jednog sata vožnje još nije napustio ostrvo Menheten, a lica onih koji su sedeli u drugim automobilima, od kojih se samo malo udaljio i koji su stalno bili uz njega, postajala su mu bliska.
<BR>&nbsp;&nbsp;&nbsp;&nbsp;&nbsp;Posle čitave večnosti spazio je u daljini snažne čelične lukove mosta prema kome se kretao, ali posle nekoliko trenutaka opet se zaustavio. Jedna telefonska govornica na trotoaru podsetila ga je da mora da obavesti svoje kolege da će zakasniti, sada neizbežno jedan sat, možda i dva.
<BR>&nbsp;&nbsp;&nbsp;&nbsp;&nbsp;Odlučio je da napusti automobil i da ode do javne govornice. Drhtavih ruku, zbog žurbe, okrenuo je broj kontrolnog tornja. Sada je do njega dopirao snimljeni glas deformisan i gotovo nerazumljiv, ali poruka je bila ista.
<BR>&nbsp;&nbsp;&nbsp;&nbsp;&nbsp;"Žao nam je. Niste dobili vezu..."
<BR>&nbsp;&nbsp;&nbsp;&nbsp;&nbsp;Spolja ga je dozvao zvuk sirene. Saobraćaj je krenuo, a ispred njegovog zaustavljenog automobila bila je praznina, koju su drugi automobilisti popunjavali, jedva zaobilazeći. Popeo se u auto i pokrenuo ga sa teškoćom. Zagrejani motor je prokuvao. Uspelo mu je da krene, ne obraćajući pažnju na gnevne poglede, i da postigne brzinu od nekoliko desetina kilometara na sat, ali je malo kasnije opet stao. U automobilu koji je stajao pored njegovog neki šaljivdžija srednjih godina podigao je ruke, pretvarajući se da je očajan, i nasmešio mu se. Džef ga je mrzeo.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
