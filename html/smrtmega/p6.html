<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. RUKA PEPE MENENDEZA
<P>&nbsp;&nbsp;&nbsp;&nbsp;&nbsp;Ruka Pepe Menendeza nastavljala je da miluje niklovanu lajsnu velikog kadilaka.
<BR>&nbsp;&nbsp;&nbsp;&nbsp;&nbsp;"Sigurno, to su stvarno divna kola, Hoze. Ali kunem ti se da ne možemo da ih dobijemo za manje od osam hiljada. To je već vrlo niska cena. Muy barato."
<BR>&nbsp;&nbsp;&nbsp;&nbsp;&nbsp;Izraz Hoze Gutjereza bio je sumnjičav.
<BR>&nbsp;&nbsp;&nbsp;&nbsp;&nbsp;"Pepe, osam hiljada znači da ih prodamo za deset hiljada, a ne znam da li će moj kupac moći toliko da da."
<BR>&nbsp;&nbsp;&nbsp;&nbsp;&nbsp;Pepe je raširio ruke.
<BR>&nbsp;&nbsp;&nbsp;&nbsp;&nbsp;"Hoze, man - treba to samo da probaš. Ukoliko budeš samo sedeo na svojoj prokletoj guzici sigurno da ih nećemo prodati."
<BR>&nbsp;&nbsp;&nbsp;&nbsp;&nbsp;Hoze se složio i ustao sa sedišta prekrivenog skajom.
<BR>&nbsp;&nbsp;&nbsp;&nbsp;&nbsp;"OK, OK. Idem da telefoniram zainteresovanom."
<BR>&nbsp;&nbsp;&nbsp;&nbsp;&nbsp;Uputio se prema jednoj telefonskoj kabini u blizini, razmišljajući da počne da traži dvanaest hiljada dolara.
<BR>&nbsp;&nbsp;&nbsp;&nbsp;&nbsp;Otvorio je vrata, pažljivo ih je za sobom zatvorio, i iz džepa izvadio monetu od dvadeset pet centi. Ubacio je novac u otvor. Podigao je telefonsku slušalicu i polako okrenuo broj. Za nekoliko sekundi začuo je samo jedan slabašan i neujednačen pisak. Zatim se začuo glas sa magnetofonske trake.
<BR>&nbsp;&nbsp;&nbsp;&nbsp;&nbsp;"Žao nam je. Niste dobili vezu. Ponovo okrenite broj. Ovo je snimak. Žao nam je... Niste..."
<BR>&nbsp;&nbsp;&nbsp;&nbsp;&nbsp;Hoze je pokušao da odgovori bezličnom glasu.
<BR>&nbsp;&nbsp;&nbsp;&nbsp;&nbsp;"I šta sad? Daj mi ti broj koji želiš."
<BR>&nbsp;&nbsp;&nbsp;&nbsp;&nbsp;Glas je nastavljao da ponavlja:
<BR>&nbsp;&nbsp;&nbsp;&nbsp;&nbsp;"...okrenite broj. Govori traka. Žao nam je..."
<BR>&nbsp;&nbsp;&nbsp;&nbsp;&nbsp;Hoze se naljutio.
<BR>&nbsp;&nbsp;&nbsp;&nbsp;&nbsp;"Sranje. Rekao sam ti da mi daš broj."
<BR>&nbsp;&nbsp;&nbsp;&nbsp;&nbsp;Bezličan glas je nastavljao da ponavlja svoju poruku, a onda je Hoze zavitlao slušalicu i nekoliko puta divljački udario aparat sve dok se plastika nije polomila a jedna kapsula iskočila kotrljajući se po podu.
<BR>&nbsp;&nbsp;&nbsp;&nbsp;&nbsp;Hoze je ostavio slušalicu da visi na žici i izašao iz kabine. Vratio se kod Pepea i rekao mu:
<BR>&nbsp;&nbsp;&nbsp;&nbsp;&nbsp;"Ono sranje od telefona ne radi. Treba da odemo kod zainteresovanog. Međutim, ti ostani u kolima dok ja s njim razgovaram."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
