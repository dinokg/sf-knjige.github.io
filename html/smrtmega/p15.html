<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. DŽEF ROBERTS JE DUGO OSTAO DA LEŽI U MRAKU
<P>&nbsp;&nbsp;&nbsp;&nbsp;&nbsp;Džef Roberts je dugo ostao da leži u mraku na trotoaru, glave naslonjene na hrpu prljavog snega. Potom nije više mogao da podnese opštu hladnoću koja mu je bolno prodirala u otvorene rane, pa se podigao krajnjim naporom. Počeo je da luta po okolini i dugo je kucao na vrata neke mračne kuće, a da nije dobio odgovor. S vremena na vreme je prljavim rukama brisao krv koja mu je kapala iz nosa, a zatim ih je brisao na bokovima o debelu, već potpuno pocepanu jaknu.
<BR>&nbsp;&nbsp;&nbsp;&nbsp;&nbsp;Spazio je drugu kuću sa prozorom u prizemlju kroz koji je prodirala slaba svetlost i ponovo je pokucao bolnim zglobovima prstiju. Vrata su se skoro odmah otvorila i sa svećom u ruci se pojavio debeljuškast čovek retke sede kose. Čovek mu je, smešeći se rekao:
<BR>&nbsp;&nbsp;&nbsp;&nbsp;&nbsp;"Uđi, stranče. Izgleda da smo svi danas pomalo u nekoj nezgodi, ali ti si u to upao više od ostalih."
<BR>&nbsp;&nbsp;&nbsp;&nbsp;&nbsp;Džef je, mucajući uzbuđeno, govorio:
<BR>&nbsp;&nbsp;&nbsp;&nbsp;&nbsp;"Ja sam kontrolor vazdušnog saobraćaja na Kenediju... Imate li telefon?... Moram odmah da govorim sa tornjem... ili, da li imate auto?... moram odmah da odem tamo... čekaju me."
<BR>&nbsp;&nbsp;&nbsp;&nbsp;&nbsp;Starčić mu je stavio ruku na rame:
<BR>&nbsp;&nbsp;&nbsp;&nbsp;&nbsp;"Smiri se, brate. Telefoni ne rade. Ja ovde dole u magacinu radnje imam kamionet, ali večeras te sigurno neću pustiti da izađeš. Radio kaže da je saobraćaj svuda zaustavljen. Sada se opusti i nasmeši. U kakvom si stanju, ionako ne bi mogao da načiniš nijedan korak. Pojedi nešto i odmori se. Videćeš da će na tvom aerodromu za danas da se snađu i bez tebe, a možda su i oni zatvorili, čekajući da se situacija normalizuje."
<BR>&nbsp;&nbsp;&nbsp;&nbsp;&nbsp;Džef je iscrpeo sve zalihe borbenosti. Uzeo je toplu kafu. Halapljivo je pojeo hleb i kobasicu koju su mu ponudili, pred začuđenim pogledima trgovca i njegove porodice. Žena i deca njegovog domaćina bili su zapanjeni i zainteresovani da vide prvi primer vanrednog stanja koje je radio opisao kao neki apstraktan događaj, koji se njih uopšte neće ticati. Uskoro posle toga, iscrpljen, Džef je zaspao na kauču.
<BR>&nbsp;&nbsp;&nbsp;&nbsp;&nbsp;Tri tehničara su imala bele mantile preko kaputa da bi se odbranili od hladnoće. Pri dolasku Eda Barnsa istovremeno su podigli glave, a stariji je rekao:
<BR>&nbsp;&nbsp;&nbsp;&nbsp;&nbsp;"Mr. Barns, verujem da smo popravili ovaj oscilator. Signal nije baš jak kao što bi trebalo da bude, ali možemo da budemo zadovoljni."
<BR>&nbsp;&nbsp;&nbsp;&nbsp;&nbsp;Pokazao je jednu vrstu četvrtastog svetlećeg talasa na zelenom ekranu oscilografa. Ed Barns je jedva pogledao, a zatim je snažno udario šakom po ploči klupe. Znak je odmah nestao sa ekrana. Ed je rekao:
<BR>&nbsp;&nbsp;&nbsp;&nbsp;&nbsp;"Govna. Vi ste se usmerili na harmoniku, a ne na pravu frekvenciju. Pokušajte ponovo. Uzmite malo bolji instrument za merenje a ne stari Hikok."
<BR>&nbsp;&nbsp;&nbsp;&nbsp;&nbsp;Ed je seo sa jedne strane, gledajući namršteno zbunjene tehničare, koji su se ponovo latili posla, i upalio je radio na baterije. Spikerov glas je govorio:
<BR>&nbsp;&nbsp;&nbsp;&nbsp;&nbsp;"...veliki zastoji. Ne upotrebiti telefon sem u slučaju izuzetne potrebe kako bi linije bile slobodne za službena saopštenja. Smatra se da će normalna distribucija električne energije biti uspostavljena za 96 časova. Civilna zaštita..."
<BR>&nbsp;&nbsp;&nbsp;&nbsp;&nbsp;Vrteći glavom, ugasio je radio.
<BR>
<BR>&nbsp;&nbsp;&nbsp;&nbsp;&nbsp;Džef Roberts se iznenada probudio, sav bunovan i začuđen što se nalazi u nepoznatoj sredini. Skoro odmah se osvestio i počeo je da shvata reči koje su dopirale iz radija u susednoj sobi:
<BR>&nbsp;&nbsp;&nbsp;&nbsp;&nbsp;"...procenti posledice strašne eksplozije koja je uništila centralu Grejt Neka. Predsednik je proglasio vanredno stanje.
<BR>&nbsp;&nbsp;&nbsp;&nbsp;&nbsp;Svi pripadnici civilne zaštite treba da se stave na raspolaganje najbližem sabirnom centru, a ne centru kome teritorijalno pripadaju..."
<BR>&nbsp;&nbsp;&nbsp;&nbsp;&nbsp;Džef je ustao i naglo otvorio vrata. Rekao je svom domaćinu:
<BR>&nbsp;&nbsp;&nbsp;&nbsp;&nbsp;"Jeste li čuli? Sad zaista moram da idem. Ja sam pripadnik civilne zaštite. Gde je najbliži centar? Da li ćete sada da mi date kamion?"
<BR>&nbsp;&nbsp;&nbsp;&nbsp;&nbsp;Trgovac ga je ozbiljno pogledao. Mogao je da se nasluti odrečan odgovor. Od nervoze je ritmično namigivao jednim okom.
<BR>&nbsp;&nbsp;&nbsp;&nbsp;&nbsp;"Prijatelju, zaboravi kamionet. Ovde je stanje ozbiljno i potrebniji je nama nego tebi. Međutim, ja sam dobar građanin i mogu da ti dam moped. Tebi je dovoljan."
<BR>&nbsp;&nbsp;&nbsp;&nbsp;&nbsp;Džef je uzjašio moped i spremao se da krene.
<BR>&nbsp;&nbsp;&nbsp;&nbsp;&nbsp;Obratio se svom domaćinu rečima:
<BR>&nbsp;&nbsp;&nbsp;&nbsp;&nbsp;"Hvala na svemu, Mr..."
<BR>&nbsp;&nbsp;&nbsp;&nbsp;&nbsp;Ovaj je odgovorio:
<BR>&nbsp;&nbsp;&nbsp;&nbsp;&nbsp;"Džefris. Zovem se Džefris. Tim Džefris. Nema na čemu Mr. Roberts. Bilo nam je veoma drago što ste bili kod nas."
<BR>&nbsp;&nbsp;&nbsp;&nbsp;&nbsp;Džef Roberts je dao gas i otišao. Posle nekoliko stotina metara morao je da se zaustavi jer se na putu bio preprečio veliki balvan. Sišao je da u naručju prenese moped preko prepreke, ali u tom trenutku mu je u susret dotrčao krupan crnac držeći ciglu u desnoj ruci i preteći mu je doviknuo:
<BR>&nbsp;&nbsp;&nbsp;&nbsp;&nbsp;"Let go of the bike! Leg go! Ostavi motor! Ostavi ga!"
<BR>&nbsp;&nbsp;&nbsp;&nbsp;&nbsp;Džef je podigao ruku buneći se:
<BR>&nbsp;&nbsp;&nbsp;&nbsp;&nbsp;"Ali ja pripadam civilnoj zaštiti! Moram da idem u civilnu zaštitu!"
<BR>&nbsp;&nbsp;&nbsp;&nbsp;&nbsp;Jednim jedinim udarcem cigle crnac mu je razmrskao glavu. Nije udostojio njegovo nepokretno telo čak nijednim pogledom. Potom je podigao moped grabeći ga za volan i doviknuo je svojim drugovima koji su još bili sakriveni:
<BR>&nbsp;&nbsp;&nbsp;&nbsp;&nbsp;"Dobili smo jedan motocikl. Sačekajmo sledeću budalu!"
<BR>
<BR>&nbsp;&nbsp;&nbsp;&nbsp;&nbsp;Spikerov glas nije imao svoj konvencionalni i standarizovani ton i dozvoljavao je da se nasluti njegov lični bol.
<BR>&nbsp;&nbsp;&nbsp;&nbsp;&nbsp;"...samo u gradu Njujorku broj žrtava se sada procenjuje na preko pet hiljada. Glavni uzroci smrti bili su: smrzavanje, svađe, nesreće, gušenje dimom i izduvnim gasovima u tunelima na Menhetenu."
<BR>&nbsp;&nbsp;&nbsp;&nbsp;&nbsp;Ed Barns je ponovo ugasio radio i obratio se svojim tehničarima:
<BR>&nbsp;&nbsp;&nbsp;&nbsp;&nbsp;"Dakle, da li smo završili sa tim oscilatorom? Sačekajte da vam pomognem."
<BR>
<BR>&nbsp;&nbsp;&nbsp;&nbsp;&nbsp;Tim Džefris je završavao sa utovarivanjem konzervi hrane u kamionet. Obratio se sinu koji je upravo dolazio:
<BR>&nbsp;&nbsp;&nbsp;&nbsp;&nbsp;"Ako mušterije ne mogu da stignu da nas, pošteno je da mi odemo do mušterija. To je kao javna služba. Siguran sam da ćemo zaraditi, a možemo i da udvostručimo sve cene, a opet će nam biti zahvalni."
<BR>&nbsp;&nbsp;&nbsp;&nbsp;&nbsp;Podigao je krilo na kamionetu, popeo se na mesto vozača, pokrenuo je kola i izašao iz magacina na ulicu. Čim se našao napolju, spazio je neki zaustavljen kadilak.
<BR>&nbsp;&nbsp;&nbsp;&nbsp;&nbsp;Iz njega je izašao mladić ružičastog lica, koji mu se smešeći približio:
<BR>&nbsp;&nbsp;&nbsp;&nbsp;&nbsp;"Šta ti je to u kamionetu, stari? Nešto na prodaju? Možda prodaješ i kamionet?"
<BR>&nbsp;&nbsp;&nbsp;&nbsp;&nbsp;I Tim se njemu nasmešio:
<BR>&nbsp;&nbsp;&nbsp;&nbsp;&nbsp;"Ne brate. Kamionet nije za prodaju. Ali ako hoćete nešto za jelo, ovde ima za sve. Samo plati današnju cenu."
<BR>&nbsp;&nbsp;&nbsp;&nbsp;&nbsp;Mladić se i dalje smešio, dok je izvlačio veliki kolt.
<BR>&nbsp;&nbsp;&nbsp;&nbsp;&nbsp;Upitao ga je:
<BR>&nbsp;&nbsp;&nbsp;&nbsp;&nbsp;"Da li ti odgovara ova današnja cena?"
<BR>&nbsp;&nbsp;&nbsp;&nbsp;&nbsp;Pre nego što je Tim Džefris uspeo da odgovori ili da pobegne, mladić je ispraznio oružje u njega. Potom je mirno, zajedno sa svojim drugovima, pregledao sadržaj kamioneta. Provalili su vrata magacina i počeli da tovare u kadilak. Kad su žena i deca izašli na ulicu pokušavajući da ih zaustave, ubili su i njih sa nekoliko hitaca iz pištolja i otišli su u potragu za drugim radnjama koje bi mogli da opljačkaju.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
