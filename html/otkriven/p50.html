<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Tek što je Nikol završila kupanje, u sobu uđoše dva biota, jedan u obliku krabe a drugi nalik na ogromnu dečju igračku u vidu kamiona. Kraba je pomoću svojih moćnih štipaljki i čitavog arsenala dodatnih alatki isekla Nikolin 'kovčeg' za spavanje u manje delove. Zatim ih je naslagala u tovarni prostor 'kamiona'. Bioti pođoše ka vratima. No, kraba usput ščepa i Nikolinu belu kadu za kupanje, i sve stolice osim one na kojoj je ona sedela, i sve to potrpa preko isečenog kovčega. Onda nabaci sebi na leđa i beli sto - i tek tad iziđe za 'kamionom'.
<BR>&nbsp;&nbsp;&nbsp;&nbsp;&nbsp;Nikol izravna haljinu. "Nikad neću zaboraviti svoj prvi pogled na biot-krabu", komentarisala je, obraćajući se svojim družbenicima. "Videla sam je na onom ogromnom ekranu u kontrolnom centru 'Njutna', pre tako mnogo, mnogo godina. Svi smo se prestravili."
<BR>&nbsp;&nbsp;&nbsp;&nbsp;&nbsp;"Eto, došao je taj dan", signalisala je doktorka Plava nekoliko sekundi kasnije. "Jesi li spremna za prelazak u 'Grand hotel'?"
<BR>&nbsp;&nbsp;&nbsp;&nbsp;&nbsp;"Pa i nisam", reče Nikol s osmehom. "Sudeći po onome što ste mi ispričali ti i Orao, mome uživanju u samoći došao je kraj."
<BR>&nbsp;&nbsp;&nbsp;&nbsp;&nbsp;"Tvoja porodica i tvoji prijatelji su vrlo uzbuđeni što će te videti", reče Orao. "Juče sam ih posetio i rekao im da dolaziš. Stanovaćeš u sobi gde su Maks, Eponina, Eli, Marijus i Niki. U drugoj sobi su Patrik, Nai, Bendži, Kepler i Marija. Kao što ti rekoh prošle nedelje, Patrik i Nai su tako reći odmah posle buđenja počeli da postupaju prema Mariji kao prema svojoj kćeri. Poznata im je cela priča o tome kako si je spasla u vreme bombardovanja."
<BR>&nbsp;&nbsp;&nbsp;&nbsp;&nbsp;"Ne znam da li je 'spasavanje' prava reč za to", reče Nikol. Jasno se sećala svojih poslednjih sati u onom starom Rami, s oktoima i ljudima. "Uzela sam je zato što nije imao ko drugi da se brine o njoj. Svako bi učinio isto."
<BR>&nbsp;&nbsp;&nbsp;&nbsp;&nbsp;"Spasla si joj život", reče Orao. "Odnela si je iz zoološkog vrta; približno jedan sat posle toga, tri velike bombe pale su na taj deo zoo vrta i raznele ga na komade. Da ti nisi pronašla Mariju, ona bi sasvim sigurno poginula."
<BR>&nbsp;&nbsp;&nbsp;&nbsp;&nbsp;"To je sad divna i inteligentna mlada osoba", reče doktorka Plava. "Videla sam je, nakratko, pre nekoliko nedelja. Eli kaže da je Marija neverovatno aktivna. Prva se budi ujutro, poslednja zaspi uveče."
<BR>&nbsp;&nbsp;&nbsp;&nbsp;&nbsp;Kao Keti, pomisli, i protiv svoje volje, Nikol. Ko si ti, Marija? Zašto si poslata u moj život baš u tom času?"
<BR>&nbsp;&nbsp;&nbsp;&nbsp;&nbsp;"Eli mi je takođe rekla da su Marija i Niki nerazdvojne", nastavljali su se signali Plave. "Uče zajedno, jedu zajedno, i neprekidno pričaju o svemu i svačemu. Niki je ispričala Mariji sve o tebi."
<BR>&nbsp;&nbsp;&nbsp;&nbsp;&nbsp;"Kako je to moguće?" reče Nikol s osmehom. "Kad sam ja poslednji put videla Niki, ona nije imala ni četiri godine. Deca ne zadržavaju uspomene iz tako ranog životnog doba..."
<BR>&nbsp;&nbsp;&nbsp;&nbsp;&nbsp;"Zadržavaju ako prespavaju sledećih petnaest godina", reče Orao. "Kepler i Galilej se takođe veoma jasno sećaju tih dana. Ali, možemo pričati i usput. Vreme je da krenemo."
<BR>&nbsp;&nbsp;&nbsp;&nbsp;&nbsp;Orao pomože obema da navuku skafandre. Onda uze kofer sa Nikolinim stvarima. "Ovde sam stavio i tvoju lekarsku torbu, zajedno sa tvojom odećom, a i kozmetiku koju si koristila poslednjih nekoliko dana", reče on.
<BR>&nbsp;&nbsp;&nbsp;&nbsp;&nbsp;"Moju lekarsku torbu?" reče Nikol i nasmeja se. "Zaboga, pa ja sam to već zaboravila... maltene. Imala sam je sa sobom, zar ne, kad sam našla Mariju? Hvala ti."
<BR>&nbsp;&nbsp;&nbsp;&nbsp;&nbsp;Sve troje iziđoše iz te sobe, koja je bila na najnižem, prizemnom spratu velike piramide. Nekoliko minuta kasnije prođoše kroz veliku zasvođenu kapiju te zgrade. Napolju ih je, u blistavoj svetlosti fabrike, čekalo terensko vozilo. "Trebaće nam nekih pola sata da stignemo do brzih liftova", reče Orao. "Naš šatl je parkiran na doku na najvišem spratu."
<BR>&nbsp;&nbsp;&nbsp;&nbsp;&nbsp;Kad je terensko vozilo krenulo, Nikol se okrenula i pogledala iza sebe. Vide, iza piramide, onu planinu na koju su se peli juče. "Znači, ti zaista ne znaš zašto su pušteni biot-leptiri?" reče ona u mikrofon u šlemu svog skafandra.
<BR>&nbsp;&nbsp;&nbsp;&nbsp;&nbsp;"Ne znam", reče Orao. "Moje radne dužnosti tiču se isključivo vašeg ciklusa."
<BR>&nbsp;&nbsp;&nbsp;&nbsp;&nbsp;Nikol nastavi da posmatra predeo iza sebe. Vozilo prođe pored jedne grupe visokih bandera; bilo ih je desetak, i bile su žicama povezane pri vrhu, na sredini i pri dnu. Sve ovo će biti deo novog Rame, razmišljala je. Najednom joj pade na um da je ovo njen poslednji izlazak iz Rame - poslednji u životu. Zapljusnu je ogromna tuga. Ovo je bio moj dom. A ja, evo, odlazim zauvek.
<BR>&nbsp;&nbsp;&nbsp;&nbsp;&nbsp;"Da li bi bilo moguće", reče ona, ne okrećući se ali ipak govoreći Orlu, "da ja vidim još neki deo Rame pre nego što odemo zauvek?"
<BR>&nbsp;&nbsp;&nbsp;&nbsp;&nbsp;"Zašto?" reče Orao.
<BR>&nbsp;&nbsp;&nbsp;&nbsp;&nbsp;"Pa, nisam baš sigurna... Možda samo zato da bih još jedan sat mogla da plovim kroz svoje uspomene."
<BR>&nbsp;&nbsp;&nbsp;&nbsp;&nbsp;"Rama je rasklopljen, obe polarne udubine i čitav južni hemicilindar su potpuno izmenjeni. Ti ih sad ne bi prepoznala. Cilindrično more je ispražnjeno i uklonjeno. U toku je proces demontaže Njujorka."
<BR>&nbsp;&nbsp;&nbsp;&nbsp;&nbsp;"Ali Njujork još nije sasvim uništen?"
<BR>&nbsp;&nbsp;&nbsp;&nbsp;&nbsp;"Još nije."
<BR>&nbsp;&nbsp;&nbsp;&nbsp;&nbsp;"Možemo li, dakle, da svratimo u njega, samo nakratko?"
<BR>&nbsp;&nbsp;&nbsp;&nbsp;&nbsp;Molim te, učini toliko za jednu staru ženu, pomisli ona. Čak i ako ni ona sama ne razume svoj zahtev.
<BR>&nbsp;&nbsp;&nbsp;&nbsp;&nbsp;"Dobro", reče Orao, "ali za to će nam trebati nešto vremena. Njujork je prenet u drugi deo fabrike."
<BR>
<BR>&nbsp;&nbsp;&nbsp;&nbsp;&nbsp;Stajali su na zupčastom 'bedemu' pri vrhu jednog od oblakodera. Veći deo Njujorka bio je već srušen, naprosto sravnjen naletima stravično moćnih biot-buldožera. Ostalo je samo još dvadesetak zgrada oko jednog gradskog trga.
<BR>&nbsp;&nbsp;&nbsp;&nbsp;&nbsp;"Nekad su postojala tri velika legla ispod grada", govorila je Nikol Plavoj. "Jedno za nas, jedno za avijane, a jedno za tvoje rođake. Pala sam u avijansko leglo i tu ostala dok me Ričard nije izvukao." Zaćuta. Uvide da je tu priču već pričala Plavoj, i da oktoi ne zaboravljaju nikad ništa. "Ne smeta ti?" upita je.
<BR>&nbsp;&nbsp;&nbsp;&nbsp;&nbsp;"Molim te, nastavi", reče okto.
<BR>&nbsp;&nbsp;&nbsp;&nbsp;&nbsp;"Tokom čitavog našeg boravka ovde, na ovom ostrvu, nismo otkrili da bilo koja od ovih zgrada ima ulaz. Nije li to zapanjujuće? O, kako bih volela da je Ričard još živ pa da vidim njegovo lice dok Orao otvara vrata oktahedrona... Ala bi se šokirao..."
<BR>&nbsp;&nbsp;&nbsp;&nbsp;&nbsp;"U svakom slučaju", nastavi ona, "Ričard se vratio u Ramu samo da bi mene našao. Zaljubili smo se, i smislili način da pobegnemo sa ostrva, uz pomoć avijana. Bilo je to jedno tako slavno vreme - pre tako mnogo godina..."
<BR>&nbsp;&nbsp;&nbsp;&nbsp;&nbsp;Nikol zakorači napred, dohvati oberučke šipku ograde, i zagleda se u okolna prostranstva. U svome duhu vide onaj negdašnji ramanski Njujork. Tamo su bili lukobrani. Iza njih, Cilindrično more. Negde oko sredine onih ružnih hrpa metala bio je 'ambar' a u njemu jama u kojoj zamalo da umrem.
<BR>&nbsp;&nbsp;&nbsp;&nbsp;&nbsp;Suze joj potekoše nenadano, iznenadivši i nju samu. Slivale su joj se iz očiju i klizile niz obraze. Nije se okretala, sada. Od šestoro moje dece, petoro je rođeno tu, ispod ovog tla. Nadomak one naše jazbine našli smo Ričarda posle njegovog dvogodišnjeg odsustva. Bio je u komatoznom stanju.
<BR>&nbsp;&nbsp;&nbsp;&nbsp;&nbsp;Sećanja su navirala jedno za drugim u njen duh, tumbala se, a svako pojedino je donosilo po jednu nejasnu tugu i po jednu novu navalu suza. Nikol ih nije mogla zaustaviti. U jednom trenutku - ona silazi u oktosko leglo da spase svoju ćerku Keti; evo drugog trenutka - ona je strašno uzbuđena i oduševljena, upravo je preletela Cilindrično more u mreži koju su vukla tri avijana. Moramo pre ili kasnije umreti, pomisli ona nastojeći da zaustavi suze, zbog toga što u našem mozgu ne ostane više nimalo mesta za nove uspomene.
<BR>&nbsp;&nbsp;&nbsp;&nbsp;&nbsp;Zureći preko slomljenog pejzaža Njujorka i trudeći se da rekonstruiše onaj negdašnji, najednom oštro sagleda jednu mnogo raniju epohu svog života. Hladno veče pozne jeseni u gradiću Bovoa; bili su to njeni poslednji dani na Zemlji, i poslednji pred njen i Ženevjevin odlazak na skijanje na Davosu. Sedela je sa svojim ocem i sa svojom ćerkom ispred kamina, u njihovoj vili. Pjer je te večeri bio veoma zamišljen. Ispričao je Nikol i Ženevjev mnoge izuzetne momente iz vremena kad se udvarao Nikolinoj majci.
<BR>&nbsp;&nbsp;&nbsp;&nbsp;&nbsp;Kasnije, kad je došlo vreme za spavanje, Ženevjev je postavila svojoj majci jedno pitanje. "Zašto deda toliko priča o stvarima iz davne prošlosti?" pitala je tinejdžerka.
<BR>&nbsp;&nbsp;&nbsp;&nbsp;&nbsp;"Zato što su njemu važne", odgovorila je tada Nikol.
<BR>&nbsp;&nbsp;&nbsp;&nbsp;&nbsp;Oprostite mi, pomisli Nikol, zureći jednako u preostale oblakodere. Oprostite mi, svi vi stari ljudi čije priče sam ignorisala. Nisam želela da budem neučtiva, niti da ispoljim nadmenost. Naprosto nisam razumela šta to znači biti star.
<BR>&nbsp;&nbsp;&nbsp;&nbsp;&nbsp;Nikol uzdahnu, zatim duboko udahnu, i okrete se. "Da li ti je dobro?" krenuše signali Plave.
<BR>&nbsp;&nbsp;&nbsp;&nbsp;&nbsp;Klimnula je glavom. "Hvala ti za ovo", reče ona Orlu. Glas joj se slamao. "Sad sam spremna da krenem."
<BR>
<BR>&nbsp;&nbsp;&nbsp;&nbsp;&nbsp;Čim se njihov mali šatl vinuo iz hangara u svemirski prostor, ugledala je svetla; bila su više od sto kilometara udaljena, pa ipak su činila veličanstven prizor naspram crnog svemira i dalekih zvezda.
<BR>&nbsp;&nbsp;&nbsp;&nbsp;&nbsp;"Ovo Čvorište ima jedno teme više", reče Orao. "Zato je sad to pravilni tetraedar. Ono čvorište koje ste posetili kod Sirijusa nije imalo Modul znanja."
<BR>&nbsp;&nbsp;&nbsp;&nbsp;&nbsp;Nikol je ćutke gledala kroz prozor šatla; zaista joj je bio zastao dah. Ta blistava konstrukcija koja se polako okretala u daljini, izgledala je nestvarno: kao tvorevina njene mašte. Četiri velike lopte na rogljevima tetraedra, spojene pomoću šest pravolinijskih transportnih hodnika. Svaka sfera bila je potpuno iste veličine, svaka 'tanka' cev između njih jednake dužine, a sve providno. S ove udaljenosti, pojedinačna svetla u Čvorištu stapala su se u jedno neprekinuto blistanje, tako da je celina izgledala kao divovska četvororogljasta buktinja u tami vasione.
<BR>&nbsp;&nbsp;&nbsp;&nbsp;&nbsp;"Predivno", reče ona, ne uspevajući da nađe nijednu drugu reč za divljenje i strahopoštovanje kojim je bila obuzeta.
<BR>&nbsp;&nbsp;&nbsp;&nbsp;&nbsp;"A tek da vidiš s osmatračke palube naše stambene zone", reče Plava svojim bojama pokraj nje. "Zasenjujuće. Tamo si tako blizu da možeš razaznati pojedinačna svetla u tim kuglama, primećuješ čak i pojedina vozila kako jure duž tih transportnih cevi. Mnogo gosti 'Granda' ostaju na toj palubi satima. Zabavljaju se nagađanjima koje svetlo označava kakvu aktivnost unutra."
<BR>&nbsp;&nbsp;&nbsp;&nbsp;&nbsp;Nikol je, gledajući bez reči Čvorište, osećala da joj se koža ježi. Začu jedan daleki glas, glas Frančeske Sabatini, zatim reči pesme koju je, kad je pošla u osnovnu školu, prvu naučila.
<BR>
<BR>&nbsp;&nbsp;&nbsp;&nbsp;&nbsp;Sjajem blista, kao da gori,
<BR>&nbsp;&nbsp;&nbsp;&nbsp;&nbsp;tigar! tigar! u šumi noći.
<BR>&nbsp;&nbsp;&nbsp;&nbsp;&nbsp;Ko ga tako skladnog stvori?
<BR>&nbsp;&nbsp;&nbsp;&nbsp;&nbsp;Besmrtni tvorac, simetrista.
<BR>
<BR>&nbsp;&nbsp;&nbsp;&nbsp;&nbsp;Da li je onaj koji je stvorio jagnje, stvorio i tebe? pomisli Nikol dok se tetraedar svetlosti lagano okretao. Setila se jednog poznog noćnog razgovora sa Majklom O'Tulom, dok su boravili na onom drugom Čvorištu, kod Sirijusa. "Moramo, posle ovog iskustva, skinuti okove sa Boga", rekao je on tada. "I naša homocentrična ograničenja takođe moramo skinuti s njega. Onaj Bog koji je stvorio arhitekte Čvorišta, sigurno će smatrati da su smešni i jadni naši pokušaji da ga definišemo terminima koji su za nas, ljude, lako shvatljivi."
<BR>&nbsp;&nbsp;&nbsp;&nbsp;&nbsp;Nikol je bila fascinirana izgledom Čvorišta. Čak i s ove daljine, njegovi različiti tetraedarski aspekti delovali su hipnotički. Pred njenim očima, taj svemirski div-brod pređe, svojim sporim rotiranjem, u takav položaj da je jedan od četiri jednakostranična trougla, koji su činili njegova prazna lica, bio tačno ispred šatla; drugim rečima, putanja šatla je bila tačno okomita u odnosu na taj deo tetraedra, i produžavala se pravo ka njegovom centru. Sad je Čvorište bilo, prividno, sasvim drugačije - sasvim lišeno dubine. Četvrti rogalj, uistinu nekih tridesetak kilometara udaljeniji od Nikol, kao da je postao svetlosni centar jednog savršenog trougla.
<BR>&nbsp;&nbsp;&nbsp;&nbsp;&nbsp;Ali šatl naglo promeni pravac letenja. Čvorište nestade iz njihovog vidnog polja. Sad je Nikol videla, u daljini, jednu usamljenu svetložutu zvezdu. "Ono je Tau Ceti", reče joj Orao, "zvezda veoma nalik na vaše Sunce."
<BR>&nbsp;&nbsp;&nbsp;&nbsp;&nbsp;"A zašto je, ako smem pitati", reče Nikol, ovo Čvorište baš ovde, kod Tau Ceti?"
<BR>&nbsp;&nbsp;&nbsp;&nbsp;&nbsp;"To mu je optimalno privremeno boravište", odgovori Orao. "Naime, ovo je najoptimalniji položaj za obavljanje našeg trenutnog zadatka - prikupljanja informacija o ovom delu Galaksije."
<BR>&nbsp;&nbsp;&nbsp;&nbsp;&nbsp;Nikol ćušnu Plavu. "Da li vaši inženjeri ponekad pričaju prazne priče u koloru?" reče smeškajući se. "Naš domaćin nam je upravo ponudio jedan 'prazan' odgovor."
<BR>&nbsp;&nbsp;&nbsp;&nbsp;&nbsp;"Mi smo, kao rasa, ponizniji nego vi", uzvrati Plava. "To je, opet, verovatno zbog našeg odnosa prema Prethodnicima. Ne pretendujemo na to da baš sve shvatimo."
<BR>&nbsp;&nbsp;&nbsp;&nbsp;&nbsp;"Mi smo u poslednje vreme vrlo malo razgovarale o tvojoj rasi", reče Nikol, obuzeta osećanjem da je suviše mislila samo na sebe i da bi trebalo da se izvini. "Sećam se samo da si mi rekla da su vaša bivša Glavna, i celo njeno osoblje, i svi koji su u ratu učestvovali, uredno 'terminirani'. Da li novo rukovodstvo dobro funkcioniše?"
<BR>&nbsp;&nbsp;&nbsp;&nbsp;&nbsp;"Uglavnom", odgovori Plava. "Funkcioniše dobro, ako se ima u vidu u kakvoj smo teškoj stambenoj situaciji. Džejmi je sad na jednom od nižih nivoa novog rukovodstva. Gotovo sve svoje vreme, kad je u budnom stanju, posvećuje poslu. Nismo još uspeli da ostvarimo ni približnu ravnotežu u našoj naseobini, zato što stalno izbijaju spoljašnja trvenja."
<BR>&nbsp;&nbsp;&nbsp;&nbsp;&nbsp;"Pretežno krivicom ukrcanih ljudi", reče Orao. "Nikol, mi ranije nismo razgovarali o toj temi, ali sad je verovatno pogodan trenutak. Iznenađeni smo neuspehom tvoje rase da se adaptira na uslove multispecijskog društva. Veoma mali broj ljudi je prihvatio postavku da su pripadnici raznih drugih svemirskih rasa jednako važni i sposobni."
<BR>&nbsp;&nbsp;&nbsp;&nbsp;&nbsp;"Ja sam ti to rekla ubrzo posle našeg prvog susreta, još davno", reče Nikol. "Ukazala sam ti na činjenicu da, iz raznih istorijskih i socioloških razloga, postoji ogroman raspon različitih ljudskih reakcija na nove ideje i koncepte."
<BR>&nbsp;&nbsp;&nbsp;&nbsp;&nbsp;"Sećam se", reče Orao. "Međutim, zavelo nas je iskustvo s tobom i tvojom porodicom. Došli smo do uverenja da je onaj proces u Novom Edenu, gde su agresivni i teritorijalno grabljivi pojedinci uzeli vlast, samo anomalija, koja bi se dala objasniti izuzetno lošim sastavom kolonista. Ali, posle toga smo ih, ovde, sve probudili; posmatramo, evo, već godinu dana njihove interakcije u 'Grandu', i zaključuili smo da zaista imamo pred sobom tipičan uzorak ljudskog roda."
<BR>&nbsp;&nbsp;&nbsp;&nbsp;&nbsp;"To zvuči kao da ću se ja naći u nekoj neprijatnoj situaciju", reče Nikol. "Postoji li još nešto što bi trebalo da znam pre nego što stignemo?"
<BR>&nbsp;&nbsp;&nbsp;&nbsp;&nbsp;"Ne istinski", reče Orao. "Sad sve držimo pod kontrolom. Siguran sam da će ti tvoji drugari ispričati svoje najvažnije doživljaje. Osim toga, čitava ta situacija je privremena, štaviše, svemu se već primakao kraj."
<BR>&nbsp;&nbsp;&nbsp;&nbsp;&nbsp;"U početku su", reče Plava, "preživeli ljudi iz Rame bili razmešteni u sve delove 'morske zvezde'. U svakom kraku našlo se i ljudi, i oktoa, i po nekoliko naših pomoćnih životinja, kojima je dozvoljeno da prežive zato što su od bitnog značaja za opstanak naše socijalne strukture. Sve je to izmenjeno nekoliko meseci kasnije, ponajviše zbog ljudskog agresivnog i neprijateljskog ponašanja. Sad svaka rasa živi strogo u svom, zasebnom prostoru."
<BR>&nbsp;&nbsp;&nbsp;&nbsp;&nbsp;"To je segregacija", reče Nikol tužno. "Jedna od bitnih karakteristika moje rase."
<BR>&nbsp;&nbsp;&nbsp;&nbsp;&nbsp;"Međuspecijski kontakti sad se dešavaju samo u restoranima i drugim zajedničkim prostorijama u središtu 'morske zvezde'", reče Orao. "Ali, više od polovine ljudskih bića ne izlazi iz svog 'kraka' hotela nikad, osim da bi jeli, a mnogi i tamo pomno izbegavaju kontakt sa drugim rasama. S naše tačke gledišta, ljudska bića su zapanjujuće ksenofobična. U našim bazama podataka nema mnogo primera svemirom plovećih rasa koje bi bile sociološki toliko nazadne kao vaša."
<BR>&nbsp;&nbsp;&nbsp;&nbsp;&nbsp;Šatl se još jednom okrete. Monumentalni tetraedar uplovi opet u njihovo vidno polje. Sad su mu bili mnogo bliže. Ljudsko oko je moglo razaznati mnoge pojedinačne izvore svetlosti, ne samo u sferama nego i u šest vitkih providnih cevi između njih. Nikol, zagledana u tu divotu, teško uzdahnu. Razgovor sa Plavom i Orlom ju je deprimirao. Možda je Ričard bio u pravu, možda ljude ne možeš promeniti osim ako svima ne izbrišeš pamćenje i celini, i ako ljudski rod ne počne iz početka, u novoj životnoj sredini, sa poboljšanim operativnim sistemom.
<BR>
<BR>&nbsp;&nbsp;&nbsp;&nbsp;&nbsp;Želudac joj se sav uzmućkao dok je šatl prilazio tuđinskom 'hotelu' u obliku morske zvezde: iako je govorila sebi da se ne treba brinuti zbog smešnih sitnica, bilo joj je veoma neprijatno zbog njenog spoljašnjeg izgleda. Bacala je poglede u ogledalo, pokušavala da malo dotera šminku. Ničim nije uspevala da ublaži svoju zabrinutost. Matora sam. Dečurlija će smatrati da sam ružna.
<BR>&nbsp;&nbsp;&nbsp;&nbsp;&nbsp;Morska zvezda je bila znatno manja nego nekadašnji Rama. Nikol je sad bilo jasno zašto je unutra gužva. Orao joj je objasnio da je intervencija bila preduzeta samo zato što je u Rami nastalo krizno stanje, i da je posledica svega bio dolazak na Čvorište nekoliko godina ranije nego što je prvobitno planirano. Ova 'morska zvezda', zapravo zastarela svemirska lađa koja je igrom slučaja izmakla procesu recikliranja, na brzinu je prepravljena u privremeni smeštajni objekat - 'Grand hotel' - gde će stanovnici Rame boraviti dok ne budu preseljeni na trajnije boravište.
<BR>&nbsp;&nbsp;&nbsp;&nbsp;&nbsp;"Dali smo stroga naređenja", reče Orao, "da tvoj ulazak u 'Grand' prođe što smirenije. Ne želimo nikakvo nepotrebno opterećivanje tvog organizma. Grmalj i njegova armija su već ispraznili sve hodnike i zajedničke prostorije duž putanje kojom ćeš se kretati od šatla do tvoje sobe."
<BR>&nbsp;&nbsp;&nbsp;&nbsp;&nbsp;"Znači ti ne ideš sa mnom?"
<BR>&nbsp;&nbsp;&nbsp;&nbsp;&nbsp;"Ne", odgovori Orao. "Imam posla na Čvorištu."
<BR>&nbsp;&nbsp;&nbsp;&nbsp;&nbsp;"Ja ću te pratiti preko palube za posmatranje, sve do ulaska u ljudski krak hotela", reče Plava. "Od te tačke bićeš sama. Na sreću, tvoja soba nije daleko od ulaza u krak."
<BR>&nbsp;&nbsp;&nbsp;&nbsp;&nbsp;Nikol i Plava se iskrcaše, Orao ostade u šatlu. Vanzemaljski čovek-ptica im je mahnuo za zbogom dok su stajale u vazdušnoj pretkomori. Nekoliko minuta kasnije bile su u velikoj odaji za presvlačenje; tu ih je pozdravio robot poznat pod imenima 'Veliki Blok' i 'Grmalj'.
<BR>&nbsp;&nbsp;&nbsp;&nbsp;&nbsp;"Dobrodošla, Nikol d'Žarden Vejkfild", reče ogromni robot. "Drago nam je što konačno stižeš i ti. Molim, ostavi skafander na klupu koja je desno od tebe."
<BR>&nbsp;&nbsp;&nbsp;&nbsp;&nbsp;Bio je 'tri sa dva': visok nešto manje od tri metra, širok nešto manje od dva, sastavljen od pravougaonih blokova kao kakva dečja igračka. Izgledao je sasvim isto kao onaj robot koji je pre mnogo godina, na sirijuskom Čvorištu, testirao inženjerske sposobnosti Nikol i njene porodice. U odnosu na Nikol i Plavu, bio je ogroman.
<BR>&nbsp;&nbsp;&nbsp;&nbsp;&nbsp;"Iako sam siguran da nikakvih problema neće biti", reče on mehaničkim glasom, "želim da te podsetim da sve komande koje izreknemo ja ili neko od sličnih, manjih robota, moraju biti izvršene bez oklevanja. Naš je cilj da u ovom svemirskom brodu održimo red. A sad pođi za mnom, molim."
<BR>&nbsp;&nbsp;&nbsp;&nbsp;&nbsp;Grmalj se okrete, ali samo gornjim delom tela, koji se naprosto obrnuo na središnjem zglobu koji je činio robotov 'struk'. Zatim pođe niz hodnik, ali ne zakoračivši nego zakotrljavši točkiće ispod svog jedinog, ogromnog, cilindričnog 'stopala'. "Za ovu veliku sobu kažemo da je paluba za posmatranje", reče robot. "Obično je to najposećenija od naših zajedničkih prostorija. Noćas smo je privremeno upraznili da bi ti lakše stigla do svoje sobe."
<BR>&nbsp;&nbsp;&nbsp;&nbsp;&nbsp;Doktorka Plava i Nikol provedoše minut vremena gledajući kroz ogromni prozor okrenut ka Čvorištu. Prizor je bio uistinu veličanstven, ali se Nikol nije mogla koncentrisati na lepotu i sređenost ekstraterestrijalne arhitekture. Bila je odveć obuzeta željom da vidi svoju rodbinu i prijatelje.
<BR>&nbsp;&nbsp;&nbsp;&nbsp;&nbsp;Grmalj je ostao na palubi za posmatranje a Nikol i njena pratilja pođoše širokim kružnim hodnikom koji je, kao obruč, obuhvatao vrhove svih pet krakova hotela. Plava obavesti Nikol gde su stanice malog tramvaja. Takođe joj reče da su ljudi u trećem kraku, idući bilo nalevo bilo nadesno od stanice za šatl, dok oktoi imaju dva bliža kraka, krećuću se u smeru kazaljke na satu. "četvrti i peti krak su drugačije uređeni", rekoše boje na Plavoj. "Tamo žive sve ostale vrste bića, kao i oni ljudi i oktoi koji su stavljeni pod posebnu stražu."
<BR>&nbsp;&nbsp;&nbsp;&nbsp;&nbsp;"Znači, Galilej je u nekoj vrsti zatvora?"
<BR>&nbsp;&nbsp;&nbsp;&nbsp;&nbsp;"Ne stvarno", odgovori Plava. "Razlika je u tome što tamo ima mnogo više robota kakav je Grmalj, ali ipak manjih."
<BR>&nbsp;&nbsp;&nbsp;&nbsp;&nbsp;Zajedno su sišle sa tramvaja koji je obišao polovinu kruga oko 'morske zvezde'. Kad su stigle pred kapiju ljudskog kraka hotela, Plava izvuče dijagnostički aparat, uperi ga ka Nikol i poče da čita rezultate, koji su ekranom prolazili kao trake boja. Onda pomoću cilija, treplji na donjoj strani jednog pipka, poče pritiskati dugmad, zahtevajući dodatne informacije.
<BR>&nbsp;&nbsp;&nbsp;&nbsp;&nbsp;"Nešto nije u redu?"
<BR>&nbsp;&nbsp;&nbsp;&nbsp;&nbsp;"Tvoje srce je imalo nekoliko nepravilnih otkucaja tokom poslednjih šezdeset minuta", reče Plava. "Samo bih želela da proverim amplitudu i učestanost tih nepravilnosti."
<BR>&nbsp;&nbsp;&nbsp;&nbsp;&nbsp;"Veoma sam uzbuđena", reče Nikol. "Kod ljudi je normalno da uzbuđenje izazove..."
<BR>&nbsp;&nbsp;&nbsp;&nbsp;&nbsp;"Znam, ali Orao mi je rekao da budem veoma pažljiva." Sledećih nekoliko sekundi proučavala je dodatne rezultate; za to vreme na koži njene glave nije bilo nikakvih boja. Onda one ponovo krenuše. "Mislim da je u redu, ali ako osetiš i najmanji bol u prsima ili iznenadni nedostatak daha, ne oklevaj da pritisneš dugme za hitne slučajeve, koje postoji u tvojoj sobi."
<BR>&nbsp;&nbsp;&nbsp;&nbsp;&nbsp;Nikol zagrli doktorku Plavu. "Mnogo ti hvala. Bila si divna."
<BR>&nbsp;&nbsp;&nbsp;&nbsp;&nbsp;"Bilo je to moje zadovoljstvo. Nadam se da će sve dobro proći. Tvoja soba je broj 41, pravo hodnikom, dvadeseta vrata levo. Tramvaj se zaustavlja pred svakom petom sobom."
<BR>&nbsp;&nbsp;&nbsp;&nbsp;&nbsp;Nikol duboko udahnun i okrete se. Čekao ju je manji tramvaj. Vukući noge, lagano klizeći stopalima po podu, ona se ukrca, i mahnu Plavoj za zbogom. Minut ili dva kasnije stajala je pred jednim običnim vratima na kojima je bio bojom nacrtan broj 41.
<BR>&nbsp;&nbsp;&nbsp;&nbsp;&nbsp;Zakucala je. Vrata se istog trenutka otvoriše. Pozdravi je pet nasmešenih lica. "Brodošla u 'Grand hotel'", reče Maks, šireći osmeh i ruke. "Uđi i zagrli ovog arkanzaskog seljačića."
<BR>&nbsp;&nbsp;&nbsp;&nbsp;&nbsp;Čim je stupila u sobu, osetila je da ju je neko uhvatio za ruku. "Zdravo, mama", reče Eli. Nikol se okrete i pogleda svoju najmlađu ćerku. Eli je već bila delimično osedela na slepoočnicama, ali su njene oči bile bistre i iskričave kao i uvek.
<BR>&nbsp;&nbsp;&nbsp;&nbsp;&nbsp;"Zdravo, Eli", reče Nikol, i oseti da su joj suze krenule. Prve, ali ne i poslednje suze u toku sledećih nekoliko sati ponovnog susreta sa svojima.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
