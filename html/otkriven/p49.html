<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Prvo su došli snovi, pa tek onda svetlost. Snovi nepovezani: nasumične slike koje se ponekad razviju u kratku scenu, ali bez neke opšte svrhe ili usmerenja. Kasnije se setila da je prvo sanjala boje i geometrijske figure. Nije pamtila koliko dugo je to trajalo. U jednom trenutku je po prvi put pomislila: Ja sam Nikol. Mora biti da sam još živa. Posle toga je, u prostoru svog uma, videla mnoge scene, i lica mnogih ljudi. Neke od njih je i prepoznala. Ono je Omeh. A onaj tamo, to je moj otac. Pri svakom prepoznavanju - nova tuga, i nova plovidba ka budnom stanju. U poslednjih nekoliko snova pojavljivao se Ričard. Zatim Keti. Oboje su mrtvi, seti se ona. Oboje izgubili život pre nego što sam zaspala.
<BR>&nbsp;&nbsp;&nbsp;&nbsp;&nbsp;Otvorila je oči, ali ništa nije videla. Tama je bila potpuna. Polako poče istraživati svoju okolinu. Negde oko kukova napipa podlogu od penaste materije. Okrete se na stranu: to je izvela veoma lako. Sigurno sam u bestežinskom stanju. Njen um je, posle više godina uspavanosti, postepeno počinjao da funkcioniše. Ali gde sam? I s tom mišlju opet zaspa.
<BR>&nbsp;&nbsp;&nbsp;&nbsp;&nbsp;Kad se opet probudila, videla je jedan usamljeni izvor svetlosti na drugom kraju zatvorene posude u kojoj je ležala. Poče pokretati stopala; uspe da ih odvoji od bele pene i podigne ka svetlosti. Vide da na njima ima nekakve providne papuče; poče da se proteže da proveri može li nogama da dotakne taj izvor svetlosti. Bio je, međutim, suviše udaljen.
<BR>&nbsp;&nbsp;&nbsp;&nbsp;&nbsp;Onda prinese šake očima. Svetlost je bila tako slaba da Nikol nije mogla videti nijedan detalj, nego samo tamne siluete dlanova i prstiju. U ovoj 'posudi' nije bilo dovoljno mesta da sedne. Oslanjajući se na jednu ruku i dižući drugu dotakla je 'poklopac': opet meka penasta materija, kao veštački sunđer. Iza pene je bila neka tvrda površina, možda drvo ili čak metal.
<BR>&nbsp;&nbsp;&nbsp;&nbsp;&nbsp;Ovo malo aktivnosti već ju je iscrplo. Disanje i puls su joj bili ubrzani. Mozak poče da se budi. Jasno se setila poslednjih trenutaka pre potonuća u san, u Rami III. Došao je Orao. Neposredno pre toga našla sam onu malu devojčicu u Alternativnoj oblasti... Znači, gde sam sad? Koliko dugo sam spavala?
<BR>&nbsp;&nbsp;&nbsp;&nbsp;&nbsp;Začula je blago kucanje po posudi, i legla opet na leđa. Neko je došao. Na moja pitanja će ubrzo biti odgovoreno. Poklopac se polako dizao. Nikol rukom zakloni oči od svetlosti. Vide Orlovo lice i začu njegov glas.
<BR>
<BR>&nbsp;&nbsp;&nbsp;&nbsp;&nbsp;Sedeli su, Orao i ona, u jednoj velikoj sobi. Sve je bilo belo: zidovi, plafon, mali okrugli sto ispred njih, stolice, šolja, činija i kašika. Nikol uze još jedan gutljaj tople supe. Ukus joj je podsećao na pileću čorbu. Levo od nje je bio beli kovčeg u kome je spavala, položen, prislonjen na zid. Ničeg drugog nije bilo u sobi.
<BR>&nbsp;&nbsp;&nbsp;&nbsp;&nbsp;"...pre oko šesnaest godina, imajući u vidu, naravno, putnikovo vreme", govorio je Orao. Putnikovo vreme, pomisli Nikol. Ričard je upotrebljavao isti taj izraz. "Nismo usporili tvoje starenje ni približno onako efikasno kao ranije. Malo je vremena bilo za pripremu."
<BR>&nbsp;&nbsp;&nbsp;&nbsp;&nbsp;Uprkos bestežinskom stanju, činilo joj se da joj svaki pokret iziskuje neviđen napor. Njeni mišići bili su predugo neaktivni. Orao joj je pomogao da pređe, lagano vukući stopala, tih nekoliko koraka od kovčega do stola. Ruke su joj pomalo drhtale dok je pila vodu i jela supu.
<BR>&nbsp;&nbsp;&nbsp;&nbsp;&nbsp;"Znači, sad mi je oko osamdeset?" upita ona Orla, glasom koji je i njoj samoj bio jedva prepoznatljiv, i koji se na mahove prekidao.
<BR>&nbsp;&nbsp;&nbsp;&nbsp;&nbsp;"Pa, tako nekako", reče vanzemaljac. "Nije moguće odrediti tvoju starost na način koji bi zaista imao neki smisao."
<BR>&nbsp;&nbsp;&nbsp;&nbsp;&nbsp;Nikol se zagleda preko stola, u svog sagovornika. Orao je izgledao savršeno isto kao i uvek. Barutna plava boja očiju, s obe strane njegovog isturenog sivog kljuna, nije izgubila ništa od svoje mistične napetosti. Pera na vrhu njegove glave bila su i sad čiste bele boje, u jakom kontrastu sa tamnosivim perima njegovog lica, vrata i leđa. Njegovi prsti - na svakoj ruci imao ih je po četiri, krembele boje, bez perja - bili su i sad glatki kao u deteta.
<BR>&nbsp;&nbsp;&nbsp;&nbsp;&nbsp;Nikol po prvi put osmotri svoje ruke. Bile su smežurane, i prekrivene staračkim pegama svetlije i tamnije boje. Preokrete ih, i začu smeh negde u dubini svog pamćenja. "Ftistične", da, govorio je Ričard. To znači: smežuranije od smežuranih. Nije li super reč? Pitam se da li ću ikad imati prilike da je upotrebim. Uspomena se rasplinu. Moje šake su ftistične, pomisli Nikol.
<BR>&nbsp;&nbsp;&nbsp;&nbsp;&nbsp;"Ti, inače, uopšte ne stariš?" upita ona Orla.
<BR>&nbsp;&nbsp;&nbsp;&nbsp;&nbsp;"Ne", odgovori on. "Bar ne u vašem smislu te reči. Ja redovno idem na održavanje, i tom prilikom svaki subsistem koji je počeo slabije da funkcioniše biva zamenjen."
<BR>&nbsp;&nbsp;&nbsp;&nbsp;&nbsp;"Znači i ne umireš?"
<BR>&nbsp;&nbsp;&nbsp;&nbsp;&nbsp;Oklevao je jedan trenutak. "Nije baš tako. Kao i svi članovi moje grupe, stvoren sam za jednu određenu svrhu. Kad se ustanovi da moja egzistencija više nije potrebna, i da ne mogu biti brzo reprogramiran za neki drugi korisan posao, isključiće me."
<BR>&nbsp;&nbsp;&nbsp;&nbsp;&nbsp;Nikol se poče smejati, ali odmah prestade. "Izvini, znam da nije smešno, ali rekao si to na tako neobičan način. 'Isključiće me', to zvuči tako..."
<BR>&nbsp;&nbsp;&nbsp;&nbsp;&nbsp;"To su tačne reči. U meni ima nekoliko veoma malih izvora energije. Imam i vrlo usavršen sistem za prenos energije. Svi ti izvori su modularni, što u suštini znači da se mogu premeštati iz jednog od nas u drugog. Kad više ne budem potreban, ti elementi će biti izvađeni i uklopljeni u neko drugo biće."
<BR>&nbsp;&nbsp;&nbsp;&nbsp;&nbsp;"Kao transplantacija organa", reče Nikol, ispijajući vodu do kraja.
<BR>&nbsp;&nbsp;&nbsp;&nbsp;&nbsp;"Ima sličnosti. To me dovodi do još jedne teme. Tokom tvog dugog sna srce ti je dvaput stalo. Drugi put tek što smo stigli ovde, u sistem Tau Ceti. Održali smo te u životu pomoću lekova i mehaničke stimulacije, ali ti sada imaš izuzetno slabo srce. Ako želiš duži dodatni period aktivnog života, moraćeš da razmotriš mogućnost da ti srce bude zamenjeno."
<BR>&nbsp;&nbsp;&nbsp;&nbsp;&nbsp;"Jeste li me zbog toga ostavili tako dugo u onome?" reče ona pokazujući krevet/kovčeg iz koga je izišla.
<BR>&nbsp;&nbsp;&nbsp;&nbsp;&nbsp;"To je bio jedan od razloga", reče Orao. On je na početku njihovog razgovora objasnio Nikol da je većina drugih stanovnika Rame probuđena još odavno, neki čak pre godinu dana, i da sad svi žive u prilično stešnjenim stambenim uslovima, u letelici koja nije mnogo udaljena od ove. "Takođe smo se brinuli da li će ti biti udobno tamo, u prepravljenoj 'morskoj zvezdi'. Taj zvezdoplov smo adaptirali na brzinu, tako da nije mnogo pogodnosti ugrađeno. Takođe smo bili zabrinuti i zbog toga što si ti daleko najstarije od svih preživelih ljudskih bića."
<BR>&nbsp;&nbsp;&nbsp;&nbsp;&nbsp;Pa, da, reče ona sebi. Oktoski napad je poubijao sve ljude starije od, približno, četrdeset godina. Ja sam jedina preostala stara osoba...
<BR>&nbsp;&nbsp;&nbsp;&nbsp;&nbsp;Orao je za trenutak zaćutao. Nikol ga opet pogleda: njegove hipnotičke oči kao da su, sada, izražavale neku emociju. "Najzad, ti si za nas nešto specijalno", nastavi on. "Odigrala si ključnu ulogu u ovom poduhvatu."
<BR>&nbsp;&nbsp;&nbsp;&nbsp;&nbsp;Da li je moguće, pomisli Nikol najednom, zureći u njegove fascinirajuće oči, da ova elektronska kreatura ima osećanja? Prava osećanja? Da li je Ričard bio u pravu kad je govorio da ne postoji nijedan vid ljudskosti koji se inženjerskim radom ne može, pre ili kasnije, kopirati?
<BR>&nbsp;&nbsp;&nbsp;&nbsp;&nbsp;"Odlagali smo tvoje buđenje najduže što smo mogli, da bi ti provela što kraće vreme u uslovima koji nisu idealni. Međutim, na domaku smo jedne nove faze u našim operacijama. Kao što možeš videti, iz ove sobe su odavno odseljeni svi osim tebe. Kroz nekih osam do deset dana počećemo da demontiramo i njene zidove. Dotad ćeš se ti, verovatno, dovoljno oporaviti."
<BR>&nbsp;&nbsp;&nbsp;&nbsp;&nbsp;Nikol opet postavi pitanje o svojoj porodici i prijateljima. "Kao što ti rekoh", odgovori Orao, "svi oni su preživeli dugo spavanje. Međutim, prilagođavanje na život u ustanovi koju tvoj prijatelj Maks naziva 'Hotel Grand', nije bilo svima lako. Svi oni koji su bili s tobom u Smaragdnom Gradu, i devojčica Marija, kao i Elin muž Robert, prvobitno su raspoređeni u dve sobe, koje su bile jedna do druge, u istom kraku 'morske zvezde'. Svima je rečeno da je to samo privremen smeštaj, i da će kasnije biti prebačeni u bolje prostorije. Robert i Galilej nisu bili u stanju da se prilagode neobičnim uslovima u 'Grandu'."
<BR>&nbsp;&nbsp;&nbsp;&nbsp;&nbsp;"Šta se desilo s njima?" upita Nikol zabrinuto.
<BR>&nbsp;&nbsp;&nbsp;&nbsp;&nbsp;"Obojica su prebačeni, iz socioloških razloga, u drugi, čvršće kontrolisani deo tog svemirskog broda. Robert je prebačen prvi. On je ubrzo posle buđenja iz dugog spavanja zapao u tešku depresiju, iz koje se više nikako nije mogao otrgnuti. Na žalost, umro je, pre oko četiri meseca. Galilej je fizički u redu, ali se njegovo antidruštveno ponašanje nastavilo."
<BR>&nbsp;&nbsp;&nbsp;&nbsp;&nbsp;Nikol, čuvši da je Robert umro, oseti duboku tugu. Jadna Niki, pomisli ona odmah. Nikad nije dobila šansu da upozna svog oca... Eli, draga Eli, tvoj brak nije bio onako uspešan kao što si se nadala...
<BR>&nbsp;&nbsp;&nbsp;&nbsp;&nbsp;Sedela je ćutke, lutajući kroz svoju zbirku uspomena na Roberta Tarnera. Bio si komplikovan čovek. Talentovan, odan svom poslu. Ipak, na nivou ličnog života - iznenađujuće nesposoban. Možda je neki kritični deo tebe umro još odavno... u onoj sudnici u Teksasu, na planeti zvanoj Zemlja.
<BR>&nbsp;&nbsp;&nbsp;&nbsp;&nbsp;Ona odmahnu glavom. "Onda je, izgleda, energija koju sam utrošila da spasem Keti i Roberta od oktosog biološkog oružja uzalud utrošena."
<BR>&nbsp;&nbsp;&nbsp;&nbsp;&nbsp;"Ne stvarno", reče Orao jednostavno. "Tada je to tebi bilo važno."
<BR>&nbsp;&nbsp;&nbsp;&nbsp;&nbsp;Nikol se osmehnu i pogleda svog tuđinskog kolegu. Dobro, prijatelju moj sveznajući, pomisli ona, prigušujući zevanje. Moram priznati da mi je drago što sam opet u tvom društvu. Možda ti nisi baš živ, ali svakako imaš veliku mudrost kad je reč o problemima živih.
<BR>&nbsp;&nbsp;&nbsp;&nbsp;&nbsp;"Da ti ja pomognem da se vratiš na spavanje", reče Orao. "Ovo tvoje prvo ustajanje potrajalo je dovoljno dugo."
<BR>
<BR>&nbsp;&nbsp;&nbsp;&nbsp;&nbsp;Nikol je bila veoma zadovoljna sobom. Najzad je uspela da napravi jedan pun krug pešice oko sobe, bez zaustavljanja.
<BR>&nbsp;&nbsp;&nbsp;&nbsp;&nbsp;"Bravo", reče joj Orao, prilazeći joj. "Fantastično napreduješ. Nismo ni pomišljali da ćeš za tako kratko vreme postići tako dobar hod."
<BR>&nbsp;&nbsp;&nbsp;&nbsp;&nbsp;"Ali mi treba vode, tu sumnje nema", reče ona osmehujući se. "Ovo matoro telo se jako oznojilo."
<BR>&nbsp;&nbsp;&nbsp;&nbsp;&nbsp;Orao joj donese čašu vode sa stola. Kad ju je ispila celu, Nikol se opet okrete njemu. "A hoćeš li sad održati svoj deo pogodbe? Imaš li ogledalo i novu odeću u tom koferu tamo?"
<BR>&nbsp;&nbsp;&nbsp;&nbsp;&nbsp;"Imam. Čak sam ti doneo i kozmetiku koju si tražila. Ali prvo hoću da te pregledam, da vidim kako je tvoje srce reagovalo na ovaj napor." Podiže pred nju jednu malu crnu spravu i zagleda se u oznake koje su se počele pojavljivati na majušnom ekranu. "Ovo je dobro", reče on. "Ne, ovo je odlično. Nema nikakvih nepravilnosti. Samo se vide da se srce veoma napreglo, što je normalno za ljudsko biće tvojih godina."
<BR>&nbsp;&nbsp;&nbsp;&nbsp;&nbsp;"Mogu li to da vidim?" reče Nikol, pokazujući prstom na aparat. Orao joj ga dade. "Pretpostavljam", reče ona, "da ova stvar prima neke signale iz unutrašnjosti mog tela. Šta tačno predstavljaju ove krive crtice i drugi čudni simboli na ekranu?"
<BR>&nbsp;&nbsp;&nbsp;&nbsp;&nbsp;"Imaš u svom telu više od hiljadu malenih sondi, od čega je preko polovine u regionu srca. One ne samo što mere najvažnije performanse tvog srca i drugih organa, nego i regulišu neke važne parametre, kao što su protok krvi i raspodela kiseonika. Neke od tih sondi zapravo dopunjavaju normalno funkcionisanje tvog organizma. Ovo što vidiš, na ekranu je suma podataka iz vremenskog intervala koji si provela vežbajući. Podatke je komprimovao i telemetrijski poslao jedan procesor koji je takođe u tebi."
<BR>&nbsp;&nbsp;&nbsp;&nbsp;&nbsp;Nikol se namršti. "Možda nije trebalo da pitam. Misao da u sebi imam toliko tog elektronskog krša nije osobito prijatna."
<BR>&nbsp;&nbsp;&nbsp;&nbsp;&nbsp;"Sonde zapravo nisu elektronske, ili bar ne u onom smislu kako vi ljudi koristite tu reč. U ovom periodu tvog života, neophodne su. Ti bez njih ne bi preživela ni jedan jedini dan."
<BR>&nbsp;&nbsp;&nbsp;&nbsp;&nbsp;Nikol se zagleda u Orla. "Što me niste pustili da naprosto umrem? Imate li za mene neki zadatak, koji bi opravdao ulaganje ovolikog truda? Neki zadatak koji tek treba da obavim?"
<BR>&nbsp;&nbsp;&nbsp;&nbsp;&nbsp;"Možda", reče Orao. "Ali, možda smo samo pomislili da bi ti volela da još jednom vidiš svoju familiju i prijatelje."
<BR>&nbsp;&nbsp;&nbsp;&nbsp;&nbsp;"Teško mi je da poverujem da moje želje igraju ikakvu važnu ulogu u vašoj hijerarhiji vrednosti."
<BR>&nbsp;&nbsp;&nbsp;&nbsp;&nbsp;Orao nije odgovorio. Prišao je koferu, koji je ležao na podu pored stola, i vratio se noseći ogledalo, mokru krpu, jednu jednostavnu plavu haljinu, i vreću sa kozmetičkim sredstvima. Nikol skide sa sebe belu spavaćicu, protrlja celo telo mokrom krpom, i obuče haljinu. Uzimajući od Orla ogledalo, duboko udahnu. "Nisam sigurna da sam spremna za ovo", reče ona, s nejakim osmejkom.
<BR>&nbsp;&nbsp;&nbsp;&nbsp;&nbsp;Ne bi prepoznala to lice u ogledalu da se nije psihički dobro pripremila. Vide ludi kolaž bora i vrećica. Sva njena kosa, pa i obrve i trepavice, bejahu sad bele ili sede boje. Njen prvi impuls bio je da zaplače, ali hrabro zaustavi suze. Bože moj, ala sam matora. Da li je moguće da sam ovo stvarno ja?
<BR>&nbsp;&nbsp;&nbsp;&nbsp;&nbsp;Proučavala je te crte u ogledalu, rukovodeći se pamćenjem: pokušavala da nađe bar neki, najmanji ostatak one divne mlade žene koja je nekad bila. Tu i tamo je uspevala da prepozna osnovne linije nečega što je svojevremeno bilo smatrano lepim licem, ali za to je bilo potrebno da oko unapred zna gde treba da gleda. Srce je zabole; setila se jednog sitnog događaja iz doba kad je bila tinejdžerka. Pešačila je, tada, sa svojim ocem, jednim seoskim drumom blizu njihovog doma u mestu Bovoa. U susret im je dolazila neka baba koja je hodala pomažući se štapom. Nikol d'Žarden je zapitala oca mogu li njih dvoje da pređu na drugu stranu puta, da ne bi morali baš da se mimoiđu sa tom starom ženom.
<BR>&nbsp;&nbsp;&nbsp;&nbsp;&nbsp;"Zašto?" pitao je otac.
<BR>&nbsp;&nbsp;&nbsp;&nbsp;&nbsp;"Pa, neću da je gledam izbliza", rekla je tad Nikol. "Stara je i ružna. Prolazi me neka jeza od nje."
<BR>&nbsp;&nbsp;&nbsp;&nbsp;&nbsp;"Bićeš i ti stara jednog dana", odgovorio je njen otac i odbio da pređe na drugu stranu puta.
<BR>&nbsp;&nbsp;&nbsp;&nbsp;&nbsp;Sad sam ja stara i ružna. Sad me, čak, prolazi neka jeza od mene same. Dodala je ogledalo Orlu. "Upozorio si me", reče nezadovoljno. "Možda je trebalo da poslušam."
<BR>&nbsp;&nbsp;&nbsp;&nbsp;&nbsp;"Naravno da si šokirana", reče Orao. "Šesnaest godina nisi videla sebe. Većini ljudi proces starenja teško pada i ako ga prate svaki dan pomalo." On joj sad pruži vreću sa kozmetikom.
<BR>&nbsp;&nbsp;&nbsp;&nbsp;&nbsp;"A, neka, hvala", reče Nikol snuždeno, odbijajući vreću. "Mi ovde imamo jednu beznadežnu situaciju. S ovom facom ni Mikelanđelo ne bi mogao ništa učiniti."
<BR>&nbsp;&nbsp;&nbsp;&nbsp;&nbsp;"Kako god hoćeš. Ali, mislio sam da ćeš možda želeti da upotrebiš kozmetiku pre nego što tvoj posetilac stigne."
<BR>&nbsp;&nbsp;&nbsp;&nbsp;&nbsp;"Posetilac!" reče Nikol, iznenađena ali i uzbuđena. "Imaću gosta!... Pa... ko je to?" Pruži ruke ka ogledalu i kozmetici.
<BR>&nbsp;&nbsp;&nbsp;&nbsp;&nbsp;"Mislim da ću ostaviti da to bude iznenađenje. Ta osoba stiže za neki minut."
<BR>&nbsp;&nbsp;&nbsp;&nbsp;&nbsp;Nabacila je puder i karmin, iščešljala svoju sedu kosu i ispravila i malo počupala obrve. Najzad baci pogled pun neodobravanja ka ogledalu. "Otprilike toliko mogu sad da uradim", reče, koliko Orlu toliko i sebi.
<BR>&nbsp;&nbsp;&nbsp;&nbsp;&nbsp;Nekoliko minuta kasnije Orao je otvorio vrata sobe i izišao. Kad se vratio, s njim je ušao jedan okto.
<BR>&nbsp;&nbsp;&nbsp;&nbsp;&nbsp;S mesta gde je sedela Nikol vide da se kraljevska plava boja razliva više nego što bi trebalo, dok je taj okto slao signale: "Zdravo, Nikol. Kako si?"
<BR>&nbsp;&nbsp;&nbsp;&nbsp;&nbsp;"Doktorka Plava!" dreknu Nikol uzbuđeno.
<BR>
<BR>&nbsp;&nbsp;&nbsp;&nbsp;&nbsp;Plava je postavila onu spravu ispred Nikol. "Ostaću ovde sve dok ne budeš spremna za transfer", reče oktoska lekarka. "Orao sada ima druge dužnosti."
<BR>&nbsp;&nbsp;&nbsp;&nbsp;&nbsp;Sada su preko ekrančića jurile trake boja. "Pa, nije mi jasno", reče Nikol, gledajući ekran 'naopačke', sa svoje strane. "Kad je ovo bilo u Orlovim rukama, pokazivalo je samo neke krive žvrljokice."
<BR>&nbsp;&nbsp;&nbsp;&nbsp;&nbsp;"To je njihov specijalni, namenski jezik za nauku i tehniku", reče doktorka Plava. "Neverovatno je tačan, mnogo bolji od naših boja, samo, naravno, ja ne znam ni da počnem da ga čitam. Ova spravica je multilingvalna. Ima čak i engleski modus."
<BR>&nbsp;&nbsp;&nbsp;&nbsp;&nbsp;"Dobro, a kojim jezikom ti razgovaraš s Orlom kad ja nisam tu?"
<BR>&nbsp;&nbsp;&nbsp;&nbsp;&nbsp;"Onda oboje koristimo boje. One se njemu pojavljuju na čelu, i idu sleva nadesno."
<BR>&nbsp;&nbsp;&nbsp;&nbsp;&nbsp;"Zezaš se", reče Nikol, pokušavajući da zamisli Orla sa bojama na čelu.
<BR>&nbsp;&nbsp;&nbsp;&nbsp;&nbsp;"Ni najmanje. Orao je zapanjujući stvor. On krešti i cvrkuće s avijanima, ciči i zviždi sa mirmimačkama."
<BR>&nbsp;&nbsp;&nbsp;&nbsp;&nbsp;Nikol još nikada, do ovog trena, nije videla reč 'mirmimačka' ispisanu jezikom kolora. Morala je da pita šta ta reč znači. Dobila je objašnjenje; Plava je ujedno saopštila da šest takvih bića sada stanuje u 'Grandu', i da će se još četiri uskoro ispiliti iz oplođenih mana-dinja. "Za razliku od oktoa i ljudi, koji su spavali šesnaest godina, mana-dinje su puštene da se razviju u mirmimačke i zatim u sesilni materijal. Ovo im je već druga generacija."
<BR>&nbsp;&nbsp;&nbsp;&nbsp;&nbsp;Videći da Plava ostavlja taj dijagnostički aparat na sto, Nikol reče: "Dakle, kakva je presuda za danas, doco?"
<BR>&nbsp;&nbsp;&nbsp;&nbsp;&nbsp;"Nabijaš snagu", odgovori Plava. "Međutim, živa si samo zahvaljujući tim mnogobrojnim sondama koje su ugrađene u tebe, i koje deluju komplementarno. Pre ili kasnije trebalo bi da razmisliš..."
<BR>&nbsp;&nbsp;&nbsp;&nbsp;&nbsp;"...o mogućnosti ugradnje novog srca. Znam. Možda će ti izgledati čudno, ali, to je ideja koja mi se ne sviđa osobito. Ne znam tačno zašto sam protiv toga. Možda još nisam videla šta je još preostalo kao razlog za život. Da je Ričard živ, znam da bih..."
<BR>&nbsp;&nbsp;&nbsp;&nbsp;&nbsp;Zaćuta. Za tren, samo jedan, sećanje ju je vratilo u projekcionu dvoranu, u one trenutke kad je gledala usporene snimke Ričardove pogibije. O tome nije, otkad se probudila, nijednom razmišljala.
<BR>&nbsp;&nbsp;&nbsp;&nbsp;&nbsp;"Mogu li te zapitati nešto veoma lično?" reče ona Plavoj.
<BR>&nbsp;&nbsp;&nbsp;&nbsp;&nbsp;"Samo napred."
<BR>&nbsp;&nbsp;&nbsp;&nbsp;&nbsp;"Nas dve smo zajedno gledale smrt Ričarda i Arčija. Mene je to toliko pomelo da nisam mogla funkcionisati. Arči je ubijen u istom trenutku; Arči, koji je bio tvoj životni drug. Pa ipak, ti si sedela pored mene i tešila me. Zar nisi imala nikakav osećaj tuge, ili gubitka, zbog Arčijevog stradanja?"
<BR>&nbsp;&nbsp;&nbsp;&nbsp;&nbsp;Plava nije odgovorila odmah. "Mi oktoi se od detinjstva uvežbavamo da kontrolišemo ono što vi ljudi nazivate emocijama. Alternativci su, naravno, jako podložni osećanjima. Međutim, oni od nas koji..."
<BR>&nbsp;&nbsp;&nbsp;&nbsp;&nbsp;"Uza sve dužno poštovanje", reče Nikol prekidajući tok signala Plave, i dodirnuvši je rukom, "moram reći da te ovo nisam pitala klinički, kao doktorka doktorku. Bilo je to pitanje jedne prijateljice drugoj."
<BR>&nbsp;&nbsp;&nbsp;&nbsp;&nbsp;Jedan kratkotrajni talas grimizne boje, a zatim drugi, plave, potekoše razliveno i nepovezano preko tuđinkine glave. "Da, imala sam osećanje gubitka", reče doktorka Plava. "Ali, znala sam da će se to dogoditi, pre ili kasnije. Čim se Arči uključio u ratni štab, njegova terminacija postala je izvesnost. Osim toga, u tom momentu moja dužnost je bila da pomažem tebi."
<BR>&nbsp;&nbsp;&nbsp;&nbsp;&nbsp;Vrata se otvoriše i Orao uđe. Nosio je veliku kutiju punu hrane, odeće i razne opreme. Saopšti Nikoli da joj je doneo skafander, i da joj predstoji izlazak iz ove kontrolisane životne sredine, i to u vrlo bliskoj budućnosti.
<BR>&nbsp;&nbsp;&nbsp;&nbsp;&nbsp;"Doktorka Plava kaže da ti možeš da govoriš i bojama", reče Nikol šaljivim tonom. "Hoću da mi pokažeš."
<BR>&nbsp;&nbsp;&nbsp;&nbsp;&nbsp;"Šta želiš da kažem?" reče Orao, ali ne glasom nego bojama koje su, u obliku uspravnih uskih traka, počinjale na levoj strani njegovog čela i pomicale se ka desnoj.
<BR>&nbsp;&nbsp;&nbsp;&nbsp;&nbsp;"Dovoljno je", reče Nikol smejući se. "E jesi neverovatan."
<BR>
<BR>&nbsp;&nbsp;&nbsp;&nbsp;&nbsp;Nikol je stajala na podu ogromne fabrike i gledala piramidu ispred sebe. Desno od Nikol, manje od kilometar udaljena, radila je jedna grupa biota specijalne namene; dvojica od njih su bili divovi-buldožeri. Gradili su planinu. "Zašto radite sve ovo?" reče Nikol u maleni mikrofon u svom šlemu.
<BR>&nbsp;&nbsp;&nbsp;&nbsp;&nbsp;"To je priprema za sledeći ciklus", odgovori Orao. "Zaključili smo da će ove konstrukcije povećati verovatnoću da svojim eksperimentom postignemo ono što želimo."
<BR>&nbsp;&nbsp;&nbsp;&nbsp;&nbsp;"Pa, to znači da već znate ko će biti sledeći putnici u Rami?"
<BR>&nbsp;&nbsp;&nbsp;&nbsp;&nbsp;"Ne znam odgovor na to", reče Orao. "Nemam nikakve dužnosti u vezi s budućim kretanjem Rame."
<BR>&nbsp;&nbsp;&nbsp;&nbsp;&nbsp;"Ali, ranije si nam rekao", nastavi Nikol, koju takav odgovor nije zadovoljio, "da se nikakve promene ne vrše ako nisu potrebne."
<BR>&nbsp;&nbsp;&nbsp;&nbsp;&nbsp;"Ne mogu ti pomoći", reče Orao. "Hajde, uđi u terensko vozilo, Plava hoće da pogleda planinu izbliza."
<BR>&nbsp;&nbsp;&nbsp;&nbsp;&nbsp;Oktopaukinja je u skafandru izgledala vrlo neobično. Nikol se, zapravo, na sav glas smejala kad ju je prvi put videla takvu: telo crno kao ugalj, sa osam nogu/pipaka, pokriveno belom tkaninom koja se pripila uza samu kožu; na glavi ogroman providni šlem, kroz koji su se mogle čitati boje.
<BR>&nbsp;&nbsp;&nbsp;&nbsp;&nbsp;"Bila sam zapanjena kad smo prvi put išli napolje", reče Nikol Plavoj, koja je sedela pored nje u otvorenom terenskom vozilu što je grabilo preko ravnice, ka planini. "Ne, reč 'zapanjena' nije dovoljno jaka. I ti i Orao ste mi rekli da smo u fabrici gde Ramu preuređuju za sledeće putovanje, ali ovako nešto nisam ni slutila."
<BR>&nbsp;&nbsp;&nbsp;&nbsp;&nbsp;"Piramidu smo zidali oko tebe", reče Orao sa vozačkog sedišta ispred njih. "Za to vreme ti si spavala. Nismo narušili tvoju životnu sredinu. Da to nismo bili sposobni da izvedemo, morala bi biti probuđena mnogo ranije."
<BR>&nbsp;&nbsp;&nbsp;&nbsp;&nbsp;"Zar te ne zapanjuje čitav ovaj posao?" reče Nikol, još okrenuta Plavoj. "Zar se ne pitaš kakva su bića pokrenula sve ovo? Štaviše, i napravila veštačke inteligentne stvorove kao što je Orao? Gotovo je nemoguće zamisliti..."
<BR>&nbsp;&nbsp;&nbsp;&nbsp;&nbsp;"Nije tako teško, nama", reče okto. "Imaj na umu da smo mi od početka znali da postoje superiorna bića. Mi kao inteligentna rasa postojimo samo zahvaljujući tome što su Prethodnici izmenili naše gene. Ni u jednom trenutku naše istorije mi nismo zamišljali da smo vrhunac života."
<BR>&nbsp;&nbsp;&nbsp;&nbsp;&nbsp;"A ni mi, bogami, to više nećemo zamišljati", reče Nikol, utonula u misli. "Kakva god da je ljudska istorija bila, sada je duboko i nepovratno izmenjena."
<BR>&nbsp;&nbsp;&nbsp;&nbsp;&nbsp;"Možda i nije", reče Orao sa prednjeg sedišta. "Naša zaliha podataka sugeriše da neke žive vrste nisu značajno izmenjene dodirom s nama. Pa, i naši eksperimenti su tako konstruisani da dozvoljavaju tu mogućnost. Kontakt s nama je vremenski ograničen, i zahvata samo mali deo ukupne populacije. Nema nastavljanja odnosa, osim ako ispitivana vrsta ne preduzme intenzivne korake u tom pravcu. Ne verujem da je život na Zemlji sada mnogo drugačiji nego što bi bio da Rama nije nijednom zašao u vaš Sunčani sistem."
<BR>&nbsp;&nbsp;&nbsp;&nbsp;&nbsp;Nikol se nagnu napred. "Da li ti to pouzdano znaš ili samo nagađaš?"
<BR>&nbsp;&nbsp;&nbsp;&nbsp;&nbsp;Orlov odgovor je bio neodređen. "Pojava Rame je svakako izmenila vašu istoriju", reče on. "Mnogih krupnih događaja ne bi bilo da nije bilo nikakvog kontakta. Ali, kroz sto godina, od danas, ili kroz pet stotina - kolika će biti razlika između tadašnje Zemlje i one koja bi u svakom slučaju postojala i bez nas?"
<BR>&nbsp;&nbsp;&nbsp;&nbsp;&nbsp;"Promenio se, sigurno, ljudski pogled na svet", reče Nikol. "Saznanje da negde u svemiru postoji, ili da je bar postojala, inteligencija dovoljno napredna da sagradi međuzvezdani robotski brod dimenzija vrlo velikog grada - ne može biti odbačeno kao beznačajno. Ono ljudskom doživljaju sveta otvara sasvim drugačiju perspektivu. Zbog toga se mora načiniti revizija religije, filozofije, čak i temelji biologije..."
<BR>&nbsp;&nbsp;&nbsp;&nbsp;&nbsp;"Drago mi je što vidim", prekide je Orao, "da je bar neki mali deo tvog optimizma i idealizma nadživeo sve ove godine. Imaj na umu, međutim, da su ljudi u Novom Raju znali da stanuju u jednom veštačkom carstvu koje su vanzemaljci konstruisali namenski, baš za njih. Rečeno im je, govorila si im i ti, da ih neprekidno posmatramo. Pa ipak, čim se pokazalo da 'tuđini' nemaju nameru da se mešaju u svakodnevna ljudska posla, ljudi su počeli da se ponašaju kao da ta naprednija bića i ne postoje."
<BR>&nbsp;&nbsp;&nbsp;&nbsp;&nbsp;Terensko vozilo stiže do podnožja planine. "Ja sam iz čiste radoznalosti želela da dođem ovde", signalisala je Plava. "Kao što znate, mi nismo imali, u našem carstvu u Rami, nikakve planine. Nema ih mnogo ni u onom delu naše planete gde sam živela kad sam bila vrlo mlada. Pomislila sam da bi bilo fino stati na sam vrh."
<BR>&nbsp;&nbsp;&nbsp;&nbsp;&nbsp;"Angažovao sam, za naše potrebe, jednog od divova-buldožera", reče Orao. "Put do vrha će trajati samo deset minuta. Možda ćete se vas dve na nekim mestima uplašiti zbog strmog uspona, ali, savršeno je bezbedno, pod uslovom da se dobro vežete za sedišta."
<BR>
<BR>&nbsp;&nbsp;&nbsp;&nbsp;&nbsp;Nikol ipak nije bila suviše stara da uživa u tom spektakularnom usponu. Nosio ih je veliki biot-buldožer. Nije imao osobito udobna sedišta za putnike, neke džombe je savladavao vrlo grubo, ali vidici koji su se otvarali tokom uspona svakako su vredeli truda.
<BR>&nbsp;&nbsp;&nbsp;&nbsp;&nbsp;Ova planina u rasklopljenom Rami bila je, sada, preko hiljadu metara visoka, a njen približno kružni obim iznosio je oko deset kilometara. Već sa visine od četvrt kilometra Nikol je jasno videla piramidu u kojoj je donedavno spavala. Dalje se, u svim pravcima, širio horizont sa mnogo započetih građevina i drugih konstrukcija, čije se namene nisu mogle pogoditi.
<BR>&nbsp;&nbsp;&nbsp;&nbsp;&nbsp;Znači, tako, sve kreće iz početka, pomisli ona. Preuređeni Rama će uskoro krenuti u neke druge zvezdane sisteme. Šta li će tamo zateći? Ko su kosmoplovci koji će, posle nas, hodati po ovom tlu? Ili se penjati uz ovu planinu?
<BR>&nbsp;&nbsp;&nbsp;&nbsp;&nbsp;Buldožer je zastao na jednom ravnom platou nadomak vrha. Troje putnika siđoše. Pogled sa vrha je bio zadivljujući. Razgledajući panoramu Nikol se prisećala kakvo je osećanje čudesnog doživela na svom prvom putovanju u Ramu, kad se vozila pokretnom stolicom nalik na ski-lift nadole, ka ravnici, i kad se taj gigantski tuđinski svet prvi put raširio pred njom. Hvala ti, pomisli ona obraćajući se Orlu, ali samo u svojim mislima, hvala ti što si me održao u životu. Dobro si učinio. Samo ovaj jedan doživljaj, i uspomene njime pokrenute, dovoljan su razlog, više nego dovoljan, da se ide dalje.
<BR>&nbsp;&nbsp;&nbsp;&nbsp;&nbsp;Nikol se okrete da pogleda druge delove planine. Vide da nešto maleno leti u blizini, uleće u crveno žbunasto rastinje udaljeno dvadesetak metara i izleće iz njega. Priđe, i rukom uhvati jednu od tih letećih stvari. Oblikom i veličinom bio je to leptir. Krila su mu bila ukrašena šarenim mrljama bez ikakve simetrije ili ma kog drugog organizacionog principa koji bi njoj bio vidljiv. Ona ga pusti, uhvati drugog. Šara na tom drugom ramanskom leptiru bila je sasvim drukčija, ali, opet, bogata bojama i ukrasima.
<BR>&nbsp;&nbsp;&nbsp;&nbsp;&nbsp;Plava i Orao priđoše i stadoše uz nju. Nikol im pokaza šta ima u šaci. "Leteći bioti", reče Orao bez ikakvog dodatnog komentara.
<BR>&nbsp;&nbsp;&nbsp;&nbsp;&nbsp;Nikol se divila toj malenoj kreaturi. Setila se Ričardovih reči: Ponešto zapanjujuće desi se svakog dana, i podseti nas, uvek iznova, kakva je radost biti živ.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
