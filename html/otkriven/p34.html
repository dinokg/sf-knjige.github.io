<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Kad je ušla, Ričard je spavao. Zahvalila je sudbini što ne mora ništa da objašnjava odmah. Kliznula je u spavaćicu i pažljivo se uvukla u postelju. Ali, sna niotkud. Misli su samo skakale s jedne nemile slike na drugu, prežvakavale viđeno, smišljale načine da Ričardu i ostalima saopšti istinu.
<BR>&nbsp;&nbsp;&nbsp;&nbsp;&nbsp;U nekom stanju polusna odjednom vide sebe kako sedi na klupi u Ruanu, pored oca, na trgu gde je Jovanka Orleanka spaljena osam stotina godina pre toga. Opet je tinejdžerka; to je nju otac doveo u Ruan, jasno, da vidi završetak priredbe o Jovanki Orleanki. Volovska kola koja nose Jovanku dolaze iza ugla, okružena drekom svetine.
<BR>&nbsp;&nbsp;&nbsp;&nbsp;&nbsp;"Tata", viče tinejdžerka, nastojeći da nadjača buku, "šta mogu da uradim da pomognem Keti?"
<BR>&nbsp;&nbsp;&nbsp;&nbsp;&nbsp;Njen otac ne čuje pitanje. Sva njegova pažnja usmerena je na Devicu Orleansku, zapravo mladu Francuskinju koja sada igra tu ulogu. I Nikol gleda kako vezuju 'Jovanku', koja ima baš onakve bistre i prodorne oči kakve se pripisuju pravoj Jovanki, za drveni stub. Dok jedan od biskupa čita smrtnu presudu, devojka se moli Bogu. Priziva blagoslov Isusov. Nikol jasno čuje njen glas.
<BR>&nbsp;&nbsp;&nbsp;&nbsp;&nbsp;Plamen suklja sve bliže devojci. Nikol gleda u lice te mlade žene koja je promenila istoriju, i ledeni drhtaj joj kreće niz kičmu. "Keti!" vrišti ona. "Ne! Ne!"
<BR>&nbsp;&nbsp;&nbsp;&nbsp;&nbsp;Očajnički pokušava da se nekako probije s tribina, ali blokirana je odasvud. Ni na koji način ne može da spase svoju kćer, a ona gori. "Keti! Keti!" vrišti Nikol ponovo, i mlatara rukama, kao bičevima, po narodu oko sebe.
<BR>&nbsp;&nbsp;&nbsp;&nbsp;&nbsp;Oseti da ju je neko uhvatio rukama oko prsa. Još nekoliko sekundi, i shvati da je sanjala. Ričard je gleda izbezumljeno. Pre nego što Nikol stiže išta da kaže, Eli, u kućnoj haljini, uđe u njihovu spavaću sobu.
<BR>&nbsp;&nbsp;&nbsp;&nbsp;&nbsp;"Je li ti dobro, mama? Bila sam budna, pogledala sam Niki, i čula sam da vičeš 'Keti'."
<BR>&nbsp;&nbsp;&nbsp;&nbsp;&nbsp;Nikol pogleda prvo Roberta, zatim Eli. Sklopi oči. Opet joj se ukaza Ketino lice, izobličeno od patnje i bola, neposredno iznad vatre. Opet otvori oči i pogleda muža i ćerku. "Keti je mnogo, mnogo nesrećna", reče, i zaplaka.
<BR>&nbsp;&nbsp;&nbsp;&nbsp;&nbsp;Nije mogla da se zaustavi. Nekoliko puta je pokušavala da im objasni šta je to videla, i svaki put su suze zagušile reči. "Osećam se tako bespomoćnom, tako nesrećnom", reče kad se najzad savladala. "Keti je u strašnim nevoljama ali ne postoji apsolutno ništa što bi iko od nas mogao učiniti da joj pomogne."
<BR>&nbsp;&nbsp;&nbsp;&nbsp;&nbsp;U glavnim crtama je predstavila Ketin način života, izostavljajući sve perverznije seksualne detalje. Odustala je od pomisli da ublažuje izveštaj. Ričard i Eli su bili zapanjeni i ožalošćeni takvim vestima.
<BR>&nbsp;&nbsp;&nbsp;&nbsp;&nbsp;"Ne znam kako si izdržala da sediš tamo toliko mnogo sati i samo gledaš te stvari", reče Ričard u jednom trenutku. "Ja bih posle nekoliko minuta izleteo napolje."
<BR>&nbsp;&nbsp;&nbsp;&nbsp;&nbsp;"Baš se izgubila, potpuno se izgubila", reče Eli odmahujući glavom.
<BR>&nbsp;&nbsp;&nbsp;&nbsp;&nbsp;Nekoliko minuta kasnije i mala Niki je dolutala u spavaću sobu, tražeći majku. Eli je podiže u zagrljaj i odnese nazad u krevet. "Žao mi je što sam se toliko otkačila, Roberte", reče Nikol nekoliko minuta kasnije, kad su opet legli.
<BR>&nbsp;&nbsp;&nbsp;&nbsp;&nbsp;"Raa-zumem, razumem. Jasno je da ti je ovaj dan bio živi horor."
<BR>&nbsp;&nbsp;&nbsp;&nbsp;&nbsp;Ona po ko zna koji put obrisa suze. "Pamtim samo još jedan slučaj u svome životu kad sam ovako plakala", reče ona, održavajući tanak osmejak. "Bilo je to kad sam imala petnaest godina. Tata mi je rekao, jednog dana, da razmišlja o mogućnosti da predloži brak nekoj Engleskinji s kojom se tada viđao. Nije mi se dopadala - bila je hladna i držala se na odstojanju - ali, smatrala sam da ne bi bilo u redu da ja kažem ocu ma šta negativno... Kad mi je to saopštio, bila sam istinski razbijena. Dograbila sam svoju omiljenu plovku, koja se zvala Dunoa, i odjurila u Bovoa, do našeg jezerceta. Izveslala sam na sredinu, složila vesla u čamac, i plakala satima."
<BR>&nbsp;&nbsp;&nbsp;&nbsp;&nbsp;Ležali su nekoliko minuta ćuteći. Onda se Nikol nagnu da ga poljubi. "Hvala što si me slušao. Bila mi je potrebna ta podrška."
<BR>&nbsp;&nbsp;&nbsp;&nbsp;&nbsp;"Nije ni meni lako. Nisam neposredno video Keti, pa nekako izgleda kao da..."
<BR>&nbsp;&nbsp;&nbsp;&nbsp;&nbsp;"A-uh, Isuse, da!" prekide ga Nikol. "Praktično sam zaboravila. Arči mi je danas ujedno saopštio da nema ništa od vraćanja ma koga od nas u Novi Raj. Iz bezbednosnih razloga, kaže... Maks će pobesneti."
<BR>&nbsp;&nbsp;&nbsp;&nbsp;&nbsp;"Ne brini sad zbog toga", reče on nežno. "Pokušaj da zaspiš. Pričaćemo o tome ujutro."
<BR>&nbsp;&nbsp;&nbsp;&nbsp;&nbsp;Namestila se udobno u njegov zagrljaj i zaspala.
<BR>
<BR>&nbsp;&nbsp;&nbsp;&nbsp;&nbsp;"Iz bez-bed-kurac-razloga", dernjao se Maks. "Šta koji kurac to znači?"
<BR>&nbsp;&nbsp;&nbsp;&nbsp;&nbsp;Patrik i Nai ustadoše od stola za doručak. "Samo tako ostavite sve", reče Nai deci, pokazujući im pokretom ruke da pođu za njom. "Ješćete voće i cerealije u učionici."
<BR>&nbsp;&nbsp;&nbsp;&nbsp;&nbsp;Kepleru i Galileju kao da se nije polazilo. Osećali su da će biti razgovora o nečem važnom. Ali kad je Patrik krenuo oko stola, ka njima, ipak su odgurnuli stolice unazad i ustali.
<BR>&nbsp;&nbsp;&nbsp;&nbsp;&nbsp;Bendžiju su dozvolili da ostane, ali je prvo morao da obeća Nikol da neće ništa ispričati deci. Eponina je ustala i ponela Marijusa u jedan ugao sobe, da ga tamo doji.
<BR>&nbsp;&nbsp;&nbsp;&nbsp;&nbsp;"Ne znam šta to znači", reče Nikol Maksu kad deca odoše. "Arči je odbio da iznese bilo kakav detalj."
<BR>&nbsp;&nbsp;&nbsp;&nbsp;&nbsp;"E, jeeeee, pa divno", reče Maks. "Otići ne možemo, a tvoji ljigavi prijatelji neće ni da nam kažu razlog. Što nisi zatražila da vidiš matoru opič-timizatorku, tog trenutka? Zar ne smatraš da nam duguju neko objašnjenje?"
<BR>&nbsp;&nbsp;&nbsp;&nbsp;&nbsp;"Mislim da duguju", reče Nikol. "Pa, možda treba da zatražimo novi zajednički sastanak svih nas sa Glavnom. Žao mi je, Makse, nisam se najbolje snašla u toj situaciji. Bila sam pripravna da gledam filmske odlomke na kojima je Keti, i, iskreno rečeno, Arčijevo saopštenje me je zateklo sasvim nespremnu."
<BR>&nbsp;&nbsp;&nbsp;&nbsp;&nbsp;"Dobro, jebi ga, Nikol", reče Maks, "ne krivim ja tebe lično. I inače, pošto smo Ep, Marijus i ja jedini koji još i sad žele da se vrate u Eden, naš je posao da zahtevamo reviziju te odluke. Ne verujem da je čak i Glavna ikad videla, uživo, dvomesečnu ljudsku bebu."
<BR>&nbsp;&nbsp;&nbsp;&nbsp;&nbsp;Ostatak razgovora uz doručak pretežno se odnosio na Keti, i na ono što je Nikol juče gledala. Nikol je prenela suštinu, bez prevelikog zalaženja u detalje.
<BR>&nbsp;&nbsp;&nbsp;&nbsp;&nbsp;Patrik se vratio i javio da deca već uče. "Nai i ja smo pričali o mnogo čemu", reče on obraćajući se svima oko stola. "Kao prvo, Makse, želeli bismo da te zamolimo da budeš malo obazriviji pred decom, kad govoriš te tvoje zamerke o oktićima. Deca su počela da se plaše i Arčija i Plave; reaguju, sigurno, na ono što su čula u našim razgovorima."
<BR>&nbsp;&nbsp;&nbsp;&nbsp;&nbsp;Maks se na ovo odmah narogušio. Zaustio je da nešto odmah odgovori. "Makse, Makse, molim te", nastavi Patrik hitro, "znaš da sam ti prijatelj. Hajde da se ne svađamo zbog ovoga. Samo razmisli o tome što sam ti rek'o, i imaj na umu da ćemo možda još dugo ostati s oktićima."
<BR>&nbsp;&nbsp;&nbsp;&nbsp;&nbsp;"Druga stvar", nastavi Patrik. "Nai i ja smatramo, naročito s obzirom na ovo što smo saznali jutros, da bi deca trebalo da počnu da uče oktoski jezik. Želimo da s time počnu što pre bude moguće. Po našem mišljenju, za to su potrebne Eli i majka, plus jedan ili dva oktića. Ne samo radi nastave, nego i da bi se deca opet zbližila s našim tuđinskim domaćinima. Herkul, eto, već dva-tri meseca nije s nama... Majko, hoćeš li popričati s Arčijem o ovome, molim te."
<BR>&nbsp;&nbsp;&nbsp;&nbsp;&nbsp;Nikol klimnu glavom. Patrik reče da se sad mora vratiti u učionicu. "Pat-rik je pos-tao dobar nas-tavnik", reče Bendži. "Ima mnogo str-strpljenja sa mnom i sa decom."
<BR>&nbsp;&nbsp;&nbsp;&nbsp;&nbsp;Nikol se osmehnu i pogleda, preko stola, svoju kćer. Pa, kad se sve uzme u obzir, pomisli ona, deca su nam ispala fina. Treba da sam zahvalna što imam Patrika, Eli i Bendžija. A ne da se razbolim od brige zbog Keti.
<BR>
<BR>&nbsp;&nbsp;&nbsp;&nbsp;&nbsp;U jednom od uglova spavaće sobe Nai Vatanabe dovrši meditaciju i izgovori budističke jutarnje molitve, koje su još od detinjstva provedenog na Tajlandu postale obavezni deo njenih dnevnih aktivnosti. Ode onda u dnevnu sobu s namerom da pređe u drugu spavaću sobu i probudi blizance; ali, nađe, na svoje iznenađenje, da na kauču leži Patrik i spava, obučen, s njenim elektronskim čitačem na stomaku.
<BR>&nbsp;&nbsp;&nbsp;&nbsp;&nbsp;Ona ga malo prodrma. "Ej, budi se. Jutro je. Prespavao si ovde celu noć."
<BR>&nbsp;&nbsp;&nbsp;&nbsp;&nbsp;Patrik se brzo probudi, i izvini joj se. Izlazeći reče da želi da s njom porazgovara o nekoliko tema, koje se odnose, dakako, na budizam, ali da to može da pričeka do nekog povoljnijeg trenutka. Nai se osmehnu i poljubi ga lako u obraz, a onda mu reče da će dečaci i ona sići na doručak za pola sata.
<BR>&nbsp;&nbsp;&nbsp;&nbsp;&nbsp;Tako je mlad i pun entuzijazma, reče ona sebi, gledajući ga kako odlazi. Zaista mi prija njegovo društvo... Ali, može li iko zameniti Kendžija u ulozi moga muža?
<BR>&nbsp;&nbsp;&nbsp;&nbsp;&nbsp;Prisetila se protekle noći. Kad su blizanci zaspali, Patrik i ona su se zadržali u dugom, ozbiljnom razgovoru. Patrik je navaljivao da sklope brak što pre. Ona je odgovarala da nema mesta žurbi; pristaće da odrede datum tek kad joj ideja o sklapanju tog braka u celosti "legne". Patrik joj je onda nespretno predložio 'još seksualne interakcije', dok čekaju. Nai ga je tad podsetila da mu je od početka rekla da, do venčanja, neće biti ničeg osim poljubaca. Da bi ublažila njegova osećanja, ponovo ga je uveravala da je on, po njenom mišljenju, fizički veoma privlačan, i da se ona unapred veoma raduje njihovom vođenju ljubavi posle venčanja, ali da, iz svih onih razloga o kojima su desetak puta razgovarali, njihova 'seksualna interakcija' mora zasad ostati ograničena.
<BR>&nbsp;&nbsp;&nbsp;&nbsp;&nbsp;Ostatak večeri provedoše pričajući o blizancima i o budizmu. Nai je brinulo i to da bi se njihov brak mogao negativno odraziti na Galileja, naročito zbog toga što se taj dečak često postavlja u ulogu zaštitnika svoje majke. Patrik joj reče da, po njegovom utisku, njegova česta sukobljavanja s Galilejem nemaju nikakve veze s ljubomorom. "Dečko naprosto ne voli nikakav autoritet", rekao je Patrik, "i opire se disciplini. Dok, za razliku od njega, Kepler..."
<BR>&nbsp;&nbsp;&nbsp;&nbsp;&nbsp;Koliko su puta u toku proteklih šest godina, razmišljala je Nai, ljudi započinjali rečenicu tom frazom: 'za razliku od njega, Kepler'? Pamtila je vreme kad je Kendži bio još živ, a dečaci tek prohodali. Galilej - malo-malo pa padne, ili naleti na nešto. Za razliku od njega, Kepler korača pažljivo i tačno, i gotovo nikada ne pada.
<BR>&nbsp;&nbsp;&nbsp;&nbsp;&nbsp;Gigantski svici još nisu doneli zoru Smaragdnom Gradu. Nai je pustila svoj um da slobodno luta, kao što je često činila posle mirne meditacije. Reče sebi da je u poslednje vreme činila brojna poređenja između Kendžija i Patrika. To nije fer s moje strane, pomisli ona. Ne mogu se udati za Patrika dok taj proces sasvim ne prestane.
<BR>&nbsp;&nbsp;&nbsp;&nbsp;&nbsp;Opet se seti prethodne noći. Osmehnu se pri pomisli na njihovu vatrenu raspravu o Budinom životu. Patrik i sad ima neku dečju naivnost, neki čist idealizam, reče ona sebi. To je jedna od njegovih osobina koje najviše volim.
<BR>&nbsp;&nbsp;&nbsp;&nbsp;&nbsp;"Divim se i Budinoj filozofiji i njegovom pristupu praksi", rekao je tom prilikom Patrik. "Zaista se divim, ali, u tome vidim i nešto problematično. Kako možeš, recimo, obožavati čoveka koji ostavi ženu i sina i ode da bude prosjak. Zar nema nikakve odgovornosti prema svojoj porodici?"
<BR>&nbsp;&nbsp;&nbsp;&nbsp;&nbsp;"Posmatraš Budine postupke izvan njihovog istorijskog konteksta", odgovorila je Nai. "Kao prvo, u severnoj Indiji, pre dve hiljade sedamsto godina, biti lutajući molitelj milostinje - to je bio prihvatljiv način života. Takvih ljudi je bilo u svakom selu, u gradovima još više. Kad bi čovek poželeo da traga za 'istinom', njegov normalni prvi korak bio bi da se odrekne svih materijalnih pogodnosti. Osim toga, zaboravljaš da je Buda bio poreklom iz veoma bogate familije. Jasno je bilo da njegova žena i sin neće imati nikakvih briga oko hrane, stana, odeće, ili ma koje druge elementarne potrebe."
<BR>&nbsp;&nbsp;&nbsp;&nbsp;&nbsp;Tako su pričali dva sata, onda se poljubili nekoliko puta, da bi najzad Nai otišla u svoju spavaću sobu sama. Sa praga mu je šapnula 'laku noć', ali on se bio već vratio knjizi o budizmu.
<BR>&nbsp;&nbsp;&nbsp;&nbsp;&nbsp;Zaista je teško, pomisli ona dok se zora svitaca palila nad oktopaučkim gradom, objasniti važnost budizma nekome ko nikad nije video Zemlju. Pa ipak, čak i ovde, u ovom neobičnom, vanzemaljskom svetu među zvezdama, želja još donosi patnju a ljudska bića još čeznu za duhovnim mirom. Zato, zaključi ona, zato će neki elementi budizma, i hrišćanstva, i drugih velikih zemaljskih religija, trajati dokle god bude postojalo ijedno ljudsko biće, igde.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
