<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Nikol je sanjala. Pleše uz afrički ritam kraj logorske vatre u šumi, negde na Obali Slonovače. Igru predvodi Omeh. Obučen je u onaj zeleni ogrtač koji je imao na sebi kad je došao njoj u posetu, u Rim, nekoliko dana pre lansiranja 'Njutna'. Svi njeni ljudski prijatelji iz Zelengrada, i četiri najbliža oktoska poznanika, plešu u tom istom krugu oko logorske vatre. Kepler i Galilej se biju. Eli i Niki se drže za ruke. Oktopod-pauk Herkul obučen je u svetlopurpurni afrički kostim. Eponina je od trudnoće ogromna, teška na nogama. Nikol čuje: neko je zove, neko izvan kruga. Keti? Srce joj ubrzava; napreže se da prepozna taj glas.
<BR>&nbsp;&nbsp;&nbsp;&nbsp;&nbsp;"Nikol", reče Eponina pokraj njene postelje. "Imam trudove."
<BR>&nbsp;&nbsp;&nbsp;&nbsp;&nbsp;Nikol se diže, sede u krevetu i otrese san iz glave. "Koliko česte?" reče automatski.
<BR>&nbsp;&nbsp;&nbsp;&nbsp;&nbsp;"Nepravilni su. Naiđu dva u razmaku od pet minuta, pa onda pola sata ništa, i tako ponovo."
<BR>&nbsp;&nbsp;&nbsp;&nbsp;&nbsp;Verovatno Brekston-Hiksova vrsta, pomisli Nikol. Epi ima da izgura još pet nedelja trudnoće.
<BR>&nbsp;&nbsp;&nbsp;&nbsp;&nbsp;"Dođi, lezi na kauč", reče Nikol navlačeći odeću. "Pa, kad opet krenu kontrakcije, reci mi."
<BR>&nbsp;&nbsp;&nbsp;&nbsp;&nbsp;Otišla je da opere ruke. Na povratku vide da u predsoblju čeka Maks. "Je l' se porađa?" upita on.
<BR>&nbsp;&nbsp;&nbsp;&nbsp;&nbsp;"Verovatno ne", reče Nikol i poče polako da opipava Eponinin trbuh, nastojeći da odredi gde je beba.
<BR>&nbsp;&nbsp;&nbsp;&nbsp;&nbsp;Maks je ušao i počeo nestrpljivo da se šetka po sobi. "Sad bih za cigaru bio apsolutno spreman da ubijem."
<BR>&nbsp;&nbsp;&nbsp;&nbsp;&nbsp;Prilikom sledeće kontrakcije Nikol primeti da se na grliću materice, koji se još nije počeo širiti, oseća lagani pritisak. "Žao mi je, Epi", reče joj posle druge kontrakcije, pet minuta kasnije. "Mislim da su to lažni trudovi, jedna vrsta vežbe kroz koju tvoje telo prolazi, ali moguće je da grešim... Nikada ranije nisam imala posla s trudnoćom u ovoj fazi a da mi pri ruci nije bila i oprema za posmatranje..."
<BR>&nbsp;&nbsp;&nbsp;&nbsp;&nbsp;"Neke žene se porode i ovako rano, zar ne?" reče Eponina.
<BR>&nbsp;&nbsp;&nbsp;&nbsp;&nbsp;"Da, ali to je retko. Samo oko jedan posto prvorotki porodi se više od mesec dana pre roka. A to skoro uvek bude zbog nekih komplikacija. Ili zbog naslednih faktora... Je l' ti poznato možda da si se ti rodila prerano, ili neko od tvoje braće i sestara?"
<BR>&nbsp;&nbsp;&nbsp;&nbsp;&nbsp;Eponina odmahnu glavom. "Ja o svojoj prirodnoj porodici nikad ništa nisam saznala."
<BR>&nbsp;&nbsp;&nbsp;&nbsp;&nbsp;Do đavola, pomisli Nikol d'Žarden. Gotovo sam sigurna da su Brekston-Hiksovi... Kad bih samo mogla da budem sasvim sigurna...
<BR>&nbsp;&nbsp;&nbsp;&nbsp;&nbsp;Reče Eponini da se obuče i da pođe kući. "Vodi beleške o ovim kontrakcijama. Naročito je važan interval između početaka dve uzastopne. Ako učestaju, ako krenu na svakih, recimo, četiri minuta bez značajnijih pauza, dođi opet po mene."
<BR>&nbsp;&nbsp;&nbsp;&nbsp;&nbsp;"Da li bi tu mogao biti neki problem?" šapnu joj Maks dok se Eponina oblačila.
<BR>&nbsp;&nbsp;&nbsp;&nbsp;&nbsp;"Nije verovatno, Makse, ali ta mogućnost uvek postoji."
<BR>&nbsp;&nbsp;&nbsp;&nbsp;&nbsp;"Šta misliš, da li bi bilo dobro da zatražimo pomoć od naših prijatelja, ovih koji su čarobnjaci biologije? Izvini ako je to uvredljivo za tebe, ja samo..."
<BR>&nbsp;&nbsp;&nbsp;&nbsp;&nbsp;"Već sam na to pomislila, Makse. I odlučila sam da se konsultujem s doktorom Plavim ujutro."
<BR>
<BR>&nbsp;&nbsp;&nbsp;&nbsp;&nbsp;Maks se unervozio znatno pre nego što je doktor Plavi počeo da otvara posudu koju je Maks opisao kao 'tegla s bubama'. "Stan' malo, doco!" reče Maks, blago spuštajući šake na pipak koji je držao teglu. "Da li bi mi objasnio šta radiš, pre nego što pustiš te prcmoljce napolje?"
<BR>&nbsp;&nbsp;&nbsp;&nbsp;&nbsp;Eponina je ležala na sofi u dnevnoj sobi Paketovih. Bila je gola, ali veći deo njenog tela bio je pokriven sa dva oktoska čaršava. Oktoi su već nekoliko minuta nameštali svoju laboratorijsku opremu; tokom tog vremena Nikol je držala Eponinu za ruku. Sad Nikol priđe Maksu, da bi mogla da prevede šta doktor Plavi govori.
<BR>&nbsp;&nbsp;&nbsp;&nbsp;&nbsp;"Doktor Plavi nije stručnjak za ove stvari", poče ona da prevodi. "Kaže da će jedan od ovih drugih morati da objasni detalje postupka."
<BR>&nbsp;&nbsp;&nbsp;&nbsp;&nbsp;Posle kraćeg razgovora između tri oktoa, doktor Plavi se pomače u stranu a jedan od druga dva stade pred Maksa. Doktor Plavi im reče da je to 'inženjer slika' i da je tek nedavno počeo da uči pojednostavljeni oktopaučki jezik pogodan za razgovor s ljudima. "Možda će biti pomalo teško razumeti ga", reče joj doktor Plavi.
<BR>&nbsp;&nbsp;&nbsp;&nbsp;&nbsp;Nekoliko sekundi kasnije boje su potekle po glavi inženjera a Nikol je počela da prevodi. "Ta mala stvorenja u tegli zovu se... kvandroidi za slike, hajd' nek nam to bude prevod... Znači, to su žive minijaturne kamere koje će se uvući u Eponinu i slikati bebu. Svaki kvandroid ima kapacitet od... nekoliko miliona fotografskih tačkica u niletu vremena. Dovoljno za 512 slika. Oni mogu napraviti i film, u kome će se videti pokreti, ako vi tako odlučite."
<BR>&nbsp;&nbsp;&nbsp;&nbsp;&nbsp;Zastala je, okrenula se Maksu. "Ja to pojednostavljujem, ako nemaš ništa protiv. To su visokotehnologizovane priče, sa puno njihove matematike. Inženjer je maločas objašnjavao na koje se sve načine mogu koristiti te slike. Ričard bi bio presrećan da čuje."
<BR>&nbsp;&nbsp;&nbsp;&nbsp;&nbsp;"Podseti me još jednom koliko traje jedan nilet?"
<BR>&nbsp;&nbsp;&nbsp;&nbsp;&nbsp;"Oko dvadeset osam sekundi", reče Nikol. "Osam nileta čini jedan feng, osam fenga voden, osam vodena jedan tert, a osam terta jedan oktopaučki dan. Ričard je iskalkulisao da jedan njihov dan iznosi trideset dva sata, četrnaest minuta i nešto preko šest sekundi."
<BR>&nbsp;&nbsp;&nbsp;&nbsp;&nbsp;"Drago mi je da neko razume sve to", reče Maks tiho.
<BR>&nbsp;&nbsp;&nbsp;&nbsp;&nbsp;Nikol se opet okrete inženjeru slika i razgovor se nastavi. "Svaki kvandroid za slike", prevodila je polako, "uđe u određenu ciljnu zonu, slika je i vraća se do procesora slika - to je ona siva kutija pored zida. Tamo 'istovari' svoje slike, dobije nagradu i vraća se da opet stane u red."
<BR>&nbsp;&nbsp;&nbsp;&nbsp;&nbsp;"Šta? Kakvu nagradu?"
<BR>&nbsp;&nbsp;&nbsp;&nbsp;&nbsp;"Pusti sad to, Makse", reče ona. Trudila se da razume jednu rečenicu koju je oktopauk, na njenu molbu, sada ponavljao. Ćutala je nekoliko sekundi, onda se okrenula doktoru Plavom. "Žao mi je, ali još ne razumem tu poslednju rečenicu."
<BR>&nbsp;&nbsp;&nbsp;&nbsp;&nbsp;Dva oktoa su brzo porazgovarali svojim 'punim' govorom. Onda se inženjer slika okrenuo opet Nikol. Posle nekog vremena ona reče: "U redu... mislim da sam ukapirala. Ta siva kutija je nešto kao kompjuter za obradu slika. Može se programirati. Ona podatke smešta u žive ćelije, a onda pravi izlazne nizove signala za projekciju. Slike se na kraju pojave na zidu, ili gde već mi hoćemo. To se odredi tako što odaberemo odgovarajući protokol..."
<BR>&nbsp;&nbsp;&nbsp;&nbsp;&nbsp;"Jasno mi je, otprilike", reče Maks. "Sve to prevazilazi moja znanja. Ako si ti uverena da celo to muvanje neće ni na koji način škoditi Eponini, aj' da ih pustimo da počnu."
<BR>&nbsp;&nbsp;&nbsp;&nbsp;&nbsp;Doktor Plavi je razumeo te njegove reči. Dobio je i potvrdan signal od Nikol. Tada sva tri oktoa iziđoše iz stana Paketovih i vratiše se, donoseći iz transportnog vozila, koje je bilo parkirano napolju, nešto što je ličilo na veliku pokrivenu fioku. "U ovoj posudi", reče doktor Plavi Nikol, "imamo tridesetak oktopauka. Oni su pripadnici našeg najmanjeg morfa, to jest oblika. Njihova funkcija je da komuniciraju sa kvadroidima i drugim minijaturnim stvorenjima koja omogućavaju da čitav ovaj sistem radi... Upravljaće današnjim poslom."
<BR>&nbsp;&nbsp;&nbsp;&nbsp;&nbsp;"E prokleo me Bog", reče Maks kad su otvorili fioku. Oktopauci visoki svega oko dva centimetra počeše da izlaze pa se rastrčaše ka sredini sobe. "Ovakve, ovakve", promuca on uzbuđeno, "videsmo Epi i ja u plavom lavirintu, s one strane Cilindričnog mora."
<BR>&nbsp;&nbsp;&nbsp;&nbsp;&nbsp;"Pripadnici našeg najmanjeg oblika", objašnjavao je doktor Plavi dalje, "dobijaju instrukcije od nas, a onda organizuju ceo proces. Oni će sad programirati sivu kutiju... Da bi počeli, potrebno je da vi kažete koju vrstu slika želite i na kojoj površini."
<BR>
<BR>&nbsp;&nbsp;&nbsp;&nbsp;&nbsp;Velika slika u boji, na zidu dnevne sobe Paketovih, pokazivala je savršeno formiranu, lepu mušku bebu. Taj dečačić je ispunio skoro celu matericu svoje majke. Maks i Eponina su proveli skoro sat proslavljajući dobre vesti; počeli su čim su videli da je njihovo nerođeno dete zaista dečak. Dok je popodne odmicalo, a Nikol sve veštije određivala šta tačno želi da vidi, slike su se menjale, postajale sve bolje; najzad se na zidu pojavila ova slika, zapanjujuće jasna. Beba je bila prikazana u veličini dvostruko većoj od prirodne.
<BR>&nbsp;&nbsp;&nbsp;&nbsp;&nbsp;"Mogu li još jednom da vidim kako se rita?" upita Eponina.
<BR>&nbsp;&nbsp;&nbsp;&nbsp;&nbsp;Inženjer slika reče nešto vođi patuljastih oktoa. Manje od nilet vremena posle toga ponovi se vrlo kratak 'film' u kome se videlo kako se mlađani Paket rita u stomaku svoje mame.
<BR>&nbsp;&nbsp;&nbsp;&nbsp;&nbsp;"Gledaj ti snagu tih nogu!" uzviknu Maks. Sad je bio opušteniji. Kad se oporavio od šoka početnih slika, počeo je da brine zbog raznih 'okolnih stvari' koje okružuju njegovog sina u materici. Nikol je umirila ovog oca-početnika tako što je pokazala pupčanu vrpcu i posteljicu, a zatim kategorično izjavila da je sve u redu.
<BR>&nbsp;&nbsp;&nbsp;&nbsp;&nbsp;"Znači, neću se još poroditi?" reče Eponina kad se ponovno prikazivanje 'filma' okončalo.
<BR>&nbsp;&nbsp;&nbsp;&nbsp;&nbsp;"Ne", reče Nikol. "Po mojoj proceni, imaš još pet ili šest nedelja. Čest je slučaj da prva beba malo kasni... Možda će biti još onakvih povremenih kontrakcija, ali ne moraš zbog toga da brineš."
<BR>&nbsp;&nbsp;&nbsp;&nbsp;&nbsp;Nikol, Maks i Eponina su se srdačno zahvalili doktoru Plavom. Onda su oktopauci pokupili svu svoju opremu, biološku i nebiološku. Posle njihovog odlaska Nikol priđe Eponini i uze je za ruku.
<BR>&nbsp;&nbsp;&nbsp;&nbsp;&nbsp;"Es-tu heureuse?" upita svoju prijateljicu.
<BR>&nbsp;&nbsp;&nbsp;&nbsp;&nbsp;"Absolument", odgovori Eponina. "Ali mi je i laknulo. Mislila sam da je nešto pošlo na zlo."
<BR>&nbsp;&nbsp;&nbsp;&nbsp;&nbsp;"Nije. Bila je samo jednostavna lažna uzbuna."
<BR>&nbsp;&nbsp;&nbsp;&nbsp;&nbsp;Priđe i Maks i zagrli Eponinu, sav ozaren. Nikol se povukla korak-dva. Gledala je nežnu scenu dvoje svojih prijatelja. Nikad se dvoje toliko ne vole, pomisli ona, kao neposredno uoči rođenja njihove prve bebe.
<BR>&nbsp;&nbsp;&nbsp;&nbsp;&nbsp;Ona pođe napolje. "Ej, čekni malo", reče Maks. "Zar ne želiš da znaš kako će se zvati?"
<BR>&nbsp;&nbsp;&nbsp;&nbsp;&nbsp;"Naravno da želim", odgovori Nikol.
<BR>&nbsp;&nbsp;&nbsp;&nbsp;&nbsp;"Marijus Klajd Paket", reče Maks ponosito.
<BR>&nbsp;&nbsp;&nbsp;&nbsp;&nbsp;"Marijus", reče Eponina, "zato što se tako zvao ljubavnik iz snova, o kome je maštala sirotica Eponina u Les Miserables - a i ja sam čeznula za Marijusom tokom mojih dugih i usamljenih noći u sirotištu. A Klajd po Maksovom bratu u Arkanzasu."
<BR>&nbsp;&nbsp;&nbsp;&nbsp;&nbsp;"Lepo ime", reče Nikol smeškajući se. Okrete se i pođe opet ka vratima. "Izvrsno."
<BR>
<BR>&nbsp;&nbsp;&nbsp;&nbsp;&nbsp;Ričard nije mogao da obuzda uzbuđenje kad je došao kući, kasno tog popodneva. "Evo, provedoh dva apsolutno neverovatna sata u konferencijskoj sali s Arčijem i još nekoliko oktića", reče on Nikol, govoreći svojim najjačim glasom. "Pokazali su mi celu aparaturu koju su jutros primenili na Eponini. Zapanjujuće! Kakva neverovatna genijalnost! Ne, magija je bolji izraz - govorim vam ja od početka, ovi oktići su magovi biologije. Zamisli samo... živa bića koja su kamere. Imaju druga, mikroskopska živa bića koja čitaju slike i beleže jednu po jednu pikselu. Imaju posebnu genetsku podvrstu oktoa samih, kojoj su poverili dužnost da kontroliše taj proces. Imaju i izvesnu, ali ograničenu količinu elektronike, koju primenjuju kad je potrebno, u svakidašnjim, banalnim poslovima obrade podataka... Koliko je hiljada godina bilo potrebno da se sve to dogodi? I ko je bio prvi genetski inženjer toga? Da ti pamet stane!"
<BR>&nbsp;&nbsp;&nbsp;&nbsp;&nbsp;Nikol mu se osmehnu. "Jesi li video Marijusa? Kako ti se čini?"
<BR>&nbsp;&nbsp;&nbsp;&nbsp;&nbsp;"Video sam sve slike načinjene danas popodne", nastavi Ričard, još i sad preglasno. "Znaš li kako mini-rasa oktoa komunicira s kvadroidima za slike? Pomoću jedne određene talasne dužine daleko u ultravioletnom delu spektra. Da. Arči mi je rekao da ta mikroskopska stvorenja i 'mini-morfi' oktoa imaju zajednički jezik. Pa ni to nije sve. Neki od minića znaju čak osam jezika mikrovrsta. Arči ume da razgovara sa čak četrdeset drugih vrsta i rasa, od kojih petnaest koristi iste osnovne boje kao oktoi, a ostali se koriste drugim delovima elektromagnetskog spektra, ili raznim znacima ili hemikalijama."
<BR>&nbsp;&nbsp;&nbsp;&nbsp;&nbsp;Jedan trenutak Ričard je stajao nepomično na sredini sobe. "To je neverovatno, Nikol, naprosto neverovatno."
<BR>&nbsp;&nbsp;&nbsp;&nbsp;&nbsp;Zaustio je da počne novi monolog, ali Nikol ga upita kako normalni oktoi komuniciraju sa svojom malom braćom. "Ja danas ne videh nijednu traku boje na glavama tih minića", reče ona.
<BR>&nbsp;&nbsp;&nbsp;&nbsp;&nbsp;"Svi njihovi razgovori su na ultravioletnom", reče on, počinjući opet da šetka po sobi. Naglo se okrete i pokaza prstom u sredinu svoga čela. "Nikol, ta stvar u obliku sočiva, u sredini njihovog proreza, to je maltene univerzalan teleskop, sposoban da prima informacije na gotovo svim talasnim dužinama. Da ne poveruješ! Uspeli su da organizuju toliko raznolikih oblika života u jedan povezan sistem, simbiotski; sistem daleko složeniji nego što smo mi ikada i zamišljali..."
<BR>&nbsp;&nbsp;&nbsp;&nbsp;&nbsp;Ričard onda sede na kauč pored nje. "Gledaj", reče, pokazujući joj ruke. "Koža mi je i sad naježena... Obuzima me strahopoštovanje prema tim stvorenjima. Isuse, mnogo je dobro što nisu neprijateljski raspoloženi."
<BR>&nbsp;&nbsp;&nbsp;&nbsp;&nbsp;Nikol ga pogleda namršteno. "Zašto to kažeš?"
<BR>&nbsp;&nbsp;&nbsp;&nbsp;&nbsp;"Oni bi mogli da pokrenu armiju od više milijardi, ili čak više hiljada milijardi kreatura. Kladim se da razgovaraju čak i sa svojim biljkama! Videla si kako su brzo uplašili onu stvar u šumi. Zamisli kako bi izgledalo da nas napadne neko ko može da upravlja čak i bakterijama ili virusima. Kakva užasavajuća pomisao!"
<BR>&nbsp;&nbsp;&nbsp;&nbsp;&nbsp;Nikol se nasmeja. "Ne misliš da si se malo zaneo? Ako su genetskim inženjeringom napravili žive kamere, to ne znači..."
<BR>&nbsp;&nbsp;&nbsp;&nbsp;&nbsp;"Znam!" reče on skačući na noge. "Ali ne mogu a da ne mislim o logičnim produžecima onoga što smo danas ovde videli. Nikol, Arči mi je priznao da mini-oktoi postoje samo iz jednog jedinog razloga, a to je - da upravljaju poslovima u svetu minijaturnog. Minići vide stvari koje imaju samo jedan mikrometar u prečniku, a to znači hiljaditi deo milimetra... E, sad, produžimo tu ideju za nekoliko redova veličine dalje. Zamisli živu vrstu čiji razni 'morfovi' imaju četiri ili pet različitih veličina, svaki put u međusobnoj proporciji kao što je ova između normalnih oktoa i mini-oktoa. Možda komunikacija s bakterijama ipak nije nemoguća."
<BR>&nbsp;&nbsp;&nbsp;&nbsp;&nbsp;"Ričarde", reče Nikol, "zar nemaš baš ništa da izjaviš na vest da će Mak i Epi imati sina? I da dečko izgleda savršeno?"
<BR>&nbsp;&nbsp;&nbsp;&nbsp;&nbsp;Ričard je stajao nekoliko sekundi, bez reči. "Pa, to jeste divno", reče on pomalo postiđeno. "Valjda bi trebalo i da svratim do njih i čestitam im."
<BR>&nbsp;&nbsp;&nbsp;&nbsp;&nbsp;"To možeš posle večere", reče ona bacajući pogled na jedan od posebnih satova koje je Ričard napravio za njih. Na takvim satovima se videlo ljudsko vreme uokvireno oktopaučkim.
<BR>&nbsp;&nbsp;&nbsp;&nbsp;&nbsp;"Već sat vremena Patrik, Eli, Niki i Bendži su kod Maksa i Eponine", nastavi Nikol, "zato što je doktor Plavi svratio i doneo fotografije urađene na pergamentu, na kojima se vidi mali Marijus u materici." Osmehnula se. "Kao što bi ti sam kazao, za feng-dva vratiće se svako svojoj kući."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
