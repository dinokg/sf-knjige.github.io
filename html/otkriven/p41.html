<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Dok je dovršavala šminkanje, Keti začu zujalicu. Povuče dim iz cigarete koja je gorela na pepeljari pored nje i pritisnu dugme za govor. "Ko je?"
<BR>&nbsp;&nbsp;&nbsp;&nbsp;&nbsp;"Ja sam", dođe odgovor.
<BR>&nbsp;&nbsp;&nbsp;&nbsp;&nbsp;"Šta š' ti ovde usred dana?"
<BR>&nbsp;&nbsp;&nbsp;&nbsp;&nbsp;"Imam neke važne vesti", reče kapetan Franc Bauer. "Pusti me gore."
<BR>&nbsp;&nbsp;&nbsp;&nbsp;&nbsp;Keti duboko uvuče dim cigarete i ugasi je gnječenjem. Ustade i pogleda se u ogledalu visokom koliko ljudsko biće. Malo popravi kosu; sledećeg trenutka začu se kucanje.
<BR>&nbsp;&nbsp;&nbsp;&nbsp;&nbsp;"Sad ako ne kažeš nešto važno, France", reče Keti puštajući ga u sobu, "najebo si. Znaš da imam disciplinski razgovor sa dve devojke kroz nekoliko minuta, i znaš da ne volim da kasnim."
<BR>&nbsp;&nbsp;&nbsp;&nbsp;&nbsp;Franc se široko osmehnu. "Opet si ih uhvatila da mažnjavaju pare? Isuse... Keti, ne bih voleo da mi budeš gazda."
<BR>&nbsp;&nbsp;&nbsp;&nbsp;&nbsp;Keti ga pogleda nestrpljivo. "Hajde", reče. "Šta je to što ne može da se kaže u telefon?"
<BR>&nbsp;&nbsp;&nbsp;&nbsp;&nbsp;Franc poče šetkati po sobi, koja je bila ukusno opremljena, sa jednom crnom i belom 'ljubavnom sofom', dve stolice u istom stilu, i nekoliko interesantnih umetničkih predmeta na kafe stočiću i na oba stola na krajevima sobe. "Ne mož' biti da se tvoja soba kojim slučajem prisluškuje, a?"
<BR>&nbsp;&nbsp;&nbsp;&nbsp;&nbsp;"To kaži ti meni, gospodine policijski kapetane. Nego, ozbiljno, France", nastavi ona bacajući pogled na svoj ručni sat, "nemam..."
<BR>&nbsp;&nbsp;&nbsp;&nbsp;&nbsp;"Postoji pouzdan izveštaj da je tvoj tata u Novom Raju u ovom trenutku."
<BR>&nbsp;&nbsp;&nbsp;&nbsp;&nbsp;"Štaaa?" reče Keti. "Kako je to moguće?" Bila je šokirana. Sede na sofu i pruži ruku da uzme još jednu cigaretu sa kafe stočića.
<BR>&nbsp;&nbsp;&nbsp;&nbsp;&nbsp;"Jedan moj poručnik je blizak prijatelj jednog od gardista tvoga oca. Njemu je rečeno da Ričarda i jedno okto-stvorenje čuvaju u podrumu jedne privatne kuće nedaleko odavde."
<BR>&nbsp;&nbsp;&nbsp;&nbsp;&nbsp;Keti priđe telefonu i podiže slušalicu. "Darla, kaži Lorini i Acuko da je današnji sastanak odložen. Nešto je iskrslo... Za sutra popodne u dva. A? Da, da, zaboravila sam... Jebi ga. Dobro, neka bude pola jedanaest ujutro. Ne, pola dvanaest, neću da se budim ranije nego što je potrebno."
<BR>&nbsp;&nbsp;&nbsp;&nbsp;&nbsp;Vratila se na sofu i opet uzela tu cigaretu. Uvukla je ogroman dim i onda izduvala kolutove dima iznad svoje glave. "Hoću da znam sve što si čuo o mom ocu."
<BR>&nbsp;&nbsp;&nbsp;&nbsp;&nbsp;Franc joj saopšti da su, po njegovim izvorima, njen otac, njena sestra Eli, njena nećaka i jedan oktopauk neočekivano izišli, noseći belu zastavu, pred jedan vojni logor na južnoj obali Cilindričnog mora, pre oko dva meseca. Bili su veoma dobro raspoloženi, čak su se šalili sa vojnicima, reče Franc. Njen otac i sestra su govorili vojsci da su došli, sa oktoskim predstavnikom, da bi videli može li se pregovorima izbeći oružani sukob između dve žive vrste. Nakamura je naredio da se cela stvar zadrži u tajnosti i odveo ih..."
<BR>&nbsp;&nbsp;&nbsp;&nbsp;&nbsp;Sad je Keti šetkala po sobi. "Dakle, moj otac ne samo što je živ", reče ona, "nego je čak ovde, u Novom Edenu... Da li sam ti ikad rekla, France, da je moj otac apsolutno najpametnije ljudsko biće u istoriji?"
<BR>&nbsp;&nbsp;&nbsp;&nbsp;&nbsp;"Rekla si jedno desetak puta." On se nasmeja. "Ne mogu zamisliti kako iko može biti pametniji od tebe."
<BR>&nbsp;&nbsp;&nbsp;&nbsp;&nbsp;Keti je mahnula rukom. "Pored njega izgledam kao apsolutna idiotkinja... Uvek je bio tako drag. Ništa nisam uspevala da prošvercujem pored njega." Stala je i udahnula dim cigarete. Dok je ispuštala dim, oči su joj zacaklile. "France, moram ga videti. Apsolutno moram."
<BR>&nbsp;&nbsp;&nbsp;&nbsp;&nbsp;"Nemoguće, Keti", reče on. "Ne bi trebalo niko ni da zna da je on ovde. Meni bi se moglo dogoditi da budem otpušten, ili nešto gore, ako bi iko ikad saznao da sam ti rekao..."
<BR>&nbsp;&nbsp;&nbsp;&nbsp;&nbsp;"France, ja te molim", reče Keti, prilazeći mu i hvatajući ga za ramena. "Znaš koliko mrzim da te molim bilo šta... ali ovo mi je vrlo važno."
<BR>&nbsp;&nbsp;&nbsp;&nbsp;&nbsp;Franc je bio oduševljen: najzad ona traži nešto od njega. Ipak joj reče istinu. "Keti, ne razumeš. Oružana straža je oko te kuće, u svako doba. Čitav podrum je pun audio i video 'bubica'. Jednostavno je nemoguće."
<BR>&nbsp;&nbsp;&nbsp;&nbsp;&nbsp;"Uvek postoji način", reče ona naglašeno, "ako je nešto dovoljno važno." Zavuče ruku u njegovu košulju i poče da mu lagano gnječi desnu bradavicu. "Ti me stvarno voliš, zar ne, France?" Poljubila ga je, i bio je to pun poljubac otvorenim ustima; njen jezik prelete izazivački preko njegovog. Onda se Keti malo odmače od njega, ali nastavi da se igra njegovom bradavicom.
<BR>&nbsp;&nbsp;&nbsp;&nbsp;&nbsp;"Naravno da te volim, Ketice", reče on, već znatno uzbuđen. "Ali lud nisam."
<BR>&nbsp;&nbsp;&nbsp;&nbsp;&nbsp;Keti odmaršira u spavaću sobu i vrati se manje od minut kasnije sa dva svežnja novčanica. "Ja ću mog oca videti, France", reče ona bacajući novac na kafe stočić. "A ti ćeš mi pomoći. Ovim parama možeš potplatiti koga god hoćeš."
<BR>&nbsp;&nbsp;&nbsp;&nbsp;&nbsp;Franc je bio impresioniran. Suma je bila više nego dovoljna. "A šta ćeš ti učiniti za mene?" reče on kao da se šali.
<BR>&nbsp;&nbsp;&nbsp;&nbsp;&nbsp;"Šta ću ja učiniti za tebe?" reče Keti. "Ja, šta ću za tebe učiniti?" Uze ga za ruku i povede u spavaću sobu. Glasom sa upadljivim naglaskom, ona reče: "A sad, kapetane Bauer, skidaj sve sa sebe i lezi na leđa, ovde, pa će ti biti jasno šta ću učiniti za tebe."
<BR>&nbsp;&nbsp;&nbsp;&nbsp;&nbsp;Ketin apartman imao je i jednu malu sobu 'za sedenje i za oblačenje' pokraj spavaće sobe. Ona sad uđe u nju i zatvori vrata. Jednim ključem otključa veliku, dekorisanu kutiju na stočiću, i izvadi jedan od punih špriceva koje je pripremila jutros. Zadiže suknju i zateže, komadom tankog crnog creva, jak turniket oko gornjeg dela butine. Sačeka nekoliko trenutaka da bi jasno identifikovala natečen krvni sud među mnoštvom modrica na butini; vešto uvuče vrh igle. Kad je istisnula celu tu injekciju tečnosti u svoj krvotok, pričeka još nekoliko sekundi: 'nalet' je bio fantastičan. Onda skide turniket.
<BR>&nbsp;&nbsp;&nbsp;&nbsp;&nbsp;"A šta ja da radim dok čekam?"
<BR>&nbsp;&nbsp;&nbsp;&nbsp;&nbsp;"Imaš Rilkea u mom elektronskom čitaču, dragi, na nemačkom ali i na engleskom. Evo mene za minut."
<BR>&nbsp;&nbsp;&nbsp;&nbsp;&nbsp;Letela je. Poče pevušiti neku plesnu melodiju, odbaci špric za injekcije, vrati turniket u kutiju. Skide se gola, dvaput zastajući da se divi svom telu u ogledalu, a odeću nabaca na gomilu, na stolicu. Onda otvori jedanu veliku fioku i izvuče crni povez za oči.
<BR>&nbsp;&nbsp;&nbsp;&nbsp;&nbsp;Uđe paradno u spavaću sobu. Francove oči, pune divljenja, gostile su se na njenom gipkom telu. "Gledaj dobro", reče ona, "jer to je sve što ćeš ovog popodneva videti."
<BR>&nbsp;&nbsp;&nbsp;&nbsp;&nbsp;Nemarno je prosula svoje nago telo preko njegovog i počela ga ljubiti, istovremeno mu nameštajući povez preko očiju. Kad se uveri da je povez čvrsto nalegao, skoči sa kreveta. "Šta sad biva?" upita Franc.
<BR>&nbsp;&nbsp;&nbsp;&nbsp;&nbsp;"Moraćeš da pričekaš i da vidiš", reče ona tonom zadirkivanja. Poče preturati po jednoj velikog fioci na dnu ormana za oblačenje. Unutra je bila prava gomila seksualnih pomagala, uključujući svakojake elektronske naprave, losione, konopce i drugu opremu za vezivanje, pa maske i svakojake realistički napravljene genitalije. Keti izabra jednu bočicu losiona, epruvetu s belim prahom, i 'brojanicu' od perli nanizanih na kanap.
<BR>&nbsp;&nbsp;&nbsp;&nbsp;&nbsp;Još je pevušila i smejala se sama za sebe. Pope se onda na postelju i poče prelaziti prstima preko njegovih prsa. Ljubila ga je i provokativno trljala svoje telo o njegovo; onda sede. Energično natrlja šake losionom, pope se na njega, ali tako da je bila glavom ka njegovim preponama a svojim preponama ka njegovom licu, i poče utrljavati losion u njegove najosetljivije delove tela.
<BR>&nbsp;&nbsp;&nbsp;&nbsp;&nbsp;"Ummmmm", promrmlja Franc. Losion je počinjao da deluje, da greje. "Divno."
<BR>&nbsp;&nbsp;&nbsp;&nbsp;&nbsp;Posula je njegove genitalije belim prahom a onda je sela na njih, polako se spuštajući. Franc je bio u ekstazi. Keti se navlačila laganim kretnjama, gore-dole, nekoliko minuta. Kad je osetila da se on bliži vrhuncu, navuče se još dva-tri puta pa stade.
<BR>&nbsp;&nbsp;&nbsp;&nbsp;&nbsp;"Ne prestaj sad!"
<BR>&nbsp;&nbsp;&nbsp;&nbsp;&nbsp;"Ponavljaj za mnom", reče Keti, tiho se nasmeja, i polako se pomače još jednom. "Obećavam..."
<BR>&nbsp;&nbsp;&nbsp;&nbsp;&nbsp;"Sve može", povika Franc, "samo više ne prekidaj!"
<BR>&nbsp;&nbsp;&nbsp;&nbsp;&nbsp;"Obećavam", nastavi ona, "da će Keti Vejkfild videti svog oca ovih dana."
<BR>&nbsp;&nbsp;&nbsp;&nbsp;&nbsp;Franc ponovi obećanje, i Keti ga nagradi. Upravo kad je njegov orgazam počinjao, ona povuče kanap, i Franc urliknu punim plućima, kao životinja u šumi.
<BR>
<BR>&nbsp;&nbsp;&nbsp;&nbsp;&nbsp;Ta dvojica koji su je saslušavali nisu joj se dopali. Suvi tipovi, bez humora; postupali su prema Eli s krajnjim prezirom. "Gospodo, neće tako moći", reče ona ogorčeno, u jednom trenutku, prvog dana saslušanja. "Postavljate mi ista pitanja, stalno iz početka. Rečeno mi je da se od mene traže informacije o oktićima. Ali sva ova dosadašnja pitanja, koja ponavljate, bila su o mojoj majci i mom ocu."
<BR>&nbsp;&nbsp;&nbsp;&nbsp;&nbsp;"Gospođo Tarner", reče prvi, "vlada pokušava da prikupi sve moguće informacije o ovom slučaju. Tvoja majka i tvoj otac su begunci već mnogo..."
<BR>&nbsp;&nbsp;&nbsp;&nbsp;&nbsp;"Slušaj, ti", prekide ga Eli. "Već sam vam rekla da pojma nemam kako su, kada, pa čak ni zbog čega, moji roditelji napustili Novi Eden. Takođe ne znam da li su im oktići na bilo koji način pomogli u bekstvu. Prema tome, ako ne promenite smer ispitivanja..."
<BR>&nbsp;&nbsp;&nbsp;&nbsp;&nbsp;"Nije tvoje, mlada damo", reče drugi, sevajući očima, "da određuješ koja su pitanja potrebna u ovoj istrazi. Možda ne shvataš koliko je ozbiljna situacija u kojoj si. Bićeš oslobođena optužbi, vrlo ozbiljnih optužbi, mogu dodati, jedino ako potpuno sarađuješ s nama."
<BR>&nbsp;&nbsp;&nbsp;&nbsp;&nbsp;"Inače koje su to optužbe protiv mene? Radoznala sam. Nikad ranije nisam bila kriminalac."
<BR>&nbsp;&nbsp;&nbsp;&nbsp;&nbsp;"Mogla bi biti optužena za izdaju najtežeg stepena", reče prvi. "Hotimično pomaganje neprijatelju u vreme proglašenog ratnog stanja."
<BR>&nbsp;&nbsp;&nbsp;&nbsp;&nbsp;"To je besmislica", reče Eli. Ipak, uplašila se. "Ne znam o čemu pričate."
<BR>&nbsp;&nbsp;&nbsp;&nbsp;&nbsp;"Poričeš li da si za vreme svog boravka među vanzemaljcima davala njima, dobrovoljno, informacije o Novom Edenu, koje bi mogle biti iskorišćene u ratu?"
<BR>&nbsp;&nbsp;&nbsp;&nbsp;&nbsp;"Pa naravno da sam davala", reče Eli i nervozno se nasmeja. "Rekla sam im što sam više mogla o našoj koloniji. Oni su uzvraćali jednako. Sve takve informacije o svojoj koloniji davali su i oni nama."
<BR>&nbsp;&nbsp;&nbsp;&nbsp;&nbsp;Obojica su užurbano škrabala po svojim beležnicama. Kako postadoše ovakvi? zapita se Eli najednom. Kako je moguće da se nasmejano, radoznalo dete pretvori u tako sumornog, neprijateljski raspoloženog odraslog? Da li je to dejstvo životne sredine, ili naslednih faktora?
<BR>&nbsp;&nbsp;&nbsp;&nbsp;&nbsp;"Vidite, džentlmeni", reče Eli kad joj je postavljeno sledeće pitanje. "Ovo mi ne ide dobro. Želela bih pauzu, da sredim misli. Možda i da napravim neke beleške, pre nego što se ponovo sastanemo. Očekivala sam sasvim drugačiji proces, nešto daleko opuštenije..."
<BR>&nbsp;&nbsp;&nbsp;&nbsp;&nbsp;Njih dvojica pristadoše na prekid. Eli ode hodnikom do prostorije gde je državna negovateljica sedela sa Niki. "Slobodni ste sada, gospođo Adams", reče ona. "Imamo pauzu za ručak."
<BR>&nbsp;&nbsp;&nbsp;&nbsp;&nbsp;Niki je čitala zabrinuti izraz na Elinom licu. "Jesu oni nešto rđavi prema tebi, mama?"
<BR>&nbsp;&nbsp;&nbsp;&nbsp;&nbsp;Posle nekog vremena Eli se nasmeši. "Pa, moglo bi se tako reći, Niki. Sigurno bi se moglo tako reći."
<BR>
<BR>&nbsp;&nbsp;&nbsp;&nbsp;&nbsp;Ričard dovrši svoj poslednji krug šetnje po podrumu i priđe lavabou u uglu prostorije. Usput zastade samo kod stola, da brzo popije čašu vode. Arči je ostao nepomičan na podu, iza Ričardovog madraca. "Dobro jutro", reče Ričard brišući znoj jednom krpom za čišćenje. "Jesi li raspoložen da doručkuješ?"
<BR>&nbsp;&nbsp;&nbsp;&nbsp;&nbsp;"Nisam gladan", odgovori okto svojim bojama.
<BR>&nbsp;&nbsp;&nbsp;&nbsp;&nbsp;"Moraš jesti nešto", reče Ričard vedrim tonom. "Slažem se s tobom da je ovde hrana grozna, ali ne možeš živeti samo od vode."
<BR>&nbsp;&nbsp;&nbsp;&nbsp;&nbsp;Arči se nije pomakao, niti je išta signalisao. Poslednjih nekoliko dana, otkad je njegova zaliha barikana spala na nulu, okto nije bio naročito prijatno društvo. Ričard nije uspevao da ga uvuče u njihove dotad uobičajene podsticajne razgovore. Počeo je da se brine za Arčijevo zdravlje. Sada sasu nešto žita u jednu činiju, poprska ga vodom, i odnese svome prijatelju. "Evo", reče on blago, "pokušaj da jedeš bar malo."
<BR>&nbsp;&nbsp;&nbsp;&nbsp;&nbsp;Arči podiže par pipaka i uze činiju. Poče jesti. Odjednom njegova koža blizu proreza na glavi dobi blistavu narandžastu boju. Taj talas boje ode niz jedan pipak, ali se na polovini pipka ugasi.
<BR>&nbsp;&nbsp;&nbsp;&nbsp;&nbsp;"Šta ti je to bilo?"
<BR>&nbsp;&nbsp;&nbsp;&nbsp;&nbsp;"Izraz emocija", odgovori Arči, i to proprati nizom novih nepravilnih talasa boje.
<BR>&nbsp;&nbsp;&nbsp;&nbsp;&nbsp;Ričard se osmehnu. "O-kej. Ali, koje su to emocije?"
<BR>&nbsp;&nbsp;&nbsp;&nbsp;&nbsp;Posle nekog vremena Arčijeve boje se opet središe u uspravne trake. "Ti bi to nazvao recimo depresijom."
<BR>&nbsp;&nbsp;&nbsp;&nbsp;&nbsp;"Je l' se to dešava kad ponestane barikan?"
<BR>&nbsp;&nbsp;&nbsp;&nbsp;&nbsp;Arči ne odgovori. Ričard se uskoro vrati stolu i spremi sebi veliku zdelu žita. Vrati se i sede na pod ispred Arčija. "Zašto ne bi govorio o tome", reče mu blago. "Ionako nemamo šta drugo da radimo."
<BR>&nbsp;&nbsp;&nbsp;&nbsp;&nbsp;Video je, po pokretima u Arčijevom sočivu, da ga okto pažljivo gleda. Poče da doručkuje, pojede nekoliko kašika žita. Tek tad Arči progovori.
<BR>&nbsp;&nbsp;&nbsp;&nbsp;&nbsp;"U našem društvu mlade mužjake i ženke koji seksualno sazrevaju odvodimo iz svakidašnjeg života i stavljamo u podesno okruženje, s individuama koje su već prošle kroz taj proces. Tamo oni bivaju ohrabreni da opišu svoja osećanja. Dobijaju uveravanja da su ta njihova nova, složena osećanja sasvim normalna. Sada razumem zašto je takav program pojačane pažnje potreban."
<BR>&nbsp;&nbsp;&nbsp;&nbsp;&nbsp;Arčijevi signali prestadoše za trenutak, a Ričard se nasmeši saosećajno. "Ovih poslednjih nekoliko dana", nastavi okto, "po prvi put, od moje najranije mladosti pa dosad, moja osećanja ne prihvataju dominaciju mog uma. Tokom obuke za optimizatore uče nas koliko je, kad god treba doneti neku odluku, važno da pomno prosejemo sve raspoložive elemente za zaključivanje i da uklonimo sve predrasude i sve lične emocije. Ali osećanja koja sad imam su tako jaka da bi bilo sasvim nemoguće dati im neki nizak prioritet."
<BR>&nbsp;&nbsp;&nbsp;&nbsp;&nbsp;Ričard se nasmeja. "Molim te, nemoj me pogrešno shvatiti, Arči - ne smejem se tebi - ali, upravo si opisao, tipično oktoskim rečima, ono što većina ljudi oseća neprestano. Vrlo je mali broj nas sposoban da ikad ovlada 'ličnim emotivnim reakcijama' u meri koju bi i sam želeo da postigne... Možda nas tek sad, prvi put, zaista razumeš. Ako shvataš šta hoću da kažem."
<BR>&nbsp;&nbsp;&nbsp;&nbsp;&nbsp;"Užas", reče Arči. "Obuzima me oštro osećanje gubitka. Nedostaju mi Plava i Džejmi. Ali i moćno osećanje ljutnje na Nakamuru, zato što nas drži u zatvoru. Bojim se da će me gnev navesti na neki neoptimalan postupak."
<BR>&nbsp;&nbsp;&nbsp;&nbsp;&nbsp;"Ali, ta osećanja koja opisuješ obično nisu povezana, bar ne kod ljudskih bića, sa seksualnošću. Da li barikan deluje i kao nekakvo sredstvo za umirenje, za potiskivanje svih osećanja?"
<BR>&nbsp;&nbsp;&nbsp;&nbsp;&nbsp;Arči prvo dovrši doručak pa tek onda odgovori. "Ti i ja smo veoma različita stvorenja. Kao što sam ranije govorio, veoma je opasno projektovati nešto sa jedne žive vrste na drugu. Pamtim kako smo na sastanku optimizatora vodili prvu diskusiju o ljudskim bićima, kad ste provalili iz svog habitata. Oko sredine sastanka, glavna optimizatorka je naglasila da ne smemo sagledavati vašu rasu mrežom naših pojmova. Moramo pomno posmatrati, rekla je ona, pribavljati podatke, i uklapati ih u konzistentne celine, ali ih ne smemo obojiti našim iskustvima. Sve ovo verovatno predstavlja, u nekom smislu reči, ogradu u odnosu na ono što ću ti sad reći. Naime, moje je lično mišljenje, zasnovano na mom posmatranju ljudskih bića, da je seksualna čežnja prava pokretačka sila svih jakih emocija kod vaše vrste. Mi oktoi u trenutku seksualnog dozrevanja imamo jedan jak diskontinuitet, popnemo se na veliki stepenik, samo jedan. Promenimo se od potpuno aseksualnih u potpuno seksualna bića, za vrlo kratko vreme. Kod ljudi je taj proces mnogo sporiji i delikatniji. Polni hormoni su prisutni, u različitim koncentracijama, još od ranih faza razvoja ljudskog fetusa. Tvrdim, i rekao sam to Glavnoj, da postoji mogućnost da sve vaše nekontrolisane emocije potiču od polnih hormona. Ljudsko biće bez ikakve seksualnosti bilo bi, možda, sposobno da misli isto onoliko optimalno koliko i oktopauk."
<BR>&nbsp;&nbsp;&nbsp;&nbsp;&nbsp;"Veoma zanimljiva ideja!" reče Ričard uzbuđeno. Ustade i poče da šetka. "Znači, ti sugerišeš da čak i odbijanje deteta da, recimo, pozajmi svoju igračku nekom drugom detetu ima neke veze sa seksualnošću?"
<BR>&nbsp;&nbsp;&nbsp;&nbsp;&nbsp;"Moguće je", odgovori Arči. "Možda Galilej uvežbava posesivnost, koju će kao odrastao čovek ispoljavati na planu seksualnosti, kad god uskraćuje svoje igračke Kepleru. Nema sumnje da je odanost ljudskog deteta roditelju suprotnog pola prethodnica stavova odraslih."
<BR>&nbsp;&nbsp;&nbsp;&nbsp;&nbsp;Arči zaustavi boje kad vide da mu je Ričard okrenuo leđa i dao se u još oštriji hod tamo-amo. "Pardon", reče Ričard vraćajući se nekoliko trenutaka kasnije i sedajući opet ispred oktoa. "Pade mi nešto na um, u vezi s ovom našom pričom o vladanju emocijama. Pamtiš jedan naš raniji razgovor u kome si odbacio pojam Boga kao 'evolucioni poremećaj' potreban svim vrstama u razvoju kao privremeni most od prve svesti ka informatičkoj eri? Da li su ove sadašnje promene u tebi učinile da promeniš stav o pitanju Boga?"
<BR>&nbsp;&nbsp;&nbsp;&nbsp;&nbsp;Po čitavom gornjem delu oktovog tela prosu se poplava raznih boja, za koju je Ričard odmah znao da je smeh. "Vi ljudi ste apsolutno obuzeti tom vašom idejom Boga. Čak i oni među vama koji, kao ti Ričarde, tvrde da nisu religiozni, troše mnogo vremena na razmišljanje ili diskusije o toj temi. Kao što sam ti objasnio pre nekoliko meseci, mi oktoi najviše cenimo informaciju. Tako su nas Prethodnici naučili. Ne postoji nijedna proverljiva informacija o ma kakvom bogu, a naročito ne u ma kakvoj vezi sa svakidašnjim pojavama u univerzumu."
<BR>&nbsp;&nbsp;&nbsp;&nbsp;&nbsp;"Nisi baš razumeo moje pitanje", prekide ga Ričard, "ili ga ja nisam postavio dovoljno precizno. Želim da znam sledeće: možeš li u ovom tvom novom, emotivnom stanju da shvatiš zašto druga inteligentna bića stvaraju, hm, personalizovanog Boga radi, recimo, utehe, ili kao objašnjenje za sve neobjašnjivo?"
<BR>&nbsp;&nbsp;&nbsp;&nbsp;&nbsp;Arči se nasmeja novom poplavom kolora. "Veoma si pametan, Ričarde. Želiš da ja potvrdim tvoje mišljenje, naime, da je Bog jedna pomisao koja se rađa iz emocija, iz neke čežnje ne mnogo različite od seksualne. To bi značilo da je i predstava Boga proizvod polnih hormona. Ne mogu da idem tako daleko. Nemam dovoljno informacija. Ali mogu reći, imajući u vidu buru koja je u meni nastala poslednjih nekoliko dana, da sad razumem tu reč 'čežnja', koja mi ranije nije značila ništa."
<BR>&nbsp;&nbsp;&nbsp;&nbsp;&nbsp;Ričard se zadovoljno osmehnu. Njihove rasprave su svakoga dana tekle ovako, pre nego što je Arči potrošio poslednje količine barikana. "Baš bi bilo dobro da sad možemo da se čujemo sa svima našima u Zelengradu, zar ne?"
<BR>&nbsp;&nbsp;&nbsp;&nbsp;&nbsp;Arči je znao šta Ričard predlaže. Obojica su dobro pazili da nikad ne pomenu kvadroide, i da ne daju nikakav drugi nagoveštaj o oktoskom obaveštajnom sistemu. Nisu želeli da upozore Nakamuru i njegove stražare. Sada, međutim, oko Arčijeve glave potekoše nove trake boja, na pravom oktoskom jeziku, a ne više na onom dijalektu podešenom za ljudske oči. Ričard je gledao ćutke. Uspevao je da shvati glavninu poruke.
<BR>&nbsp;&nbsp;&nbsp;&nbsp;&nbsp;Arči je formalno pozdravio glavnu optimizatorku i izrazio žaljenje što njihova misija još nije postigla uspeh. Poslao je, posle toga, dve lične poruke, jednu kratku za Džejmija i jednu dužu, Plavoj. Dok je emitovao signale namenjene doktorki Plavoj, njegovoj doživotnoj partnerki, nekontrolisani naleti boje kvarili su redosled uspravnih traka. Ričard je tokom protekla dva meseca dobro upoznao svog podrumskog družbenika; sad je bio fasciniran i dirnut ovim znacima nesuzdržane emocije.
<BR>&nbsp;&nbsp;&nbsp;&nbsp;&nbsp;Kad je Arči završio, Ričard priđe i stavi mu ruku na leđa. "Je l' se sad osećaš bolje?"
<BR>&nbsp;&nbsp;&nbsp;&nbsp;&nbsp;"Na neki način bolje", odgovori Arči. "Ali, u isti mah, i lošije. Sada sam svesniji nego ikad ranije da možda više nikad neću videti doktorku Plavu i Džejmija."
<BR>&nbsp;&nbsp;&nbsp;&nbsp;&nbsp;"Ja ponekad zamišljam šta bih rekao mojoj Nikol", prekide ga Ričard, "kad bih imao telefon." Zatim izgovori svaku reč veoma jasno, prenaglašavajući pokrete usana: "Nedostaješ mi, Nikol. Volim te svim srcem."
<BR>
<BR>&nbsp;&nbsp;&nbsp;&nbsp;&nbsp;Ričard gotovo nikad nije zapamtio da je nešto sanjao. Zato je bilo malo verovatno da bi se spoljašnji zvuci mogli uklopiti u neki započeti san. Kad je dakle, usred noći, čuo iznad sebe nešto nalik na ljudske korake, istoga trena se probudio.
<BR>&nbsp;&nbsp;&nbsp;&nbsp;&nbsp;Arči je spavao. Ričard se osvrte i shvati da je noćno svetlo u uglu, gde im je bio WC - ugašeno. Uzbunjen, on probudi svog kompanjona.
<BR>&nbsp;&nbsp;&nbsp;&nbsp;&nbsp;"Šta je?" zapita Arči bojama.
<BR>&nbsp;&nbsp;&nbsp;&nbsp;&nbsp;"Čuo sam nešto neuobičajeno iznad nas", prošaputa Ričard.
<BR>&nbsp;&nbsp;&nbsp;&nbsp;&nbsp;Začu se onda zvuk laganog otvaranja podrumskih stepenica, zatim tihi korak na vrhu stepeništa, pa sledeći. Ričard je naprezao oči, ali u gotovo potpunoj tami nije ništa uspevao da vidi.
<BR>&nbsp;&nbsp;&nbsp;&nbsp;&nbsp;"Jedna žena i jedan policajac", reče Arči, koji je na infracrvenoj talasnoj dužini video zahvaljujući toploti kojom su zračile pridošlice. "Zastali su na trećem stepeniku."
<BR>&nbsp;&nbsp;&nbsp;&nbsp;&nbsp;Pobiće nas, pomisli Ričard. Silan strah ga preplavi. On se primače Arčiju. Začu lagano zatvaranje podrumskih vrata i opet korake niz stepenište.
<BR>&nbsp;&nbsp;&nbsp;&nbsp;&nbsp;"Gde su sad?" šapnu.
<BR>&nbsp;&nbsp;&nbsp;&nbsp;&nbsp;"Sišli su", reče Arči. "Prilaze. Mislim da je ta žena..."
<BR>&nbsp;&nbsp;&nbsp;&nbsp;&nbsp;"Tata!" začu Ričard glas iz prošlosti. "Gde si, tata?"
<BR>&nbsp;&nbsp;&nbsp;&nbsp;&nbsp;Jebo te! To je Keti! "Ovde sam, Keti!", odgovori on, preglasno. Ponovi tiše: "Ovde sam", nastojeći da obuzda svoje uzbuđenje.
<BR>&nbsp;&nbsp;&nbsp;&nbsp;&nbsp;Vrlo tanak zrak iz baterijske lampe poče lutati po zidu iza njegovog madraca. Najzad se zaustavi na njegovom bradatom licu. Nekoliko sekundi kasnije Keti se saplete o Arčija i bukvalno pade ocu u naručje.
<BR>&nbsp;&nbsp;&nbsp;&nbsp;&nbsp;Poljubila ga je i zagrlila. Suze su joj tekle niz obraze. Ričarda je sve ovo toliko prestrašilo da u prvi mah nije mogao da odgovori ni na jedno od njenih pitanja. "Da... da, dobro mi je", reče najzad. "Ne mogu verovati da si to ti... Keti, o, Keti. Da, ta 'siva gomila nečega', koju si šutnula maločas, to je moj prijatelj i drug u zatvoru, Arči, oktopauk..."
<BR>&nbsp;&nbsp;&nbsp;&nbsp;&nbsp;Nekoliko sekundi kasnije čvrsto se rukovao, u mraku, sa čovekom koga je Keti predstavila samo rečima 'moj prijatelj'. Posle nekoliko minuta razgovora o porodici, Keti žurno reče: "Nemamo mnogo vremena. Napravili smo kratak spoj na električnoj mreži za celu ovu stambenu oblast. To će oni ubrzo popraviti."
<BR>&nbsp;&nbsp;&nbsp;&nbsp;&nbsp;"Znači, bežimo?" upita Ričard.
<BR>&nbsp;&nbsp;&nbsp;&nbsp;&nbsp;"A, ne", reče Keti. "Svakako bi te uhvatili i ubili. Samo sam htela da te vidim. Kad sam čula glasine da si ti u zatvoru, negde u Novom Edenu... O, tata, kako si mi nedostajao! Toliko te volim!"
<BR>&nbsp;&nbsp;&nbsp;&nbsp;&nbsp;Ričard zagrli svoju uplakanu ćerku i ostade tako. Suviše je mršava, pomisli on. Gotovo kost i koža. "Volim i ja tebe, Keti." Odmičući se malo, on nastavi. "Hajde, osvetli lice, da vidim tvoje lepe oči."
<BR>&nbsp;&nbsp;&nbsp;&nbsp;&nbsp;"Ne, tata", reče ona, i još čvršće ga zagrli. "Izgledam kao matora, istrošena ženska. Hoću da me pamtiš onakvu kakva sam bila. Težak je bio moj..."
<BR>&nbsp;&nbsp;&nbsp;&nbsp;&nbsp;"Nije verovatno da će te još dugo držati ovde, Vejkfilde", prekide je muški glas iz mraka. "Praktično cela kolonija je čula priču o vašem dolasku u vojni bivak."
<BR>&nbsp;&nbsp;&nbsp;&nbsp;&nbsp;"Dakle, dobro ti je, tata?" nastavi Keti posle kratke tišine. "Hrane te kako treba?"
<BR>&nbsp;&nbsp;&nbsp;&nbsp;&nbsp;"Da, dobro mi je... ali ništa nismo rekli o tebi. Čime se baviš? Jesi li srećna?"
<BR>&nbsp;&nbsp;&nbsp;&nbsp;&nbsp;"Dobila sam još jedno unapređenje", reče ona brzo. "Moj novi stan je divan. Trebalo bi da ga vidiš. Imam i prijatelja koji se brine o meni..."
<BR>&nbsp;&nbsp;&nbsp;&nbsp;&nbsp;"Baš mi je drago", reče Ričard. Tada je Franc podseti da je vreme da krenu. "Uvek si bila najpametnije dete. Zaslužuješ nešto sreće."
<BR>&nbsp;&nbsp;&nbsp;&nbsp;&nbsp;Keti najednom poče da rida, i spusti glavu na očeva prsa. "Tata, o, tata... drži me sad."
<BR>&nbsp;&nbsp;&nbsp;&nbsp;&nbsp;Ričard je obuhvati rukama. "Pa šta je, Keti?" reče blago.
<BR>&nbsp;&nbsp;&nbsp;&nbsp;&nbsp;"Neću više da te lažem. Radim za Nakamuru, kao šefica prostitutki. I narkomanka sam... totalno, sto posto sam zavisna."
<BR>&nbsp;&nbsp;&nbsp;&nbsp;&nbsp;Plakala je još dugo. Ričard ju je držao i tapšao po leđima. "Ali, ipak te volim, stvarno te volim, tata", reče ona kad je napokon digla glavu. "Oduvek sam te volela, i uvek ću te voleti. Užasno mi je žao što sam te razočarala."
<BR>&nbsp;&nbsp;&nbsp;&nbsp;&nbsp;"Keti, mi moramo sad da krenemo", reče Franc čvrsto. "Ako dođe struja dok smo još ovde, bićemo u dubokim govnima."
<BR>&nbsp;&nbsp;&nbsp;&nbsp;&nbsp;Keti žurno poljubi oca u usne, i poslednji put pogladi prstima njegovu bradu. "Dobro se brini o sebi, tata. I ne odriči se nade."
<BR>&nbsp;&nbsp;&nbsp;&nbsp;&nbsp;Zrak baterijske lampe bio je tanki prst svetlosti ispred njih, dok su žurno išli do stepenica. "Zbobom, tata", reče Keti.
<BR>&nbsp;&nbsp;&nbsp;&nbsp;&nbsp;"Volim i ja tebe, Keti", reče on, osluškujući žurne korake svoje kćeri kako odmiču u visinu.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
