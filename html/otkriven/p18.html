<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Deset sati Maks se nije probudio. Robert i Nikol su ga temeljito pregledali ali nisu našli nikakvu ranu niti povredu. Robert je nekoliko puta ispričao kako je avantura tekla; jedino nije mogao da ispričati šta se dešavalo u onom jednom kritičnom minutu dok je Maks bio sam u crvenom hodniku.
<BR>&nbsp;&nbsp;&nbsp;&nbsp;&nbsp;Porodica je uglavnom postavljala pitanja o onome što su videli u 'nemom filmu': da li je na Eli i Epi bilo ikakvih tragova izmučenosti ili prisile da učestvuju u filmu? da li su omršavile? da li su izgledale odmorne?
<BR>&nbsp;&nbsp;&nbsp;&nbsp;&nbsp;"Mislim da sad znamo mnogo više o prirodi naših domaćina", reče Ričard kad se druga, detaljnija porodična diskusija o ovim događajima bližila kraju. "Kao prvo i najvažnije, sad je jasno da oktoi, ili neko drugi ko je na vlasti ovde, redovno posmatraju šta mi radimo, slušaju naše razgovore - i razumeju ih. Nema drugog mogućeg objašnjenja za činjenicu da su Maksu i Robertu prikazali film u kome se pojavljuju baš njih dve... Drugo, njihov tehnološki nivo, bar kad je reč o projektovanju filmova, ili je nekoliko stotina godina iza našeg, ili je Robert u pravu kad tvrdi da nikakvog projektora nije bilo ni u sobi ni iza zida, što bi onda značilo da je njihova tehnologija toliko usavršena da nama izgleda kao magija. Treće..."
<BR>&nbsp;&nbsp;&nbsp;&nbsp;&nbsp;"Čika-Ričarde", prekide ga Patrik. "Zašto je film bio bez tona? Zar nije bilo mnogo lakše da Eli i Epi naprosto kažu da dobro žive? Nije li mnogo verovatnije da su oktoi gluvi, nego da je njihova tehnologija zastala na nivou nemih filmova?"
<BR>&nbsp;&nbsp;&nbsp;&nbsp;&nbsp;"Kakva zanimljiva ideja", odgovori Ričard. "Ni na pamet nam nije pala, dosad, takva mogućnost. Gluvi a uspešno komuniciraju..."
<BR>&nbsp;&nbsp;&nbsp;&nbsp;&nbsp;"Bića koja su veliki deo svoje evolucije provela u okeanu, često su gluva", reče Nikol. "Njihove čulne potrebe, da bi opstali, na drugim su talasnim dužinama, a pošto im je na raspolaganju ograničen broj ćelija, koje treba da posluže i za senzorijum i za obradu podataka, sluh se naprosto ne razvije."
<BR>&nbsp;&nbsp;&nbsp;&nbsp;&nbsp;"Ja sam na Tajlandu radila s osobama oštećenog sluha", reče Nai, "i bila sam zadivljena činjenicom da gluvoća ne onesposobljava čoveka, ne u značajnoj meri, u naprednoj kulturi. Znakovni jezik gluvih izuzetno je uspešan, kako u pogledu složenosti tako i domašaja. Danas na Zemlji gluv čovek može da bude lovac, a može i da se odbrani od životinja koje pokušavaju da ulove njega. Kolorni jezik oktopauka je više nego adekvatan za komunikaciju."
<BR>&nbsp;&nbsp;&nbsp;&nbsp;&nbsp;"Čekaj malo s tim", reče Robert. "Nismo li prevideli izvesne prilično jake dokaze da oktići imaju sluh? Kako su mogli znati da Maks i ja polazimo da nađemo njih dve, ako nisu prisluškivali naše razgovore?"
<BR>&nbsp;&nbsp;&nbsp;&nbsp;&nbsp;Nekoliko sekundi vladala je tišina. "Možda su naterali Eli i Epi da prevode ono što se ovde govorilo?" reče Ričard.
<BR>&nbsp;&nbsp;&nbsp;&nbsp;&nbsp;"Za to bi se morala ispuniti dva uslova, prilično slabo verovatna", reče Patrik. "Prvo, ako su gluvi, zašto bi uopšte imali minijaturnu, visoko usavršenu opremu za snimanje zvuka? Drugo, ideja da one prevode za njih podrazumeva jedan nivo komunikacije među njima, koji teško da se mogao dostići za samo mesec dana... Ne, po mom mišljenju, oktoi su verovatno pogodili svrhu Maksovog i Robertovog putovanja na osnovu vizuelnih nagoveštaja - a to su pre svega portreti dve žene na našem prenosivom računaru."
<BR>&nbsp;&nbsp;&nbsp;&nbsp;&nbsp;"Bravo!" uzviknu Ričard. "To je izvrsno razmišljanje."
<BR>&nbsp;&nbsp;&nbsp;&nbsp;&nbsp;Stupajući u sredinu grupe Maks zapita: "Hoćete li vi, momci, cele noći da klepećete o tom sranju?"
<BR>&nbsp;&nbsp;&nbsp;&nbsp;&nbsp;Svi skočiše. "Jesi li dobro?" upita Nikol.
<BR>&nbsp;&nbsp;&nbsp;&nbsp;&nbsp;"Ma kako ne. Čak sam se fino odmorio..."
<BR>&nbsp;&nbsp;&nbsp;&nbsp;&nbsp;"Ispričaj nam šta je bilo", prekide ga Robert. "Čuo sam kad je tvoja puška opalila, ali dok sam došao, dva oktića su te već nosila."
<BR>&nbsp;&nbsp;&nbsp;&nbsp;&nbsp;"Ne znam ni ja šta je bilo", reče Maks. "Trenutak pre nego što sam se onesvestio, osetio sam vruć ubod u zadnju stranu vrata... To je bilo sve. Svakako me je neki od onih oktoa iza mene pogodio nečim što njima služi kao strelica za uspavljivanje."
<BR>&nbsp;&nbsp;&nbsp;&nbsp;&nbsp;Protrlja se po vratu. Nikol mu priđe da pogleda to mesto. "Ne vidim ni najmanju rupicu, sada", reče ona. "To mora biti da su neke vrlo tanke strelice."
<BR>&nbsp;&nbsp;&nbsp;&nbsp;&nbsp;Maks pogleda Roberta. "Ne zamišljam da si spasao pušku."
<BR>&nbsp;&nbsp;&nbsp;&nbsp;&nbsp;"Žao mi je, Makse", reče Robert. "To mi je palo na pamet tek kad smo bili u vagonu."
<BR>&nbsp;&nbsp;&nbsp;&nbsp;&nbsp;Maks pogleda svoje prijatelje. "Dobro, narode, želim da znate da je moja pobuna završena. Uverio sam se da se mi ne možemo boriti protiv tih stvorova. Zato bismo mogli pristati na njihove planove."
<BR>&nbsp;&nbsp;&nbsp;&nbsp;&nbsp;Nikol položi ruku na rame svog prijatelja. "Evo novog Maksa Paketa", reče ona s osmehom.
<BR>&nbsp;&nbsp;&nbsp;&nbsp;&nbsp;"Možda sam zadrt", odgovori Maks, takođe s osmehom, "ali ne verujem da sam glup."
<BR>
<BR>&nbsp;&nbsp;&nbsp;&nbsp;&nbsp;"Meni se ne čini da se od nas očekuje da svi pređemo u Patrikov iglo", reče Maks sledećeg jutra, posle dolaska i odlaska vagona za snabdevanje.
<BR>&nbsp;&nbsp;&nbsp;&nbsp;&nbsp;"Zašto?" upita Ričard. "Osmotri argumente. Nesumnjivo je sazidan za stanovanje ljudi. Inače ne bi napravili stepenište."
<BR>&nbsp;&nbsp;&nbsp;&nbsp;&nbsp;"Zato što nije pametno", reče Maks. "Naročito ne za decu. Nema tu dovoljno prostora za duže stanovanje. Mislim da je to nekakava usputna stanica, 'brvnara u šumi', ako vam se taj izraz više sviđa."
<BR>&nbsp;&nbsp;&nbsp;&nbsp;&nbsp;Nikol pokuša da zamisli kako bi njih desetoro živelo u teskobi te nove građevine koju je Patrik opisao. "Shvatam šta hoćeš da kažeš, Makse. Šta predlažeš?"
<BR>&nbsp;&nbsp;&nbsp;&nbsp;&nbsp;"Zašto ne bi nekoliko nas otišlo u iglo, da pažljivije osmotrimo? Patrik je izviđao nabrzinu, možda mu je nešto promaklo. U svakom slučaju, trebalo bi da bude savršeno jasno šta oni od nas očekuju. Ne liči na njih da ostave ma kakav prostor za nedoumicu."
<BR>&nbsp;&nbsp;&nbsp;&nbsp;&nbsp;Za izviđačku misiju odabrani su Ričard, Maks i Patrik. Međutim, polazak je odložen da bi Patrik prvo ispunio svoje obećanje Galileju. Pošao je zato za tim petogodišnjim dečakom, uz dugo spiralno stepenište a zatim hodnikom do početka drugog stepeništa. Na tom mestu je dečak priznao da se umorio i da ne može dalje da se penje. Pri silasku, noge su ga izdale tako da je poslednjih dvanaest metara nadole Patrik morao da ga nosi na rukama.
<BR>&nbsp;&nbsp;&nbsp;&nbsp;&nbsp;"Možeš li ti još jednom do gore?" upita Ričard Patrika.
<BR>&nbsp;&nbsp;&nbsp;&nbsp;&nbsp;"Verujem da mogu", reče Patrik nameštajući ranac na leđa.
<BR>&nbsp;&nbsp;&nbsp;&nbsp;&nbsp;"Sad bar Patrik neće morati da zastajkuje svaki čas, da sačeka da ga mi matorci sustignemo", reče Maks osmehujući se.
<BR>&nbsp;&nbsp;&nbsp;&nbsp;&nbsp;Kad su se popeli do vrha cilindričnog stepeništa, stali su da razgledaju prostranstvo oko sebe. "Ponekad", reče Maks, dugo zadržavajući pogled na veličanstvenim bojama duge na svodu koji je sad bio samo nekoliko metara iznad njegove glave, "pomislim da je sve ovo što mi se dogodilo od ukrcavanja na 'Pintu' samo jedan san... Kako uklopiti kokoške, prasiće, ili Arkanzas ceo, u ovu sliku ovde? Neizvodljivo..."
<BR>&nbsp;&nbsp;&nbsp;&nbsp;&nbsp;Krenuše gornjim hodnikom. "Mora biti teško", reče Patrik dok su odmicali, "pomiriti sve ovo s tvojim normalnim životom na Zemlji. Ali, pomisli kako je meni. Rođen sam na svemirskom brodu vanzemaljaca, u blizini zvezde Sirijus. Proveo sam više od pola života uspavan. Pojma nemam šta je 'normalno'..."
<BR>&nbsp;&nbsp;&nbsp;&nbsp;&nbsp;"Pa, jebi ga", reče Maks prebacujući ruku mladiću preko ramena, "da sam ja na tvom mestu, bio bih sto posto lud."
<BR>&nbsp;&nbsp;&nbsp;&nbsp;&nbsp;Kasnije, dok su se uspinjali drugim stepeništem, Maks stade i okrete se Ričardu, dole. "Nadam se da shvataš, Vejkfilde", reče on toplo, "da sam ja samo jedan drski zajebant i da nemam ništa lično protiv tebe, a povodom onih svih rasprava poslednjih nekoliko dana."
<BR>&nbsp;&nbsp;&nbsp;&nbsp;&nbsp;Ričard se osmehnu. "Razumem, Makse. Takođe znam da sam ja isto toliko arogantan koliko si ti drzak... Prihvatam tvoje indirektno izvinjenje ako ti prihvataš moje."
<BR>&nbsp;&nbsp;&nbsp;&nbsp;&nbsp;Maks je odglumio uvređenost. "Jeeee, kakvo izvinjenje?" reče on stupajući na stepenište.
<BR>&nbsp;&nbsp;&nbsp;&nbsp;&nbsp;Iglo je bio baš kao što ga je Patrik opisao. Njih trojica su onda navukli jakne i pripremili se da iziđu napolje. Ričard krenu napred i ugleda drugi iglo pre nego što su Maks i Patrik i stigli da udahnu oštar ramanski vazduh.
<BR>&nbsp;&nbsp;&nbsp;&nbsp;&nbsp;"Taj drugi iglo nije postojao, čika-Ričarde", ponavljao je Patrik. "Obišao sam celu oblast."
<BR>&nbsp;&nbsp;&nbsp;&nbsp;&nbsp;Drugi iglo, koji je bio skoro tačno deset puta manjih dimenzija nego prvi, nalazio se nekih trideset metara udaljen od litice na rubu Cilindričnog mora. Svetlucao je u ramanskom mraku. Njih trojica pođoše tamo. Na manjem iglou se odjednom otvoriše vrata. Iziđoše dve majušne ljudske figure. Bile su visoke po dvadesetak centimetara i osvetljene iznutra.
<BR>&nbsp;&nbsp;&nbsp;&nbsp;&nbsp;"Šta, do vraga..." poče Maks.
<BR>&nbsp;&nbsp;&nbsp;&nbsp;&nbsp;"Gledajte", reče Patrik uzbuđeno, "to su mama i čika-Ričard!"
<BR>&nbsp;&nbsp;&nbsp;&nbsp;&nbsp;Ta dva obličja obrnula su se, u mraku, ka jugu, okrećući leđa litici i moru. Ričard, Maks i Patrik požuriše da stanu pored njih i što bolje ih pogledaju. Mali stvorovi bili su obučeni gotovo isto kao Ričard i Nikol juče. Izuzetna pažnja bila je posvećena pojedinostima. Kosa, lice, boja kože - čak i oblik i boja Ričardove brade - savršeno su odgovarali originalnim Vejkfildovima. Oba mala stvora imala su rance na leđima.
<BR>&nbsp;&nbsp;&nbsp;&nbsp;&nbsp;Maks se sagnuo i pokušao da podigne figuru Nikol, ali je pri dodiru osetio električni udar. Robotić se okrete ka Maksu i energično odmahnu glavom. Ljudi pođoše još stotinu metara za malenim parom, pa stadoše.
<BR>&nbsp;&nbsp;&nbsp;&nbsp;&nbsp;"Nema mnogo dileme šta se od nas sada traži", reče Ričard.
<BR>&nbsp;&nbsp;&nbsp;&nbsp;&nbsp;"Nema", reče Maks. "Pozvani ste, ti i Nikol."
<BR>
<BR>&nbsp;&nbsp;&nbsp;&nbsp;&nbsp;Sledećeg popodneva Ričard i Nikol su u rance spakovali hranu i vodu za nekoliko dana, i oprostili se od svoje porodice. Niki je proteklu noć prespavala između njih dvoje, a sad je, na odlasku dede i babe, bila sva u suzama.
<BR>&nbsp;&nbsp;&nbsp;&nbsp;&nbsp;Uspon uza stepenice bio je veoma naporan. "Trebalo je sporije da se penjem", reče Nikol teško dišući. Ona i Ričard stadoše na odmorište ispod svoda i poslednji put mahnuše svima. Nikol je osećala da joj srce u prsima bije aritmično. Strpljivo je čekala da se pojačani otkucaji smire.
<BR>&nbsp;&nbsp;&nbsp;&nbsp;&nbsp;I Ričard je ostao bez daha. "Nismo onako mladi kao pre mnogo godina u Njujorku", reče on posle kraće pauze. Osmehnu se i obgrli Nikol jednom rukom. "Jesi li spremna za nastavak naše avanture?"
<BR>&nbsp;&nbsp;&nbsp;&nbsp;&nbsp;Nikol klimnu glavom. Krenuše dugim tunelom, polako, držeći se za ruke. Kad su došli do drugog stepeništa, Nikol se okrete Ričardu. "Dragi", reče ona s iznenadnom žestinom, "zar nije divno što smo opet samo nas dvoje ovde, nasamo, pa makar to potrajalo i samo nekoliko sati? Volim ja sve druge, ali prilično je teško ponašati se bez prestanka tako prokleto odgovorno..."
<BR>&nbsp;&nbsp;&nbsp;&nbsp;&nbsp;Ričard se vedro nasmeja. "Sama si odabrala tu ulogu, niko ti je nije nametnuo."
<BR>&nbsp;&nbsp;&nbsp;&nbsp;&nbsp;Sagnuo se. Poljubio ju je u obraz. Nikol okrete lice ka njemu i poljubi ga, snažno, u usta.
<BR>&nbsp;&nbsp;&nbsp;&nbsp;&nbsp;"Da li je ovaj poljubac bio predlog", reče on široko se osmehujući, "da provedemo noć u iglou pa da tek sutra krenemo na put?"
<BR>&nbsp;&nbsp;&nbsp;&nbsp;&nbsp;"Čitaš moje misli, gospodine Vejkfild, rekla bih", reče Nikol s koketnim osmehom. "Zapravo, razmišljala sam koliko bi zabavno bilo zamišljati, noćas, da smo opet mladi ljubavnici..." Nasmejala se. "Bar mašta će raditi bez greške, i tebi i meni."
<BR>
<BR>&nbsp;&nbsp;&nbsp;&nbsp;&nbsp;Kad su dospeli na tri stotine metara južno od dva igloa, nisu više mogli da vide ništa osim onoga što su zraci njihovih baterijskih svetiljki uspevali da izvuku iz pomrčine. Teren je, ispod njih, bio sačinjen pretežno od zemlje i sitnog kamenja, ali je bio uglavnom ravan; pa ipak, Ričard i Nikol su se povremeno, u trenucima i najmanje nepažnje, spoticali.
<BR>&nbsp;&nbsp;&nbsp;&nbsp;&nbsp;"Ovo može ispasti jako dugo i zamorno šipčenje po mraku", reče Nikol kad su zastali da popiju malo vode.
<BR>&nbsp;&nbsp;&nbsp;&nbsp;&nbsp;"Uz to, po hladnoći", reče Ričard. "Je l ti nije hladno?"
<BR>&nbsp;&nbsp;&nbsp;&nbsp;&nbsp;"Ne, dok se krećemo." Ona proteže ruke i namesti ranac udobnije.
<BR>&nbsp;&nbsp;&nbsp;&nbsp;&nbsp;Sat kasnije videli su neku svetlost na južnom nebu. Kretala se ka njima, postajući sve veća.
<BR>&nbsp;&nbsp;&nbsp;&nbsp;&nbsp;"Šta misliš, šta je to?" reče Nikol d'Žarden.
<BR>&nbsp;&nbsp;&nbsp;&nbsp;&nbsp;"Možda Plava Vila? 'Zvezda s neba pada, želju kaži sada...'"
<BR>&nbsp;&nbsp;&nbsp;&nbsp;&nbsp;Nikol se nasmeja. "Nemoguć si."
<BR>&nbsp;&nbsp;&nbsp;&nbsp;&nbsp;"Posle ove poslednje noći", reče on gledajući tu svetlost koja se jednako primicala, "osećam se opet kao momčić."
<BR>&nbsp;&nbsp;&nbsp;&nbsp;&nbsp;Naklonila je glavu i tiho se nasmejala. Držali su se za ruke, u tišini, a lopta svetlosti je rasla. Minut kasnije zaustavila se, nekih trideset metara ispred i dvadesetak metara iznad njih. Isključili su baterijske svetiljke jer je ravnica pod nebom Rame bila obasjana dobrih stotinu metara oko njih.
<BR>&nbsp;&nbsp;&nbsp;&nbsp;&nbsp;Ričard je zaklonio šakom oči i pokušavao da odredi kakav je to izvor svetlosti, ali uzalud - svetlost bejaše prejaka. Nije mogao da pogleda pravo u nju. Pođoše dalje. "Šta god da je to", reče Nikol, "nesumnjivo zna kuda mi treba da idemo."
<BR>&nbsp;&nbsp;&nbsp;&nbsp;&nbsp;Dva sata kasnije naišli su na jednu stazu koja je vodila ka jugozapadu. S obe strane staze širila su se rodna polja. Kad su stali za ručak, prošetali su malo i kroz ta polja i otkrili da ovde glavni usev čini jedna biljka slična grašku, ali mekana i žuta: biljka koja im je, pod svodom, često bila na jelovniku. Među stabljike ove biljke ponegde je bio umetnut po jedan red nekih niskih, blistavocrvenih biljaka, koje nikad ranije nisu videli. Ričard iščupa jednu iz zemlje i odmah je ispusti: stabljika se ispod površine tla proširivala u zelenu kožnatu loptu, koja je odmah počela da se grči i uvija. Čim je pala na zemlju, 'biljka' potrča, pomoću svojih korenčića, zavuče se u rupu u kojoj je bila, i opet se ukopa, kao de ništa nije dogodilo.
<BR>&nbsp;&nbsp;&nbsp;&nbsp;&nbsp;Ričard se nasmeja. "Moraću dobro da razmislim pre nego što iščupam bilo šta drugo."
<BR>&nbsp;&nbsp;&nbsp;&nbsp;&nbsp;"Gle ono", reče Nikol trenutak kasnije. "Zar nije to jedna od životinja koje su gradile stepenište?"
<BR>&nbsp;&nbsp;&nbsp;&nbsp;&nbsp;Produžili su puteljkom, onda opet prošetali po njivama, da vide čega tamo ima. Njima ususret je zaista dolazilo jedno od velikih mravolikih stvorenja sa šest dugih ruku. Bralo je povrće, na zapanjujuće efikasan način, zahvatajući jednovremeno tri reda biljaka levo i tri reda desno od sebe. Svaka ruka, ili surla, brala je plodove sa jednog reda biljaka i spuštala ih na zemlju, u gomile koje su ostajale između vrsta, na razmacima od po dva metra. Bio je to izuzetan prizor: svih šest ruku istovremeno u punom zamahu, a svaka obavlja svoj, drugačiji zadatak, na drugoj udaljenosti.
<BR>&nbsp;&nbsp;&nbsp;&nbsp;&nbsp;Kad je stvorenje došlo do puteljka, hitro je smotalo svih šest ruku, prešlo puteljkom šest redova biljaka i zaokrenulo opet u njivu, sada u suprotnom smeru. Žetva je išla s juga na sever, tako da su Ričard i Nikol, kad su nastavili pešačenje, prošli kroz polja na kojima je džinovski 'mrav' već uradio svoj posao. Tu su videli male hitre stvorove glodarskog izgleda, koji su grabili plodove sa gomila i odnosili ih, trčkajući hitro nekud na zapad.
<BR>&nbsp;&nbsp;&nbsp;&nbsp;&nbsp;Kako bi Ričard i Nikol stigli do neke raskrsnice puteljaka, između njiva, lebdeće svetlo je svaki put pokazalo na koju stranu da krenu. Polja su se pružala kilometrima. Usevi su se nekoliko puta promenili, ali njih dvoje, sada gladni i umorni, nisu više zastajali da razgledaju svaku novu vrstu biljaka.
<BR>&nbsp;&nbsp;&nbsp;&nbsp;&nbsp;Posle dužeg vremena stigli su do jedne ledine mekanog tla. Svetlost iznad njih tu zaplovi tri puta ukrug, a onda se zadrža iznad jedne tačke na sredini te ravnice. "Pogađam, pogađam, ovde treba da prenoćimo", reče Ričard.
<BR>&nbsp;&nbsp;&nbsp;&nbsp;&nbsp;"Sa zadovoljstvom", reče ona, dopuštajući Ričardu da joj pomogne oko skidanja ranca. "Mislim da mi neće biti nimalo teško da zaspim, čak ni na tvrdoj podlozi."
<BR>&nbsp;&nbsp;&nbsp;&nbsp;&nbsp;Večerali su, zatim našli jedno udobno ulegnuće gde su mogli da zaspe jedno uz drugo. Kad su oboje već dospeli u stanje između jave i sna, svetlost iznad njih poče da slabi, a zatim da se spušta ka tlu.
<BR>&nbsp;&nbsp;&nbsp;&nbsp;&nbsp;"Gledaj, sleće", šapnu Ričard.
<BR>&nbsp;&nbsp;&nbsp;&nbsp;&nbsp;Nikol je otvorila oči. Gledala je kako se taj izvor svetlosti, sve slabiji i slabiji, elegantnom lučnom putanjom spušta na drugu stranu ledine. Po sletanju, sjaj se svede na slabo žarenje. Njih dvoje nisu dobro osmotrili to stvorenje, ali su razaznali da je to neka izdužena, mršava kreatura sa krilima dvaput dužim od tela.
<BR>&nbsp;&nbsp;&nbsp;&nbsp;&nbsp;"Divovski svitac", reče Ričard kad je stvorenje sasvim utonulo u mrak.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
