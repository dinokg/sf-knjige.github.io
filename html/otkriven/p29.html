<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Maks je bio sav kao na iglama. "Ja, što se mene tiče, ne želim da ostanem ovde ni minut duže nego što je neizbežno. Više nemam poverenja u njih. Ričarde, vidi, prokleto dobro znaš da sam u pravu. Jesi vid'o kako je brzo Arči izvukao iz torbe onu, kao, cev, kad je iguana skočila Bendžiju na leđa? Čuo sam samo jedno 'pšššš!' i sve je bilo gotovo. Gušter leži na zemlji, mrtav ili paralisan. Arči bi isto uradio bilo kome od nas ako bismo se ponašali kako oni ne žele."
<BR>&nbsp;&nbsp;&nbsp;&nbsp;&nbsp;"Makse, mislim da preteruješ", reče Ričard.
<BR>&nbsp;&nbsp;&nbsp;&nbsp;&nbsp;"Je li? Jučerašnji događaji su me samo podsetili koliko smo bespomoćni..."
<BR>&nbsp;&nbsp;&nbsp;&nbsp;&nbsp;"Makse", prekide ga Nikol, "zar ne misliš da je to razgovor za neko drugo vreme, kad malo smirimo emocije?"
<BR>&nbsp;&nbsp;&nbsp;&nbsp;&nbsp;"Ne mislim", reče Maks naglašeno. "Ne mislim. Hoću ovo da rešimo sad, ovog jutra. Zato sam rekao Nai da nahrani decu u njenoj kući."
<BR>&nbsp;&nbsp;&nbsp;&nbsp;&nbsp;"Pa ne predlažeš valjda da krenemo baš sad, kad je Eponina pred samim porođajem", reče Nikol.
<BR>&nbsp;&nbsp;&nbsp;&nbsp;&nbsp;"Naravno da ne. Ali mislim da treba izvlačiti dupe odavde čim ona bude u stanju da putuje. Boga mu, Nikol, kakav uopšte život možemo imati ovde? Niki i blizanci su se zaista usrali od straha. Tvrdim da nedeljama neće smeti da provire iz naše zone; možda i nikad. Time još nismo došli do važnijeg pitanja, naime: zašto su nas oktići uopšte doveli ovamo? Jesi li videla sve one akrepe na stadionu juče? Zar ti se nije učinilo da svi oni rade za oktiće, na ovaj ili onaj način? Zar nije verovatno da ćemo i mi uskoro dobiti neku pregradu u njihovom sistemu?"
<BR>&nbsp;&nbsp;&nbsp;&nbsp;&nbsp;Tek sad progovori i Eli. "Oduvek sam imala poverenje u oktopauke. Imam i sad. Ne verujem da spremaju neku demonsku zaveru da nas uvuku u taj njihov sistem na neki način koji bi za nas bio neprihvatljiv... Ali, juče sam nešto zaista naučila, ili se bar podsetila. Kao majka imam obavezu da obezbedim mojoj kćeri životnu okolinu u kojoj će ona moći da cveta i da bude srećna. Više ne verujem da je to ovde u Zelengradu."
<BR>&nbsp;&nbsp;&nbsp;&nbsp;&nbsp;Nikol iznenađeno pogleda Eli. "Znači i ti bi volela da odeš?"
<BR>&nbsp;&nbsp;&nbsp;&nbsp;&nbsp;"Da, majko."
<BR>&nbsp;&nbsp;&nbsp;&nbsp;&nbsp;Nikol pogledom poče kružiti po licima svih prisutnih oko stola. Po izrazima lica Eponine i Patrika jasno je videla da se oni slažu s Maksom i Eli. "Da li iko zna kakvo je Naino mišljenje o ovome?" upita ona.
<BR>&nbsp;&nbsp;&nbsp;&nbsp;&nbsp;Patrik malo pocrvene videći da sad Maks i Eponina gledaju u njega, kao da je on nadležan da odgovori. "O tome smo pričali noćas", reče on. "Nai je već neko vreme ubeđena da deca vode suviše skučen život, ovako izolovana u našoj zoni. Ali takođe se boji, zbog onog što se desilo juče, da bi pokušaj da slobodno živimo u oktoskoj zajednici bio opasan po decu."
<BR>&nbsp;&nbsp;&nbsp;&nbsp;&nbsp;"Onda je valjda rešeno", reče Nikol i slegnu ramenima. "Razgovaraću s Arčijem da odemo čim se ukaže prilika."
<BR>
<BR>&nbsp;&nbsp;&nbsp;&nbsp;&nbsp;Nai je umela lepo da pripoveda. Deca su najviše volela one školske dane kad ona odustane od nastavnog plana i programa i naprosto im priča priče. Onoga dana kad se Herkul prvi put pojavio među njima, dogodilo se upravo to: pričala je deci grčke i kineske legende. Deca su mu i nadenula ime Herkul zato što je pomogao Nai da drugačije rasporedi nameštaj u sobi.
<BR>&nbsp;&nbsp;&nbsp;&nbsp;&nbsp;Većina Nainih priča imala je po jednog heroja. Pošto su svi, pa čak i Niki, još pamtili, makar i u ograničenoj meri, biorobote iz Novog Raja, najradije su slušali priče u kojima su glavni junaci Albert Ajnštajn, Abraham Linkoln ili Benita Garsija, a manje su voleli druge, u kojima su se pojavljivale mitske ličnosti o kojima nisu imali nikakve lične uspomene.
<BR>&nbsp;&nbsp;&nbsp;&nbsp;&nbsp;Onoga jutra posle Dana izobilja Nai je objasnila deci kako je u poslednjim fazama Velikog haosa Benita Garsija iskoristila svoju slavu da pomogne milionima siromaha u Meksiku. Niki, koja je od svoje majke i bake nasledila sklonost ka samilosti, bejaše dirnuta pričom o ličnoj hrabrosti Benite, koja se usprotivila meksičkoj oligarhiji i američko-meksičkim multinacionalnim korporacijama. Devojčica je izjavila da je Benita njen heroj.
<BR>&nbsp;&nbsp;&nbsp;&nbsp;&nbsp;"Tvoja heroina", ispravio ju je uvek precizni Kepler. "A ti, mama", nastavio je koji sekund kasnije. "Jesi li ti imala idole kad si bila devojčica?"
<BR>&nbsp;&nbsp;&nbsp;&nbsp;&nbsp;Iako se nalazila u vanzemaljskom gradu, na vanzemaljskom zvezdoplovu, neverovatno daleko od svog rodnog grada Lamfuna na Tajlandu, Nai se, u mislima, prebacila u prošlost i provela petnaest ili dvadeset izuzetnih sekundi opet kao dete: videla je sebe u jednostavnoj pamučnoj haljini kako ulazi, bosa, u budistički hram da se pokloni senima kraljice Čamatevi. Pred očima joj se pojaviše i budistički kaluđeri u šafranski žutim odeždama, čak joj se na trenutak učini da oseća miris kineskog tamjana u viharnu ispred glavnog Bude toga hrama.
<BR>&nbsp;&nbsp;&nbsp;&nbsp;&nbsp;"Da", reče ona, dirnuta snagom uspomene, "imala sam idola... kraljicu Čamatevi iz Haripunčaija."
<BR>&nbsp;&nbsp;&nbsp;&nbsp;&nbsp;"Ko je ona bila, gospođo Vatanabe?" reče Niki. "Da li je bila kao Benita Garsija?"
<BR>&nbsp;&nbsp;&nbsp;&nbsp;&nbsp;"Ne baš", poče Nai. "Čamatevi je bila divna mlada žena koja je živela u kraljevini Mons na jugu Indokine, pre više od hiljadu godina. Njena porodica bila je bogata i blisko povezana s kraljem Monsa. Ali je Čamatevi, koja je bila izuzetno dobro obrazovana za ženu u tim vremenima, silno želela da učini nešto drugačije, neuobičajeno. I onda, jednog dana, kad je Čamatevi imala devetnaest ili dvadeset godina, došao im je u posetu prorok jedan..."
<BR>&nbsp;&nbsp;&nbsp;&nbsp;&nbsp;"Šta je prorok, mama?" upita Kepler.
<BR>&nbsp;&nbsp;&nbsp;&nbsp;&nbsp;Nai se osmehnu. "Neko ko govori šta će biti u budućnosti, ili bar pokušava da to kaže... Dakle, doputovao je taj prorok i rekao kralju da postoji jedna prastara legenda o mladoj lepotici iz Monsa, plemenitoj po rođenju, koja će otići na sever, kroz sve džungle, u dolinu Haripunčai, i tamo ujediniti sva međusobno zaraćena plemena. Ta mlada žena, nastavio je prorok, stvoriće kraljevinu koja će po veličini i bogatstvu biti jednaka Monsu; vladaće tako uspešno da će se u mnogim zemljama čuti za nju. Sve je to prorok govorio na dvoru, za vreme gozbe, a Čamatevi je slušala. I kad je on završio, ona mu je prišla i kazala: sumnje nema, ja sam ta iz legende.
<BR>&nbsp;&nbsp;&nbsp;&nbsp;&nbsp;Uprkos protivljenju svoga oca, Čamatevi je prihvatila ono što joj je kralj ponudio - naime, novac, namirnice i slonove, iako je namirnica bilo dovoljno samo za petomesečni put kroz džunglu do zemlje Haripunčai. Da je posumnjala u istinitost legende, da nije bila uverena da će mnogobrojna plemena te doline prihvatiti Čamatevi za svoju kraljicu, ona se više nikad ne bi mogla vratiti u Mons - morala bi se prodati nekome, da bude robinja. Ali Čamatevi se ni za trenutak nije uplašila.
<BR>&nbsp;&nbsp;&nbsp;&nbsp;&nbsp;Naravno, legenda se ostvarila, plemena iz doline prihvatila su Čamatevi za kraljicu i ona je vladala mnogo godina. Ta vremena poznata su u istoriji Tajlanda kao 'Zlatno doba Haripunčaija'... Kad je Čamatevi bila u dubokoj starosti, pažljivo je podelila svoju kraljevinu na dva jednaka dela, koja je dala svojim sinovima, blizancima. Onda se povukla u jedan budistički manastir da se zahvali Bogu što joj je dao toliko ljubavi i toliko je štitio. Ostala je zdrava i bistra sve dok nije umrla, u devedeset drugoj godini života."
<BR>&nbsp;&nbsp;&nbsp;&nbsp;&nbsp;Iz razloga koji joj nisu bili jasni, Nai je osećala da je, tokom pričanja, obuzimaju sve jače emocije. Kad je završila, još je videla, u svome umu, drvene zidne panele u hramu Lamfuna, koji su ilustrovali priču o Čamatevi. Toliko se bila zanela u pričanje da nije čak ni primetila da su Patrik, Nikol i Arči ušli u sobu i posedali na pod iza dece.
<BR>
<BR>&nbsp;&nbsp;&nbsp;&nbsp;&nbsp;"Imamo mi mnoštvo sličnih priča", reče Arči nekoliko minuta kasnije. Nikol je prevodila. "Govorimo ih našim mladima. Većina su veoma, veoma stare. Jesu li istinite? To oktopauku nije stvarno važno. Priče zabavljaju, poučavaju, inspirišu."
<BR>&nbsp;&nbsp;&nbsp;&nbsp;&nbsp;"Sigurna sam da bi deca jako volela da čuju neku od vaših priča", reče Nai Arčiju. "To bismo, zapravo, svi mi hteli."
<BR>&nbsp;&nbsp;&nbsp;&nbsp;&nbsp;Arči gotovo ceo nilet ne reče ništa. Tečnost u njegovom sočivu bila je veoma aktivna, komešala se napred i nazad, kao da Arči pomno proučava ljudska bića koja zure u njega. Najzad na sivoj koži njegove glave iskrsnuše prve trake u boji i zaploviše u stranu pa oko cele glave. "U jedno davno, davno vreme", poče on, "na jednom dalekom svetu koji je bio blagosloven izobiljem i neopisivim lepotama, svi oktopauci su živeli u ogromnom okeanu. Na kopnu je bilo mnogo živih vrsta. Jedna od njih, zvana... izvinite, ne znam kako da prevedem taj niz boja", reče Nikol Arčiju i ljudima.
<BR>&nbsp;&nbsp;&nbsp;&nbsp;&nbsp;Arči zatim pokuša da definiše, pomoću nekoliko rečenica, tu istu reč na drugi način. "Oni koji su bili ranije..." reče Nikol, sama za sebe. "Pa, dobro, verovatno za priču nije bitno da svaka reč bude sasvim tačna... Ja ću naprosto reći: Prethodnici."
<BR>&nbsp;&nbsp;&nbsp;&nbsp;&nbsp;"Dakle, na kopnu te divne planete", nastavi ona, prevodeći Arčijeve boje, "življaše mnogo stvorenja, ali daleko najpametniji od svih bejahu Prethodnici. Oni su napravili vozila koja su mogla da lete po vazduhu, istražili su sve okolne planete i zvezde, čak su naučili kako da stvaraju, polazeći od prostih hemikalija, život na mestima gde ranije života nije bilo. Promeniše prirodu tog kopna, ali i mora, svojim neverovatnim znanjem.
<BR>&nbsp;&nbsp;&nbsp;&nbsp;&nbsp;Onda se dogodi ovo: Prethodnici zaključiše da oktopodi-pauci imaju ogromne neiskorišćene mogućnosti, talente koji se nisu ispoljili tokom mnogih, mnogih godina njihovog postojanja, i počeše pokazivati oktoima kako da koriste te svoje neispoljene sposobnosti. Godine su prolazile, a oktopaučka vrsta je postala, zahvaljujući Prethodnicima, druga po inteligenciji na čitavoj planeti. Evolucijom se prilagodila i ostvarila veoma bliske i mnogostruke odnose s Prethodnicima.
<BR>&nbsp;&nbsp;&nbsp;&nbsp;&nbsp;Tokom tog perioda Prethodnici su pomogli oktoima da nauče kako da uzimaju kiseonik neposredno iz vazduha svoje divne planete. Tad oktoi iziđoše iz vode. Čitave kolonije pošeše provoditi ceo život na suvom. Jednog dana, posle velikog sastanka glavnih optimizatora Prethodnika i oktoa, saopšteno je da svi oktoi moraju postati suvozemna bića i napustiti svoja staništa u okeanu.
<BR>&nbsp;&nbsp;&nbsp;&nbsp;&nbsp;Dole, u velikim dubinama morskim, bejaše jedna mala naseobina oktopauka, jedva hiljadu njih; upravljao je njome jedan lokalni optimizator, koji je bio ubeđen da glavni optimizatori nisu dobru odluku doneli. On se odupro naređenju; za kaznu su i on i cela kolonija izopšteni, tako da su lišeni svih pogodnosti koje su Prethodnici davali. Ta kolonija tada, i tokom mnogo sledećih generacija, nastavi da živi svojim izolovanim, jednostavnim životom na dnu okeana.
<BR>&nbsp;&nbsp;&nbsp;&nbsp;&nbsp;Onda se dogodila nesreća, velika, koja je zahvatila čitavu planetu, tako da je opstanak na kopnu postao nemoguć. To novo stanje potraja hiljadama godina. Mnogo miliona stvorenja je pomrlo. Preživeli su samo oni oktoi koji su mogli da žive u vodi.
<BR>&nbsp;&nbsp;&nbsp;&nbsp;&nbsp;Dođoše i druga vremena, planeta se oporavila i nekoliko oktoa se odvaži da pođe na kopno. Kad tamo, nigde nijednog pripadnika njihove rase i nigde nijednog Prethodnika. Onaj lokalni optimizator koji je odlučivao pre nekoliko hiljada godina, bio je vizionar. Da on nije pružio otpor, moglo se dogoditi da nijedan okto ne preživi nigde na celom svetu... Zato i danas mudri oktoi razvijaju sposobnost da žive ne samo na kopnu, nego i u vodi."
<BR>&nbsp;&nbsp;&nbsp;&nbsp;&nbsp;Nikol je već na početku priče ocenila da im Arči daje nešto sasvim drugačije od svega što su ranije od njega čuli. Da li je to došlo kao posledica njihovog jutrošnjeg razgovora, u kome je ona rekla Arčiju da su ljudska bića odlučila da se vrate u Novi Raj odmah posle rođenja bebe Paketovih? Nije bila u to sigurna. Ali, znala je da ova legenda, koju im je Arči ispričao, govori stvari koje ljudi ne bi mogli, o oktoima, ni na koji drugi način shvatiti.
<BR>&nbsp;&nbsp;&nbsp;&nbsp;&nbsp;"Zaista veličanstveno", reče Nikol i lako dodirnu Arčija. "Ne znam da li se deci dopalo..."
<BR>&nbsp;&nbsp;&nbsp;&nbsp;&nbsp;"Mislim da je dobra priča", reče Kepler. "Nisam znao da vi momci možete da dišete ispod vode."
<BR>&nbsp;&nbsp;&nbsp;&nbsp;&nbsp;"Kao nerođena beba" reče Nai. U tom trenutku, kroz vrata je utrčao uzbuđeni Maks Paket.
<BR>&nbsp;&nbsp;&nbsp;&nbsp;&nbsp;"Brzo, Nikol", reče on. "Kontrakcije su sad na samo četiri minuta."
<BR>&nbsp;&nbsp;&nbsp;&nbsp;&nbsp;Nikol ustade i okrete se Arčiju. "Molim te, reci doktoru Plavom da dovede inženjera slike i kvadroidni sistem. I da požuri!"
<BR>
<BR>&nbsp;&nbsp;&nbsp;&nbsp;&nbsp;Gledati porođaj spolja i iznutra simultano... bilo je to zapanjujuće. Nikol je davala instrukcije i Eponini i inženjeru slika, preko doktora Plavog. "Diši, moraš disati dok traje kontrakcija", vikala bi na Eponinu. "Primakni ih, da budu niže u porođajnom kanalu, i daj malo više svetla", govorila bi Plavom.
<BR>&nbsp;&nbsp;&nbsp;&nbsp;&nbsp;Ričard je bio zadivljen. Stajao je uz jedan zid spavaće sobe, da ne bi bio nikome na putu; pogledom je preletao sa slika na zidu na dva oktopauka i njihovu opremu. Slike su kasnile za čitavu jednu kontrakciju u odnosu na ono što se dešavalo na krevetu. Na kraju svake kontrakcije Plavi je dodavao Nikol po jednu malu okruglu nalepnicu, koju bi ona zalepila visoko na unutrašnjoj strani Eponinine butine. U roku od nekoliko sekundi majušni kvandroidi, koji su tokom te kontrakcije bili u Eponini, dojurili bi na nalepnicu; istovremeno bi drugi, novi, odjurili u porođajni kanal. Posle još dvadeset ili trideset sekundi, potrebnih za obradu podataka, nova serija slika pojavila bi se na zidu.
<BR>&nbsp;&nbsp;&nbsp;&nbsp;&nbsp;Maks je izluđivao sve prisutne. Kad god bi čuo Eponinin jauk ili ječanje, a to se dešavalo na kraju svake kontrakcije, prilazio joj je žurno i grabio je za ruku. Istovremeno je govorio Nikol: "Ona trpi strašne bolove, moraš joj pomoći nekako!"
<BR>&nbsp;&nbsp;&nbsp;&nbsp;&nbsp;Između kontrakcija, kad je, po Nikolinoj sugestiji, Eponina stajala pored kreveta da bi veštačka gravitacija doprinela porođajnom procesu, Maks je bio još gori. Slika njegovog nerođenog sina čvrsto zaglavljenog nasred porođajnog kanala, kako se migolji da se oslobodi nelagodnosti prethodnog stiska, dovodila ga je do ludila. "O Bože, Božžžžžže!" reče Maks posle jedne naročito jake kontrakcije. "Glava mu je zgnječena. E, jebi ga. Nema dovoljno mesta. Neće uspeti."
<BR>&nbsp;&nbsp;&nbsp;&nbsp;&nbsp;Nikol je donela dve krupne odluke nekoliko minuta pre nego što je Marijus Klajd Paket stupio u svet. Prvo, zaključila je da se ta beba neće roditi bez izvesne pomoći. To će morati da bude epiziotomija, koju će ona, Nikol, izvesti da bi umanjila bol i cepanje tkiva. Drugo, zaključila je da Maksa moraju izbaciti iz spavaće sobe pre nego što pohisteriše i/ili počne da ometa porođajni proces.
<BR>&nbsp;&nbsp;&nbsp;&nbsp;&nbsp;Na Nikolin zahtev, Eli je sterilisala skalpel. Maks se iskolačenih očiju zagledao u sečivo. "Šta 'š s tim?" upita on.
<BR>&nbsp;&nbsp;&nbsp;&nbsp;&nbsp;"Makse", reče Nikol smireno, dok je Eponini počinjala sledeća kontrakcija. "Mnogo te volim, ali, zahtevam da iziđeš napolje. Molim te. Ono što ću uraditi olakšaće Marijusu rođenje, ali neće biti prijatno da se gleda..."
<BR>&nbsp;&nbsp;&nbsp;&nbsp;&nbsp;Maks se ne pomače. Patrik, koji je stajao na vratima, položi šaku na rame svog prijatelja. Eponina opet poče da ječi. Jasno se videlo kako bebina glava vrši pritisak na vaginalni otvor. Nikol zaseče. Eponina bolno vrisnu. "Ne!" uzviknu Maks, sav izvan sebe, ugledavši krv. "Neee... E... koje sranje, čoveče..."
<BR>&nbsp;&nbsp;&nbsp;&nbsp;&nbsp;"Ispadaj napolje! Sad!" povika Nikol zapovednički. Dovršavala je epiziotomiju. Eli je vatom upijala krv najbrže što je mogla. Patrik okrete Maksa ka sebi, zagrli ga, i izvede napolje, u dnevnu sobu.
<BR>&nbsp;&nbsp;&nbsp;&nbsp;&nbsp;Čim se sledeća slika pojavila, Nikol proveri rezultat. Mali Marijus je bio u savršenom položaju. Kakva fantastična tehnologija, pomisli ona. Promenila bi akušerstvo u celosti.
<BR>&nbsp;&nbsp;&nbsp;&nbsp;&nbsp;Nije više bilo vremena za razmišljanje. Počinjala je još jedna kontrakcija. Nikol posegnu gore i uze Eponinu za ruku. "Moglo bi biti sad", reče ona. "Treba da zapneš svom snagom. I da nastaviš tako, dokle god traje kontrakcija." Doktoru Plavom reče da slike više neće biti potrebne.
<BR>&nbsp;&nbsp;&nbsp;&nbsp;&nbsp;"Guraj!" povikaše Nikol i Eli uglas.
<BR>&nbsp;&nbsp;&nbsp;&nbsp;&nbsp;Pojavi se teme bebine glave. Videše pramenove svetlosmeđe kose.
<BR>&nbsp;&nbsp;&nbsp;&nbsp;&nbsp;"Ponovi", reče Nikol. "Zapni ponovo."
<BR>&nbsp;&nbsp;&nbsp;&nbsp;&nbsp;"Pa ne mogu...!" kukala je Eponina.
<BR>&nbsp;&nbsp;&nbsp;&nbsp;&nbsp;"Možeš, možeš. Guraj!"
<BR>&nbsp;&nbsp;&nbsp;&nbsp;&nbsp;Eponina izvi leđa unazad, udahnu duboko... i sledećeg trenutka beba Marijus pljusnu u Nikoline šake. Eli je držala makaze, spremna da preseče pupčanu vrpcu. Dečko je odmah, sam, počeo da plače; nije bilo potrebno podsticati ga. Maks ulete u sobu.
<BR>&nbsp;&nbsp;&nbsp;&nbsp;&nbsp;"Stig'o ti sin", reče Nikol. Dovršila je brisanje suvišne tečnosti, podvezala ostatak pupčane vrpce, i predala bebu ponositom ocu.
<BR>&nbsp;&nbsp;&nbsp;&nbsp;&nbsp;"A-uh... a-uh... Šta bi ja sad trebalo da radim?" reče Maks, sav usplahiren ali i ozaren. Držao je bebu kao da je Marijus loman poput stakla i dragocen kao dijamanti.
<BR>&nbsp;&nbsp;&nbsp;&nbsp;&nbsp;"Mogao bi da ga poljubiš", reče Nikol s osmehom. "To bi bio dobar početak."
<BR>&nbsp;&nbsp;&nbsp;&nbsp;&nbsp;Maks sagnu glavu i poljubi Marijusa vrlo nežno. "Pa bi ga mogao poneti da ga majka vidi", reče Eponina.
<BR>&nbsp;&nbsp;&nbsp;&nbsp;&nbsp;Suze radosnice potekle su niz obraze nove majke kad je prvi put pogledala, izbliza, svoju mušku bebu. Nikol pomože Maksu da položi dete Eponini na prsa. "O, Frenči", reče Maks, stežući Eponini ruku, "kako te volim... kako te mnogo volim."
<BR>&nbsp;&nbsp;&nbsp;&nbsp;&nbsp;Marijus, koji je od trenutka svog rođenja neprestance plakao, sada, na majčinim grudima, malo utihnu. Eponina ga poče milovati drugom rukom. Odjednom suze navreše iz Maksovih očiju. "Hvala ti, draga", reče on Eponini. "Hvala, Nikol. Hvala, Eli."
<BR>&nbsp;&nbsp;&nbsp;&nbsp;&nbsp;Još mnogo puta je zahvalio svima prisutnima, pa i dvojici oktopauka. Osim toga, u sledećih pet minuta bio je i prava pravcijata mašina za grljenje. Čak ni oktopauci nisu umakli njegovim zahvalnim zagrljajima.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
