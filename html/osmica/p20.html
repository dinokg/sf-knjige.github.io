<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. CRNA KRALJICA
<P>&nbsp;&nbsp;&nbsp;&nbsp;&nbsp;Der Holle Rache kocht in meinem Herzen
<BR>&nbsp;&nbsp;&nbsp;&nbsp;&nbsp;Tod und Verzweiflung flammet um mich her!...
<BR>&nbsp;&nbsp;&nbsp;&nbsp;&nbsp;Verstossen sei auf evig, verlassen sei auf evig,
<BR>&nbsp;&nbsp;&nbsp;&nbsp;&nbsp;Zertrummert sei'n auf evig alle Bande der Natur.
<BR>
<BR>&nbsp;&nbsp;&nbsp;&nbsp;&nbsp;(Osveta pakla ključa u mom srcu,
<BR>&nbsp;&nbsp;&nbsp;&nbsp;&nbsp;smrt i očajanje plamte oko mene!...
<BR>&nbsp;&nbsp;&nbsp;&nbsp;&nbsp;Zbačene su zauvek, napuštene zauvek,
<BR>&nbsp;&nbsp;&nbsp;&nbsp;&nbsp;Prekinute zauvek sve veze Prirode.)
<BR>
<BR>&nbsp;&nbsp;&nbsp;&nbsp;&nbsp;'Kraljica noći', 'Čarobna frula'
<BR>
<BR>&nbsp;&nbsp;&nbsp;&nbsp;&nbsp;Emanuel Šikaneder i Vofgang Amadeus Mocart
<BR>
<BR>&nbsp;&nbsp;&nbsp;&nbsp;&nbsp;ALŽIR, JUN 1973.
<BR>
<BR>&nbsp;&nbsp;&nbsp;&nbsp;&nbsp;Znači, to je bila Mini Renselas - gatara.
<BR>&nbsp;&nbsp;&nbsp;&nbsp;&nbsp;Sedeli smo u njenoj sobi sa mnogobrojnim francuskim prozorima preko kojih se spuštala zavesa od vinove loze koja je zaklanjala pogled na dvorište. Povorka žena pod velovima donela je hranu iz kuhinje i poslužila je na niskom bronzanom stolu, a zatim nestala isto onako tiho kao što je i došla. Lili, koja se sručila na gomilu jastuka razmeštenih po podu, štrpkala je nar. Ja sam sedela pored nje, duboko zavaljena u marokanskoj kožnoj stolici i žvakala kolačić od kivija i draguna. A preko puta mene, na divanu se s podignutim nogama, opružila Mini Renselas.
<BR>&nbsp;&nbsp;&nbsp;&nbsp;&nbsp;Najzad sam je pronašla - gataru koja me je pre šest meseci uvukla u ovu opasnu igru. Ženu sa mnogo lica. Nimovu prijateljicu, ženu bivšeg konzula. Trebalo je da me zaštiti ako zapadnem u neprilike. Ako je verovati Terezi, bila je veoma omiljena u gradu. Solarinu je ona bila poslovna veza. Mordekaju saveznik i stara prijateljica. Ali za onoga ko je slušao El-Marada, ona je takođe bila Mokhfi Mokhtar Kazbaha - žena koja je posedovala figure Monglanske garniture. Razni ljudi su je različito videli, ali sve se svodilo na jedno.
<BR>&nbsp;&nbsp;&nbsp;&nbsp;&nbsp;"Vi ste crna kraljica", rekoh.
<BR>&nbsp;&nbsp;&nbsp;&nbsp;&nbsp;Mini Renselas se tajanstveno osmehnu. "Dobro došla u igru", odvrati ona.
<BR>&nbsp;&nbsp;&nbsp;&nbsp;&nbsp;"Na to se, znači, odnosila ona žvaka o pikovoj dami!" povika Lili, uspravivši se na jastucima. "Ona je igrač, što znači da zna poteze!"
<BR>&nbsp;&nbsp;&nbsp;&nbsp;&nbsp;"Glavni igrač", složih se, i dalje proučavajući Mini. "Ona je gatara s kojom mi je tvoj deda udesio sastanak. A ako ne grešim, ona o ovoj igri zna mnogo više od pukih poteza."
<BR>&nbsp;&nbsp;&nbsp;&nbsp;&nbsp;"U pravu si", složi se Mini, i dalje se osmehujući poput češirskog mačka. Neverovatno kako je svaki put kada bih je videla izgledala drugačije. Odevena u svetlucavu srebrnu odeću, sedeći naspram tamnozelenog divana, mlečno bele kože, izgledala je mnogo mlađa nego prošlog puta kada sam je videla - kada je igrala u bistrou. A sasvim drugačije od gatare sa šljokicama i naočarima od nosorogovog roga, od starice koje je hranila ptice ispred Ujedinjenih Nacija, sva uvijena u crno. Bila je kao kameleon. Ko je ona bila, u stvari?
<BR>&nbsp;&nbsp;&nbsp;&nbsp;&nbsp;"Konačno si došla", primeti ona dubokim, hladnim glasom koji me podseti na vodu koja teče. Ponovo sam uočila trag naglaska koji nisam znala gde da smestim. "Toliko sam te dugo čekala. Ali sada mi možeš pomoći..."
<BR>&nbsp;&nbsp;&nbsp;&nbsp;&nbsp;Strpljenje me je izdavalo. "Ja vama da pomognem?" upitah. "Čujte, gospođo, nisam od vas tražila da me 'izaberete' za ovu igru. Ali sam vas pozvala i vi ste se odazvali, upravo onako kako stoji u vašoj pesmi. Sada biste mogli da mi 'pokažete velike i tajne stvari za koje ne znam'. Jer već mi je pomalo dosta ove tajanstvenosti i intriga. Pucali su u mene, jurila me tajna policija, maltene sam prisustvovala ubistvu dvojice ljudi. Lili traže imigracione vlasti i velika je verovatnoća da će završiti u alžirskom zatvoru - i sve to zbog ove, nazovi, igre."
<BR>&nbsp;&nbsp;&nbsp;&nbsp;&nbsp;Ostala sam bez daha posle ovog ispada, dok se moj glas i dalje odbijao o visoke zidove. Karioka je skočio u Minino krilo tražeći zaštitu, a Lili je samo zurila u njega.
<BR>&nbsp;&nbsp;&nbsp;&nbsp;&nbsp;"Drago mi je što vidim da si srčana", hladno primeti Mini. Dok je milovala Karioku, mali izdajnik je preo u njenom krilu kao angorska mačka. "Međutim, u šahu je mnogo važnije biti strpljiv, što ti može potvrditi i tvoja prijateljica Lili. Ja sam bila strpljiva veoma dugo, dok sam čekala na tebe. Mnogo sam rizikovala kada sam došla u Njujork, samo da bih te upoznala. Kazbah nisam pre toga napuštala deset godina, od alžirske revolucije. U izvesnom smislu, ja sam ovdašnji zatvorenik. Ali ti ćeš me osloboditi."
<BR>&nbsp;&nbsp;&nbsp;&nbsp;&nbsp;"Zatvorenik!" ponovismo Lili i ja uglas.
<BR>&nbsp;&nbsp;&nbsp;&nbsp;&nbsp;"Meni se čini da ste veoma pokretni", dodadoh. "Ko vas sprečava da odete odavde?"
<BR>&nbsp;&nbsp;&nbsp;&nbsp;&nbsp;"Ne 'ko' već 'šta'", ispravi me ona; posegnula je rukom da sipa čaj ne uznemirivši Karioku. "Pre deset godina nešto se dogodilo - nešto što nisam mogla da predvidim - što je narušilo delikatnu ravnotežu moći. Umro je moj muž i počela je revolucija."
<BR>&nbsp;&nbsp;&nbsp;&nbsp;&nbsp;"Alžirci su 1963. izbacili Francuze", objasnih Lili. "Pravo krvoproliće." Okrenuvši se potom ka Mini, dodadoh: "Pošto su ambasade zatvorene, mora da ste se našli u škripcu, jer nigde drugde niste mogli da pođete sem kući u Holandiju. Vaša vlada je sigurno mogla da vas izvuče. Zašto ste još ovde? Revolucija se završila pre deset godina."
<BR>&nbsp;&nbsp;&nbsp;&nbsp;&nbsp;Mini sa treskom spusti šoljicu. Zatim skloni Karioku u stranu i ustade. "Priklještena sam, kao zaostali pešak", reče ona kršeći prste. "Smrt moga muža i revolucija samo su uticale da se stanje još više pogorša, posle onoga što se desilo u leto 1963. Pre deset godina, u Rusiji, radnici su, popravljajući Zimski dvorac, pronašli odlomljeni deo table - deo table Monglanske garniture!"
<BR>&nbsp;&nbsp;&nbsp;&nbsp;&nbsp;Lili i ja se uzbuđeno zgledasmo. To je već bilo nešto.
<BR>&nbsp;&nbsp;&nbsp;&nbsp;&nbsp;"Fantastično", rekoh. "Ali otkud vi to sve znate? Sigurno nije bilo objavljeno na prvim stranama novina. I kakve veze ja imam s tim što ste vi u klopci?"
<BR>&nbsp;&nbsp;&nbsp;&nbsp;&nbsp;"Slušaj i razumećeš!" povika ona, koračajući gore dole sa Kariokom za petama koji je sledio njenu srebrnu odoru. Stalno je pokušavao da dohvati rub koji mu je izmicao. "Da su se domogli cele table, imali bi trećinu formule!" Ona podignu rubove haljine van domašaja Kariokinih zubića i okrenu se prema nama.
<BR>&nbsp;&nbsp;&nbsp;&nbsp;&nbsp;"Mislite na Ruse?" upitah. "Ali ako su oni na suprotnoj strani, kako to da ste se sprijateljili sa Solarinom?" Um mi je grozničavo radio. Rekla je trećinu formule. To znači da je znala koliko delova postoji!
<BR>&nbsp;&nbsp;&nbsp;&nbsp;&nbsp;"Solarin?" ponovi Mini, nasmejavši se. "A šta mislite kako sam za sve to saznala? Šta mislite zašto sam njega izabrala za igrača? Šta mislite zašto mi je život u opasnosti - te moram ostati u Alžiru - i zašto ste mi vas dve toliko potrebne?"
<BR>&nbsp;&nbsp;&nbsp;&nbsp;&nbsp;"Zato što Rusi imaju trećinu formule?" upitah. "Oni sigurno nisu jedini igrači u protivničkoj ekipi."
<BR>&nbsp;&nbsp;&nbsp;&nbsp;&nbsp;"Nisu", složi se Mini. "Ali su zato oni ti koji su otkrili da ja imam ostatak!"
<BR>&nbsp;&nbsp;&nbsp;&nbsp;&nbsp;Lili i ja smo ostale da izgaramo od uzbuđenja pošto je Mini izišla iz sobe da potraži nešto što je želela da nam pokaže. Karioka je skakutao unaokolo poput gumene lopte dok ga nisam blago poklopila stopalom.
<BR>&nbsp;&nbsp;&nbsp;&nbsp;&nbsp;Lili je iz moje torbe izvukla portabl šahovsku tablu i postavila je na bronzani sto, ređajući figure dok smo razgovarale. Pitala sam se ko su bili naši protivnici. Kako su Rusi saznali da je Mini igrač i šta je ona to imala što ju je držalo u stupici već deset godina?
<BR>&nbsp;&nbsp;&nbsp;&nbsp;&nbsp;"Sećaš li se šta nam je Mordekaj kazao", reče Lili. "Rekao je da je bio u Rusiji i igrao šah sa Solarinom. To je bilo pre otprilike deset godina, zar ne?"
<BR>&nbsp;&nbsp;&nbsp;&nbsp;&nbsp;"Tako je. Hoćeš da kažeš da ga je tada regrutovao kao igrača."
<BR>&nbsp;&nbsp;&nbsp;&nbsp;&nbsp;"Ali kojeg?" pitala se Lili, pomerajući figure po tabli.
<BR>&nbsp;&nbsp;&nbsp;&nbsp;&nbsp;"Kao konja!" povikah, iznenada se setivši. "Solarin se potpisao simbolom konja na poruci koju je ostavio u mom stanu!"
<BR>&nbsp;&nbsp;&nbsp;&nbsp;&nbsp;"Znači, ako je Mini crna kraljica, onda smo mi svi članovi ekipe crnog - ti i ja, Mordekaj i Solarin. Momci sa crnim šeširima su dobri momci. Ako je Mordekaj odabrao Solarina, onda je Mordekaj možda crni kralj - što znači da je Solarin kraljev konj."
<BR>&nbsp;&nbsp;&nbsp;&nbsp;&nbsp;"Ti i ja smo pešaci", brzo dodadoh. "A Sol i Fiske..."
<BR>&nbsp;&nbsp;&nbsp;&nbsp;&nbsp;"Pojedeni pešaci", završi Lili moju rečenicu i skloni dva pešaka sa table. Pomerala je figure po tabli kao da igra dame, a ja sam pokušavala da pratim tok njenih misli.
<BR>&nbsp;&nbsp;&nbsp;&nbsp;&nbsp;Ali nešto mi nije dalo mira još od trenutka kada sam shvatila da je gatara bila Mini. Sada sam razabrala šta je to. U ovu igru nije me, u stvari, uvukla Mini. Već Nim - sve vreme je to bio Nim. Da nije bilo njega, ne bih se ni potrudila da dešifrujem zagonetku, ne bih brinula o datumu svog rođenja, niti bi mi palo na pamet da smrt drugih ima ikakve veze sa mnom - i ne bi mi palo na pamet da krenem u potragu za figurama iz Monglanske garniture. Kada sam malo bolje razmislila, shvatila sam da je Nim, u stvari, sredio da potpišem ugovor sa Harijevom kompanijom - pre tri godine dok smo još oboje radili za Trostruko-M! Nim me je takođe poslao kod Mini Renselas...
<BR>&nbsp;&nbsp;&nbsp;&nbsp;&nbsp;U tom se trenutku Mini vratila u sobu, noseći veliku metalnu kutiju i malu knjigu sa kožnim povezom. Oboje je spustila na sto.
<BR>&nbsp;&nbsp;&nbsp;&nbsp;&nbsp;"Nim je znao da ste vi gatara!" rekoh joj. "Još dok mi je 'pomagao' da dešifrujem poruku!"
<BR>&nbsp;&nbsp;&nbsp;&nbsp;&nbsp;"Tvoj prijatelj iz Njujorka?" umeša se Lili. "Koja je on figura?"
<BR>&nbsp;&nbsp;&nbsp;&nbsp;&nbsp;"Top", reče Mini, proučavajući stanje na Lilinoj tabli.
<BR>&nbsp;&nbsp;&nbsp;&nbsp;&nbsp;"Svakako!" povika Lili. "On ostaje u Njujorku da čuva Kralja..."
<BR>&nbsp;&nbsp;&nbsp;&nbsp;&nbsp;"Samo jednom sam srela Ladislausa Nima", reče mi Mini. "Kada sam ga izabrala za igrača, isto onako kao što sam izabrala i tebe. Iako te je toplo preporučio, nije imao pojma da sam došla u Njujork da te vidim. Morala sam da budem sigurna da si mi upravo ti potrebna, da poseduješ potrebne veštine."
<BR>&nbsp;&nbsp;&nbsp;&nbsp;&nbsp;"Kakve veštine?" upita Lili, i dalje petljajući nešto oko figura. "Čak ne ume ni da igra šah."
<BR>&nbsp;&nbsp;&nbsp;&nbsp;&nbsp;"Ali zato ti umeš", odvrati Mini. "Vas dve ćete biti izvrstan par."
<BR>&nbsp;&nbsp;&nbsp;&nbsp;&nbsp;"Par?" povikah. Jedva sam čekala da se udružim sa Lili kao što vo žudi da ga upregnu u jaram sa kengurom. Iako je očigledno mnogo bolje igrala šah od mene, kada je stvarnost bila u pitanju ona se razlivala po celoj tabli.
<BR>&nbsp;&nbsp;&nbsp;&nbsp;&nbsp;"Znači, imamo kraljicu, konja, topa i gomilu pešaka", upade Lili, uperivši svoje sive oči u Mini. "Šta je sa protivničkom stranom? Kako stvari stoje sa Džoom Hermanoldom koji je pucao u moja kola, mojim ujakom Luelinom i njegovim drugarom trgovcem tepisima - kako se ono zvaše?"
<BR>&nbsp;&nbsp;&nbsp;&nbsp;&nbsp;"El-Marad!" odvratih. Istog časa sam shvatila koju ulogu mora da je on igrao. Nije bilo teško - momak je živeo kao rak u planinama, nikada nikud nije išao, pa ipak je vodio poslove razgranate po celom svetu, a svi koji su ga znali, plašili su ga se i mrzeli ga... a i tragao je za figurama. "On je beli kralj", rekoh, pogađajući.
<BR>&nbsp;&nbsp;&nbsp;&nbsp;&nbsp;Mini preblede. Zatim se skljoka na stolicu pored mene. "Upoznala si El-Marada?" upita ona, gotovo šapatom.
<BR>&nbsp;&nbsp;&nbsp;&nbsp;&nbsp;"Pre nekoliko dana, u Kabilu", odvratih. "Izgleda da zna dosta o vama. Rekao mi je da se zovete Mokhfi Mokhtar, da živite u Kazbahu i da posedujete figure iz Monglanske garniture. Rekao je da ćete mi ih dati ako vam kažem da sam rođena četvrtog dana četvrtog meseca."
<BR>&nbsp;&nbsp;&nbsp;&nbsp;&nbsp;"Znači da zna mnogo više no što sam mislila", primeti Mini, vidno uzbuđena. Izvadila je ključ i počela da otključava metalnu kutiju koju je malopre donela. "Ali očigledno postoji nešto što ne zna, jer inače ne bi dospela do njega. On ne zna ko si ti!"
<BR>&nbsp;&nbsp;&nbsp;&nbsp;&nbsp;"Ko sam ja?" upitah potpuno zbunjena. "Ja nemam nikakve veze sa ovom igrom. Mnogo je ljudi rođeno istog datuma kao i ja - mnogo ljudi ima smešne črčkarije na šakama. Ovo je bez veze. Moram se složiti s Lili: ne vidim kako bih ja mogla da vam pomognem."
<BR>&nbsp;&nbsp;&nbsp;&nbsp;&nbsp;"Ne želim da mi pomažeš", odlučno reče Mini, otvorivši kutiju dok je govorila. "Želim da zauzmeš moje mesto." Ona se nagnu preko table, odgurnu Lilinu ruku, podiže crnu kraljicu i pomeri je napred.
<BR>&nbsp;&nbsp;&nbsp;&nbsp;&nbsp;Lili je zurila u figuru - u tablu. A onda me je odjednom ščepala za koleno.
<BR>&nbsp;&nbsp;&nbsp;&nbsp;&nbsp;"Tako je!" povika ona, skačući po jastucima. Karioka iskoristi priliku da zgrabi prhku paštetu od sira svojim stinim zubima i da je odvuče u jazbinu ispod stola. "Shvataš? Na ovaj način crna kraljica može zadati šah belom i primorati kralja da krene napred - ali pri tom mora sebe istaći u prvi plan. Jedina figura koja je može zaštititi jeste ovaj odmakli pešak..."
<BR>&nbsp;&nbsp;&nbsp;&nbsp;&nbsp;Pokušala sam da shvatim. Na tabli se osam crnih figura nalazilo na osam crnih polja, ostale su stajale na belima. A ispred svih, na kraju polovine beloga, nalazio se usamljeni crni pešak koga su štitili top i konj.
<BR>&nbsp;&nbsp;&nbsp;&nbsp;&nbsp;"Znala sam da ćete biti odlične kao par", reče Mini, osmehnuvši se, "makar vam pružili samo pola šanse. Ovo je gotovo savršena rekonstrukcija dosadašnje Igre. Bar ove runde." Pogledavši u mene, ona dodade: "Zašto ne upitaš ovu unuku Mordekaja Rada koja je stožerna figura oko koje se trenutno ova partija vrti?"
<BR>&nbsp;&nbsp;&nbsp;&nbsp;&nbsp;Okrenuh se ka Lili koja se takođe osmehivala, lupkajući po odmaklom pešaku svojim dugačkim, crvenim noktom.
<BR>&nbsp;&nbsp;&nbsp;&nbsp;&nbsp;"Jedina figura koja može zameniti jednu kraljicu je druga kraljica", reče Lili. "A to si izgleda ti."
<BR>&nbsp;&nbsp;&nbsp;&nbsp;&nbsp;"Kako to misliš?" upitah. "Mislila sam da sam ja pešak."
<BR>&nbsp;&nbsp;&nbsp;&nbsp;&nbsp;"I jesi. Ali ako pešak pređe redove protivničkih pešaka i stigne do osmog polja na suprotnoj strani, može se preobraziti u koju god hoće figuru. Čak i u kraljicu. Kada ovaj pešak stigne do osmog polja, kraljičinog polja, on može zameniti crnu kraljicu!"
<BR>&nbsp;&nbsp;&nbsp;&nbsp;&nbsp;"Ili je osvetiti", reče Mini dok su joj oči sijale poput dva komada ugljena. "Odmakli pešak prodire u Alžir - Belo ostrvo. Upravo kao što si prodrla na belu teritoriju, tako ćeš prodreti i u tajnu. Tajnu Osmice."
<BR>
<BR>&nbsp;&nbsp;&nbsp;&nbsp;&nbsp;Raspoloženje mi se iz trenutka u trenutak menjalo poput igle na barometru za vreme monsuna. Zar sam ja bila crna kraljica? Šta je to značilo? Iako je Lili istakla da se na tabli može naći više kraljica iste boje, Mini je rekla da sam ja ta koja će je zameniti. Da li je to značilo da je nameravala da napusti igru?
<BR>&nbsp;&nbsp;&nbsp;&nbsp;&nbsp;Zatim, ako joj je bila potrebna zamena, zašto ne uzme Lili? Lili je na toj maloj portabl tabli postavila figure tako da odgovaraju stvarnim osobama i svaki njen potez odgovarao je stvarnim događajima. A ja sam bila pravi pacer za šah. Pa u čemu se onda sastojala moja veština? Pored toga, taj pešak je mogao biti pojeden pre no što stigne do izlaznog polja. Iako ostali pešaci više nisu mogli da ga pojedu, bilo je drugih figura koje su bile mnogo pokretnije. Čak sam i ja toliko znala o šahu.
<BR>&nbsp;&nbsp;&nbsp;&nbsp;&nbsp;Mini je pred nas izvadila sadržaj kutije. Upravo je stala da odmotava debelu tkaninu i da je širi preko velikog bronzanog stola. Tkanina je bila tamnoplave boje, gotovo crna. Po njoj su bili razbacani komadići obojenog stakla - pojedini su bili okrugli, pojedini ovalni - i svi do jednog otprilike veličine četvrt centa. Tkanina je bila gusto izvezena čudnim crtežima nekom vrstom metalnog konca. Ličili su mi na znake zodijaka. Ali podsećali su na još nešto što mi je bilo na vrh jezika, na nešto poznato čega nisam mogla da se setim. U središtu tkanine bile su izvezene dve velike zmije koje su držale jedna drugu za rep. Obrazovale su broj osam.
<BR>&nbsp;&nbsp;&nbsp;&nbsp;&nbsp;"Šta je ovo?" upitah, znatiželjno posmatrajući čudnu tkaninu.
<BR>&nbsp;&nbsp;&nbsp;&nbsp;&nbsp;Lili je prišla bliže i prstima počela da prelazi preko tkanja. "Podseća me na nešto", reče ona.
<BR>&nbsp;&nbsp;&nbsp;&nbsp;&nbsp;"Ovo je tkanina koja je prvobitno prekrivala Monglansku garnituru", odvrati Mini, pomno nas posmatrajući. "Bila je zakopana hiljadu godina zajedno sa figurama dok za vreme francuske revolucije opatice iz Monglanske opatije na jugu Francuske nisu iskopale i jedno i drugo. Potom je ova tkanina prošla kroz mnoge ruke. Priča se da je poslata u Rusiju za vreme Katarine Velike, zajedno sa slomljenom tablom koju su, kako sam vam već rekla, pronašli."
<BR>&nbsp;&nbsp;&nbsp;&nbsp;&nbsp;"Otkud to sve znate?" upitah, ne skidajući pogled sa tamnoplavog somota rasprostrtog pred nama. Tkanina Monglanske garniture - stara preko hiljadu godina, a netaknuta. Kao da je sijala nekim prigušenim sjajem na zelenkastoj svetlosti koja je prodirala kroz vitraže. "Kako ste došli do nje?" dodadoh, posegnuvši rukom ka kamenju koje je Lili već opipavala.
<BR>&nbsp;&nbsp;&nbsp;&nbsp;&nbsp;"Znate", primeti Lili, "videla sam mnogo nesečenog dragog kamenja kod mog dede u radnji. Mislim da su ovi pravi!"
<BR>&nbsp;&nbsp;&nbsp;&nbsp;&nbsp;"I jesu", odvrati Mini glasom od koga i protiv volje zadrhtah. "Sve što je u vezi sa ovom omraženom garniturom jeste stvarno. Kao što ste već otkrile, Monglanska garnitura krije formulu - formulu velike moći, moći zla za one koji shvate kako mogu da je iskoriste."
<BR>&nbsp;&nbsp;&nbsp;&nbsp;&nbsp;"Zašto baš zla?" upitah. Ali bilo je nečeg u ovoj tkanini - ili se to meni možda samo činilo, ali ona kao da je odozdo osvetljavala Minino lice dok se naginjala nad njom pri nejasnom osvetljenju.
<BR>&nbsp;&nbsp;&nbsp;&nbsp;&nbsp;"Pitanje bi trebalo da glasi, zašto nam je zlo potrebno?" ispravi me Mini hladnim glasom. "Ali ono je postojalo još mnogo pre no što je napravljena Monglanska garnitura. Isto kao i formula. Pogledajte malo pažljivije ovu tkaninu i shvatićete." Ona se nekako čudno, s gorčinom, osmehnu, dok nam je svima sipala čaj. Njeno prelepo lice odjednom je postalo nekako grubo i umorno. Po prvi put sam shvatila kakvu cenu joj je nametnula ova igra.
<BR>&nbsp;&nbsp;&nbsp;&nbsp;&nbsp;Osetila sam da Karioka pljuje paštetu od sira po mojoj nozi. Izvukavši ga ispod stola, smestila sam ga na stolicu i nagnula se nad tkaninu kako bih je pomnije razgledala.
<BR>&nbsp;&nbsp;&nbsp;&nbsp;&nbsp;Na nejasnoj svetlosti isticao se zlatni broj osam, zmije koje su se uvijale preko tamnoplavog somota nalik na iskrivljenu putanju komete po ponoćnom nebu. A oko njih bili su znaci - Mars i Venera, Sunce i Mesec, Saturn i Merkur... u tom sam trenutku shvatila. Uvidela sam njihovo drugo značenje!
<BR>&nbsp;&nbsp;&nbsp;&nbsp;&nbsp;"To su elementi!" povikah.
<BR>&nbsp;&nbsp;&nbsp;&nbsp;&nbsp;Mini se osmehnu i klimnu.
<BR>&nbsp;&nbsp;&nbsp;&nbsp;&nbsp;"Zakon oktave", reče ona.
<BR>&nbsp;&nbsp;&nbsp;&nbsp;&nbsp;Sada je sve imalo smisla. Ovi komadići nesečenog dragog kamenja i zlatni bodovi obrazovali su simbole koje su od pamtiveka podjednako koristili filozofi i naučnici za opisivanje najosnovnijih gradivnih opeka prirode. Tu su bili gvožđe i bakar, srebro i zlato - sumpor, živa, olovo i antimon - vodonik, kiseonik, soli i kiseline. Ukratko, sve što sadrži materiju, bilo živo bilo mrtvo.
<BR>&nbsp;&nbsp;&nbsp;&nbsp;&nbsp;Počeh da koračam po sobi, razmišljajući; sve je polako dolazilo na svoje mesto. "Zakon oktave", počeh da objašnjavam Lili koja me je gledala kao da sam skrenula, "to je zakon na osnovu koga je nastao Periodični sistem elemenata. Otprilike 1860, pre nego što je Mendeljejev napravio svoj sistem, Džon Njulends, engleski hemičar, otkrio je da će ako poređamo elemente na osnovu porasta njihove atomske težine, svaki osmi elemenat biti neka vrsta ponavljanja prvog - isto kao osma nota u muzičkoj oktavi. Nazvao je to po Pitagorinoj teoriji jer je smatrao da su molekularna svojstva elemenata u istom međusobnom odnosu kao i note u muzičkoj lestvici!"
<BR>&nbsp;&nbsp;&nbsp;&nbsp;&nbsp;"I jesu li?" upita Lili.
<BR>&nbsp;&nbsp;&nbsp;&nbsp;&nbsp;"Otkud da ja to znam?" odvratih pitanjem. "Sve što znam iz hemije jeste ono što sam naučila pre no što sam izbačena sa fakulteta, jer sam digla u vazduh laboratoriju za hemiju."
<BR>&nbsp;&nbsp;&nbsp;&nbsp;&nbsp;"Dobro si zapamtila", reče Mini smejući se. "Sećaš li se još čega?"
<BR>&nbsp;&nbsp;&nbsp;&nbsp;&nbsp;Šta ono beše? Stajala sam zagledana u tkaninu, a onda mi je sinulo. Talasi i čestice - česice i talasi. Na rubu pameti motalo mi se nešto o valentnosti i elektronskim omotačima. Ali Mini je već počela da priča.
<BR>&nbsp;&nbsp;&nbsp;&nbsp;&nbsp;"Možda mogu da ti osvežim pamćenje. Ova formula je stara gotovo kao i sama civilizacija. Na njeno postojanje ukazuju zapisi od pre šest hiljada godina. Dozvolite da vam ispričam jednu priču..." Utonuh u stolicu pored nje, a Mini se nagnu napred i poče prstima da sledi liniju broja osam. Kada je započela priču, kao da je utonula u trans.
<BR>&nbsp;&nbsp;&nbsp;&nbsp;&nbsp;"Pre šest hiljada godina duž velikih svetskih reka - Nila, Ganga, Inda i Eufrata - već su postojale napredne civlizacije. Upražnjavale su tajne veštine iz kojih će se kasnije iznedriti i religija i nauka. Te tajne veštine bile su toliko tajne da su ljudi celog života morali da čekaju da bi bili upućeni u njih - da bi bili upoznati sa njihovim pravim značenjem.
<BR>&nbsp;&nbsp;&nbsp;&nbsp;&nbsp;Obred upućivanja često je bio okrutan, a ponekad i smrtonosan. Tradicija ovog obreda sačuvala se do naših dana; još se javlja u katoličkoj Velikoj misi, u kabalističkim obredima, u ceremonijama Ružokrstaša i Slobodnih zidara. Ali značenje koje se krije iza te tradicije je izgubljeno. Ti obredi nisu ništa drugo do ponavljanje procesa formule za koju je znao još drevni čovek; to ponavljanje mu je omogućavalo da znanje prenese kroz jedan čin. Jer ono se nije smelo zapisati." Mini me osmotri svojim tamnozelenim očima, kao da pogledom traži nešto skriveno duboko u meni.
<BR>&nbsp;&nbsp;&nbsp;&nbsp;&nbsp;"Feničani su razumeli taj obred. Isto kao i Grci. Čak je i Pitagora zabranio svojim sledbenicima da tu formulu zapišu, jer se verovalo da je veoma opasna. Mavari su počinili veliku grešku kada su se oglušili o ovu zapovest. Oni su u Monglansku garnituru uneli njene simbole. Iako je formula šifrovana, svako ko dođe u posed svih delova mogao bi na kraju da dokuči i njeno puno značenje - ne prošavši pri tom kroz obred posvećenja koji primorava nove članove da se zakunu da je neće upotrebiti ni za šta zlo, pa makar bili stavljeni na samrtne muke.
<BR>&nbsp;&nbsp;&nbsp;&nbsp;&nbsp;Arapi su zemlje u kojima je nastala ova skrivena nauka - u kojima se rascvetala - nazvali po bogatom crnom blatu koje su svakog proleća na njihove obale nanosile reke što su za njih život značile, u vreme kada se upražnjavao ovaj obred. Nazvali su ih 'Al-Khem', Crne Zemlje. A tajna nauka je nazvana 'Al-Khemie' - Crna Umetnost."
<BR>&nbsp;&nbsp;&nbsp;&nbsp;&nbsp;"Alhemija?" upita Lili. "Mislite na ono - pretvaranje slame u zlato?"
<BR>&nbsp;&nbsp;&nbsp;&nbsp;&nbsp;"Da, na umetnost pretvaranja", odvrati Mini sa čudnim osmehom na usnama. "Tvrdili su da mogu pretvoriti osnovne metale kao što su kalaj i bakar u retke kao što su srebro i zlato - i još mnogo toga."
<BR>&nbsp;&nbsp;&nbsp;&nbsp;&nbsp;"Šalite se", reče Lili. "Hoćete da kažete da smo proputovale na hiljade milja i prošle kroz sve ovo da bismo na kraju otkrile kako je tajna ove garniture gomila lažne magije koju su skovali primitivni sveštenici?"
<BR>&nbsp;&nbsp;&nbsp;&nbsp;&nbsp;Nastavila sam da proučavam tkaninu. U glavi poče da mi se pali neka svetiljkica.
<BR>&nbsp;&nbsp;&nbsp;&nbsp;&nbsp;"Alhemija nije magija", obavestih je, počevši da se uzbuđujem. "Hoću da kažem da ona to nije bila u početku - već su je tek nedavno proglasili za magiju. Ona, u stvari, predstavlja začetak moderne hemije i fizike. Njome su se bavili svi srednjevekovni naučnici, pa čak i oni potonji. Galilej je pomagao vojvodi od Toskane i papi Urbanu osmom u njihovim jednostavnim eksperimentima. Majka Johana Keplera umalo nije spaljena na lomači kao veštica jer ga je podučavala mističnim tajnama..." Mini je klimala glavom dok sam ja i dalje koračala. "Kažu da je Isak Njutn više vremena provodio petljajući sa hemikalijama u svojoj laboratoriji u Kembridžu nego pišući Principiau Mathematicau. Paracelzus je možda bio mistik, ali on je, ujedno i otac moderne hemije. Mi, u stvari, u modernom hemijskim postrojenjima koristimo alhemijska načela koja je on otkrio. Zar ne znaš kako se proizvode plastika, asfalt i sintetička vlakna iz nafte? Hemičari razbijaju molekule, razdvajaju ih pomoću toplote i katalizatora - upravo onako kako su drevni alhemičari tvrdili da i oni to rade kada živu pretvaraju u zlato. Ali postoji jedan problem s ovom pričom."
<BR>&nbsp;&nbsp;&nbsp;&nbsp;&nbsp;"Samo jedan?" upita uvek skeptična Lili.
<BR>&nbsp;&nbsp;&nbsp;&nbsp;&nbsp;"Pre šest hiljada godina u Mesopotamiji nisu imali akcelerator čestica - niti su u Palestini imali postrojenja za razbijanje molekula. Njihov krajnji domet bilo je pretvaranje bakra i mesinga u bronzu."
<BR>&nbsp;&nbsp;&nbsp;&nbsp;&nbsp;"Možda", odvrati staloženo Mini. "Ali ako ti drevni žreci nauke nisu posedovali retku i opasnu tajnu, zašto su je onda obavili velom misterije? Zašto su pre posvećenja morali ceo život da provedu u učenju, čemu je služila litanija zakletvi i obećanja, kultni obred bola i opasnosti, pre no što bi se neko primio u Red..."
<BR>&nbsp;&nbsp;&nbsp;&nbsp;&nbsp;"Skrivenih Izabranika?" upitah. "Tajnih Odabranih?"
<BR>&nbsp;&nbsp;&nbsp;&nbsp;&nbsp;Mini se nije nasmešila. Pogledala je prvo u mene, pa u tkaninu. Prošlo je dosta vremena pre no što je ponovo progovorila, a kada je to učinila njen se glas zario u mene poput noža.
<BR>&nbsp;&nbsp;&nbsp;&nbsp;&nbsp;"Osmice", izusti ona tiho. "Onih koji su u stanju da čuju muziku sfera."
<BR>&nbsp;&nbsp;&nbsp;&nbsp;&nbsp;Klik. I poslednji delić našao se na svom mestu. Sada mi je postalo jasno zašto je Nim preporučio mene, zašto mi je Mordekaj smestio, a Mini me "odabrala". Ne zbog moje sjajne ličnosti, datuma mog rođenja ili črčkarije na mom dlanu - mada su želeli da u to poverujem. Ovde reč nije bila o misticizmu, već o nauci. A muzika je bila nauka - starija od akustike, koju je studirao Solarin, ili fizike, Nimove specijalnosti. Pošto sam diplomirala muziku, ja sam to znala. Nije ona slučajno u Pitagorinim predavanjima bila podjednako zastupljena kao i matematika i astronomija. On je svoje učenike učio da zvučni talasi peru Vaseljenu, obuhvatajući sve što postoji, od najvećeg do najmanjeg. Nije bio daleko od istine.
<BR>&nbsp;&nbsp;&nbsp;&nbsp;&nbsp;"Talasi su ti koji sprečavaju molekul da se raspadne - talasi pokreću elektron od jednog do drugog omotača, menjajući mu valantnost kako bi mogao da stupi u hemijske reakcije sa drugim molekulima."
<BR>&nbsp;&nbsp;&nbsp;&nbsp;&nbsp;"Upravo tako", uzbuđeno potvrdi Mini. "Svetlosni i zvučni talasi tvore Vaseljenu. Znala sam da ti predstavljaš pravi izbor. Već si na dobrom tragu." Ovako rumena u licu ponovo je izgledala mlada i opet sam pomislila da je još nedavno morala biti prava lepotica. "Ali i naši neprijatelji su na tragu", dodade ona. "Već sam vam rekla da postoje tri dela formule. Prvi deo je tabla, koja je sada u rukama protivnika; drugi je tkanina koja se nalazi pred vama. Treći, središnji deo formule zabeležen je u figurama."
<BR>&nbsp;&nbsp;&nbsp;&nbsp;&nbsp;"Mislila sam da su one kod vas", umeša se Lili.
<BR>&nbsp;&nbsp;&nbsp;&nbsp;&nbsp;"Posedujem na okupu najveći broj od vremena kada je garnitura prvi put iskopana - dvadeset figura sklonila sam u različita skrovišta, nadajući se da ih niko neće pronaći u narednih hiljadu godina. Ali prevarila sam se. Kada su Rusi jednom naslutili da su te figure kod mene, snage belog su odmah posumnjale da bi neke mogle biti ovde u Alžiru gde živim. I na moju veliku nesreću bili su u pravu. El-Marad okuplja svoje snage. Verujem da ovde ima emisare koji će se uskoro okomiti na mene tako da više neću moći da iznesem figure iz zemlje."
<BR>&nbsp;&nbsp;&nbsp;&nbsp;&nbsp;Znači, to je mislila kada je rekla da El-Marad ne zna ko sam ja! Svakako - izabrao je mene za svog emisara, ne shvatajući da me je druga strana već odabrala. Ali bilo je još stvari koje je trbalo da saznam.
<BR>&nbsp;&nbsp;&nbsp;&nbsp;&nbsp;"Znači, vaše figure su ovde u Alžiru?" upitah. "Ko ima ostale? El-Marad? Rusi?"
<BR>&nbsp;&nbsp;&nbsp;&nbsp;&nbsp;"I oni imaju neke, ali ne znam koliko ", odvrati ona. "Ostale su raštrkane ili izgubljene posle francuske revolucije. Mogu se nalaziti bilo gde - u Evropi, na Dalekom Istoku, čak i u Americi - i možda nikada više neće biti pronađene. Život sam provela skupljajući one koje su sada u mom posedu. Neke su skrivene na sigurnom u drugim zemljama, ali od njih dvadeset, osam je sklonjeno u pustinji - u Tasiliju. Morate se domoći tih osam i doneti mi ih pre no što bude kasno." Lice joj je još bilo rumeno od uzbuđenja kada me je ščepala za ruku.
<BR>&nbsp;&nbsp;&nbsp;&nbsp;&nbsp;"Polako", rekoh. "Čujte, Tasili je preko hiljadu milja udaljen odavde. Lili je u zemlji ilegalno, a mene čeka neodložan posao. Zar to ne može da pričeka dok..."
<BR>&nbsp;&nbsp;&nbsp;&nbsp;&nbsp;"Ništa ne može biti hitnije od onoga što tražim od tebe!" povika ona. "Ako se ne domogneš tih figura, mogle bi pasti u tuđe ruke. Život bi mogao postati nemoguć na ovom našem svetu. Zar ne shvataš logički nastavak takve jedne formule?"
<BR>&nbsp;&nbsp;&nbsp;&nbsp;&nbsp;Shvatila sam. Postojao je još jedan proces koji je koristio pretvaranje elemenata - stvaranje transuranskih elemenata. Elemenata koji imaju veću atomsku težinu od urana.
<BR>&nbsp;&nbsp;&nbsp;&nbsp;&nbsp;"Hoćete da kažete da bi neko pomoću te formule mogao da skuva plutonijum?" stadoh da nagađam. Sada sam razumela zašto je Nim kazao da je za nuklearnog fizičara najvažnije da prouči etiku. I shvatila sam zašto se Mini žurilo.
<BR>&nbsp;&nbsp;&nbsp;&nbsp;&nbsp;"Nacrtaću vam kartu", nastavila je Mini, kao da je naš pristanak bio već gotova stvar. "Zapamtićete je, a ja ću je potom uništiti. Postoji još nešto što želim da vam dam, dokumenat od velike važnosti, velike vrednosti." Pružila mi je knjigu sa kožnim koricama, umotanu upletenim nitima koju je donela zajedno sa tkaninom. Dok je crtala kartu, u tašni potražih makazice za nokte i presekoh niti.
<BR>&nbsp;&nbsp;&nbsp;&nbsp;&nbsp;Knjiga je bila mala - veličine kakve debele sveske - i veoma stara, što se moglo zaključiti već na prvi pogled. Korice su bile od meke marokanske kože, izlizane i prekrivene oznakama koje kao da su bile utisnute vrućim železom - umesto da upotrebi voštani pečat, neko je pečat utisnuo u kožu - pečat u obliku osmica. Osetih neku jezu dok sam ih posmatrala. Zatim presekoh krute niti i knjiga se otvori.
<BR>&nbsp;&nbsp;&nbsp;&nbsp;&nbsp;Bila je ručno povezana. Hartija prozirna poput kožice luka, ali glatka i beličasta poput tkanine - toliko tanka da mi je odmah postalo jasno kako knjiga sadrži mnogo više stranica no što sam u prvi mah pomislila, možda šest do sedam stotina, ispisanih rukom.
<BR>&nbsp;&nbsp;&nbsp;&nbsp;&nbsp;Tipičnim, sitnim, gustim, kitnjastim, staromodnim rukopisom kakav se dopadao Džonu Henkoku. Pošto su listovi bili ispisani sa obe strane, mastilo je prodrlo kroz tanku hartiju, što je još više otežavalo čitanje. Ali ipak sam počela da čitam. Tekst je bio ispisan na starofrancuskom, tako da neke reči nisam mogla da prepoznam, ali ubrzo sam shvatila poruku.
<BR>&nbsp;&nbsp;&nbsp;&nbsp;&nbsp;Dok se Mini u pozadini došaptavala sa Lili, objašnjavajući joj pojedinosti sa karte, osetila sam neku hladnoću oko srca i obuzeo me je strah. Sada sam znala odakle je saznala sve ovo što nam je ispričala.
<BR>&nbsp;&nbsp;&nbsp;&nbsp;&nbsp;"Cette Anno Dominii Mille Sept Cent Quatre-Vingt-Treize, au fin de Juin a Tassili n'Ajjer Saharien, je devient de racontre cette histoire. Mirelle ai nun, si suis de France..."
<BR>&nbsp;&nbsp;&nbsp;&nbsp;&nbsp;Pošto sam počela naglas da čitam, odmah i prevodeći, Lili je podigla pogled i lagano počela da shvata šta ja to čitam. Mini je sedela ćutke, kao da je zapala u trans. Kao da je čula glas koji je doziva iz divljine, iz nejasnih magli vremena - glas koji je premošćivao milenijume. U stvari, nije prošlo još ni dve stotine godina od kada je taj dokument bio napisan:
<BR>
<BR>&nbsp;&nbsp;&nbsp;&nbsp;&nbsp;Ove godine 1793, počeh da čitam, u mesecu junu u Tasiliju n'Ajjeru, u Sahari, počinjem da pričam ovu priču. Zovem se Mirela i dolazim iz Francuske. Pošto sam osam godina mladosti provela u Monglanskoj opatiji u Pirinejima, prisustvovala sam puštanju u svet velikog zla - zla koje sada počinjem da shvatam. Zapisaću ovu priču o njemu. Zovu je Monglanska garnitura, a priča počinje sa Karlom Velikim, silnim kraljem koji je sagradio našu opatiju...
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
