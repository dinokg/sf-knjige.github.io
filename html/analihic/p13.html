<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. DECA U ZATOČENIŠTVU
<P>&nbsp;&nbsp;&nbsp;&nbsp;&nbsp;Upraviteljica škole nije samo bila ljudsko biće već je i umela sa decom. Imala je četiri diplome i devetnaest godina radnog iskustva. Za to vreme imala je prilike da se suoči sa gotovo svim problemima koje deca mogu da stvore, što je približno bilo po jedan problem na svako dete svakog semestra za sve one hiljade dece o kojima se starala svih tih godina.
<BR>&nbsp;&nbsp;&nbsp;&nbsp;&nbsp;Ali sada joj nijedno od tih iskustava nije vredelo. Bila je izvan sebe.
<BR>&nbsp;&nbsp;&nbsp;&nbsp;&nbsp;Kada je stigla u čekaonicu savetovališta bila je zadihana i prosto nije mogla da veruje. "To je čisto uobraženje, mila moja", rekla je Oniki koja je još jecala. "Kako su uopšte mogl... biti u stanju d... pročitaju tvoj dnevnik. I zašto bi..." Bacila se u stolicu, mršteći se na neverovatnost svega toga.
<BR>&nbsp;&nbsp;&nbsp;&nbsp;&nbsp;"Gospođo?" javi se Kijavko, i kada ga upraviteljica pogleda, on nastavi: "Nije samo Oniko. I ja sam vodio dnevnik. I on je ušao u prenos."
<BR>&nbsp;&nbsp;&nbsp;&nbsp;&nbsp;Upraviteljica nemoćno zavrte glavom. Zatim mahnu rukom u pravcu ekrana na zidu, na kome se spremno ukaza školska plaža; robotoradnici su raspaljivali vatru za roštilj, a đaci su upravo počinjali da se okupljaju. Pogleda na decu, pa na ekran, pa opet na decu. "Moram tamo", reče ona uznemireno. "Noćas priređujemo havajsku feštu, znate."
<BR>&nbsp;&nbsp;&nbsp;&nbsp;&nbsp;"Da, gospođo", reče Kijavko, a Harold iz sve snage potvrdi glavom iza njegovih leđa.
<BR>&nbsp;&nbsp;&nbsp;&nbsp;&nbsp;"Pečena prasetina", reče Harold. "Igranka!"
<BR>&nbsp;&nbsp;&nbsp;&nbsp;&nbsp;Upraviteljica je delovala natmureno. Razmislila je još malo, i onda je donela odluku. "Moraćete sve da ispričate savetnicima", napomenu ona. "Sve troje."
<BR>&nbsp;&nbsp;&nbsp;&nbsp;&nbsp;"Ali ja nisam vodio nikakav dnevnik!" zavapi Harold.
<BR>&nbsp;&nbsp;&nbsp;&nbsp;&nbsp;"Da, ali, vidiš, ne možemo biti sigurni. Ne", odlučno dodade upraviteljica, "tako će morati da bude. Svako od vas će morati da ispriča svoju priču. Mašine će vam sigruno postavljati pitanja. Samo im recite istinu, i nemojte ništa izostaviti... Na žalost, moraćete da propustite havajsku feštu, ali ja ću narediti robotokuvarima da ostave nešto za vas." Ona ustade, mahnu rukom i vrata se otvoriše, te je nestade u hodniku.
<BR>&nbsp;&nbsp;&nbsp;&nbsp;&nbsp;Harold je besno piljio u svoje drugove. "Vas dvoje!" prekorno zareža na njih.
<BR>&nbsp;&nbsp;&nbsp;&nbsp;&nbsp;"Oprosti", učtivo reče Kijavko.
<BR>&nbsp;&nbsp;&nbsp;&nbsp;&nbsp;"Da, oprostim! Što zbog vas neću moći na feštu! Slušajte", reče Harold, sav napet od krojenja planova, "znate šta. Ja ću prvi. Možda ću moći da završim i da siđem na plažu pre nego što počne igranka. Hoću da kažem, bar toliko možete da učinite za mene, kad ste me već uvalili u nevolju."
<BR>&nbsp;&nbsp;&nbsp;&nbsp;&nbsp;Naravno, u tom trenutku nijedno od dece nije znalo koliko će nevolja uslediti zbog ove prve. Bili su još deca. Nisu bili navikli da se nalaze u središtu događaja koji su potresali vasionu.
<BR>&nbsp;&nbsp;&nbsp;&nbsp;&nbsp;Kijavko pomisli da je Harold ipak donekle govorio po pravdi, iako se iza njegovih reči krilo zameranje kome tu nije bilo mesta. Ni on ni Oniko nisu učinili nikakav prestup! Niko im nije kazao da ne treba da provode slobodno vreme proučavajući na sve moguće načine prilike na Zemlji. Niko nije ni nagovestio da ima nečeg lošeg u tome što su pravili kratke izvode i sistematizovali podatke u svojim dnevnicima - koji, pre svega, nisu uopšte bili 'dnevnici', poput onih knjižica sa pozlaćenim ivicama u koje upisujete svoje najnovije smrtne ljubavi i smrtne svađe. Prosto su sve podatke koje su mogli skupiti prenosili u svoje vrećice, kao što bi učinio svaki pravi Hiči (ili ljudsko biće vaspitano pod uticajem Hičija).
<BR>&nbsp;&nbsp;&nbsp;&nbsp;&nbsp;Nisu uradili ništa što bi im se moglo ma i najmanje prebaciti - pa ipak, kako je užasno bilo saznanje da su se njihove nevine zabave na neki način pretvorile u onu najstrože zabranjenu stvar, opštenje sa Neprijateljima! Kijavku je bilo toliko strašno da se nije usuđivao čak ni da pomisli na to. Oniko je takva misao bila bliža. Njenim strahovima se lakše moglo upravljati. "Postoji još jedna kabina za konsultacije, Oniko", reče on. "Hoćeš li ti prva?"
<BR>&nbsp;&nbsp;&nbsp;&nbsp;&nbsp;Ona zavrte glavom. Crne oči su joj postajale još tamnije od prolivenih suza, ali je već prestala da jeca. "Idi ti, Sternatutore."
<BR>&nbsp;&nbsp;&nbsp;&nbsp;&nbsp;On počeka malo. "U redu", složi se, "ali sačekaću dok ti ne budeš gotova. Onda ćemo zajedno na plažu."
<BR>&nbsp;&nbsp;&nbsp;&nbsp;&nbsp;"Nemoj molim te, Sternatutore. Idi sam, čim završiš. Ionako nisam gladna."
<BR>&nbsp;&nbsp;&nbsp;&nbsp;&nbsp;Kijavko tiho zašišta, zadubljen u misli. Nije mu se dopadala pomisao da Oniko ne ide na zabavu na plaži, a još manje mu se dopadalo da dohrama, sa štapom i svim ostalim, sasvim sama preko peska. Oniko je teško uspevala da se kreće i na ravnom, pošto joj mišići još nisu dovoljno očvrsli da podnesu zemljinu težu.
<BR>&nbsp;&nbsp;&nbsp;&nbsp;&nbsp;Onda mu pade na pamet da ne mora ništa da obećava; može jednostavno da je sačeka, tražila ona to ili ne. "Dobro, slažem se Oniko", upravo je zaustio.
<BR>&nbsp;&nbsp;&nbsp;&nbsp;&nbsp;I tada je sve postalo neizvesno.
<BR>&nbsp;&nbsp;&nbsp;&nbsp;&nbsp;Svetla su se pogasila.
<BR>&nbsp;&nbsp;&nbsp;&nbsp;&nbsp;Predvorje ostade u polumraku i jedina svetlost dolazila je iz velikog, panoramskog prizora koji je gledao na planinu; ali sunce na zalasku se već sakrilo iza nje.
<BR>&nbsp;&nbsp;&nbsp;&nbsp;&nbsp;Iz kabine za konsultacije dopre Haroldov razbešnjeni krik: "Šta se kog đavola desilo!" Vrata kabine stadoše da se drmaju, i postepeno se raskriliše tek toliko da se kroz njih provuče dečak, pošto ih je otvorio rukama, na silu. "Šta se to događa?" upita on ponovo, besno čkiljeći na Kijavka i Oniko. "Onaj blesavi program je zaćutao u pola pitanja!"
<BR>&nbsp;&nbsp;&nbsp;&nbsp;&nbsp;"Pretpostavljam da je nastao prekid struje!" odgovori Kijavko predusretljivo.
<BR>&nbsp;&nbsp;&nbsp;&nbsp;&nbsp;"E, moj Glupavko, baš si ćaknut! Pa struja se nikad ne prekida!"
<BR>&nbsp;&nbsp;&nbsp;&nbsp;&nbsp;Kijavko se okrenu ka zidnom ekranu, koji je sada bio potpuno prazan; ka svetlosnim telima u predvorju, sasvim tamnim; ka vratima koja se više nisu otvarala kad im neko priđe.
<BR>&nbsp;&nbsp;&nbsp;&nbsp;&nbsp;"Ovog puta jeste, Harolde", reče on razložno. "Dakle, šta ćemo sada?"
<BR>
<BR>&nbsp;&nbsp;&nbsp;&nbsp;&nbsp;Kad nije bilo struje nije bilo ni svetla, i školski hodnici su bili mračni i neprijatni. Kad nije bilo svetla nije bilo ni liftova, i jedini način da siđu do glavnih zgrada i odatle na plažu bio je niz stepenice koje se nikad nisu koristile.
<BR>&nbsp;&nbsp;&nbsp;&nbsp;&nbsp;A taj izbor nije pogodovao Oniko, na njenim nogama kao od gume.
<BR>&nbsp;&nbsp;&nbsp;&nbsp;&nbsp;"Moraćemo peške", dobaci Harold, kao da ih zbog nečeg optužuje, a Kijavko potvrdi.
<BR>&nbsp;&nbsp;&nbsp;&nbsp;&nbsp;"Biće bolje da izađemo iz škole i krenemo putem", predloži on. Harold mrko viknu kroz prozor koji je gledao na planinu, potom kroz jedan manji, kroz koji su mogli da vide plažu. Iako je škola bila kao mrtva, đaci nisu. Bili su već gotovo svi na okupu, sićušni usled velike udaljenosti, i već su se razmileli po plaži. Taj prizor na obali nije delovao zastrašujuće. Naprotiv, izgledalo je da se dobro zabavljaju, i Harold uzdahnu.
<BR>&nbsp;&nbsp;&nbsp;&nbsp;&nbsp;"Bože mili, izgleda da ćemo ipak morati putem, da bismo se mogli pobrinuti za Oniko. Pa, dobro, hajdemo onda." Nije pomenuo mogućnost da - pošto ništa u školi ne funkcioniše - krenu klizajući se i kotrljajući se preko padine brda, što njemu ne bi bilo ni malo lakše nego devojčici. Krenuo je ka vratima. Pošto nije imao mnogo iskustva sa vratima koja se ne otvaraju po želji, zamalo da razbije nos o njih, pre nego što se zaustavio i ljutito ih otvorio, gurajući ih iz sve snage.
<BR>
<BR>&nbsp;&nbsp;&nbsp;&nbsp;&nbsp;Bilo se već gotovo sasvim smrklo, i naravno, čak su i svetla na putu bila pogašena. Nije mnogo smetalo. Uskoro će se pojaviti mesec u poslednjoj četvrtini, čak su i zvezde iznad Tihog okeana svetlele dovoljno blistavo. Kijavko se više brinuo zbog Oniko, nego zbog prekida struje. Na Točku skoro nikada nije plakala, čak ni kad su je zadirkivala deca. Sada prosto nije mogla da se zaustavi. Opet je počela da roni suze, u uglovima očiju su joj se polako pojavljivale dve male kapljice; čim bi joj jedna potekla niz bradu, druga je već bila spremna da zauzme njeno mesto. "Molim te, Oniko", preklinjao je Kijavko. "Samo mali problem sa strujom. Ništa ozbiljno."
<BR>&nbsp;&nbsp;&nbsp;&nbsp;&nbsp;"Nije to zbog struje", zajeca ona, "već zbog mog dnevnika."
<BR>&nbsp;&nbsp;&nbsp;&nbsp;&nbsp;"Baš si glupa", nastavi Kijavko, sav očajan, želeći da bar može da ubedi samog sebe, ako već ne može Oniko. "To mora da je bila puka slučajnost. Zar veruješ da bi se Neprijatelji baktali sa pismenim sastavom tamo nekog deteta?"
<BR>&nbsp;&nbsp;&nbsp;&nbsp;&nbsp;Ona prebaci štaku na drugu stranu da bi mogla bolje da ga vidi. "Ali, jesu!" zakuka ona. "Tačno ono što sam napisala, od reči do reči, a i ti."
<BR>&nbsp;&nbsp;&nbsp;&nbsp;&nbsp;"Jeste, Glupavko", grubo se umeša Harold. "Nemoj da se izvlačiš. Za sve si ti kriv - i ona, hoću da kažem."
<BR>&nbsp;&nbsp;&nbsp;&nbsp;&nbsp;"Čak i za prekid struje, je l' da?" upita Kijavko. Ali nije bio zadovoljan, iako je uzvratio ravnom merom. U izvesnom smislu, morao je da prizna samom sebi, oni jesu bili krivi. Verovatnoća da nije u pitanju samo sticaj okolnosti bila je zastrašujuća. Hiči nisu imali analogiju o četrdeset miliona majmuna koji kucaju na pisaćoj mašini sabrana dela Viljema Šekspira, ali ona nije Kijavku bila ni potrebna da bi se ubedio. Ne, svaka koincidencija bila je, uprkos svim željama i namerama, nemoguća...
<BR>&nbsp;&nbsp;&nbsp;&nbsp;&nbsp;Isto toliko nemoguće koliko i jedina alternativa koju je bio u stanju da sagleda - naime, da su im Neprijatelji na neki način virili preko ramena dok su pisali svoje beleške.
<BR>&nbsp;&nbsp;&nbsp;&nbsp;&nbsp;Suočen sa dve podjednako neprihvatljive alternative, Kijavko je učinio ono što bi uradilo svako razumno dete, ljudsko ili hičijevsko. Prestao je da misli o tome.
<BR>&nbsp;&nbsp;&nbsp;&nbsp;&nbsp;On pokaza na vijugavi kolovoz preko puta, namenjen kamionima sa vazdušnim jastucima. "Hajde da tim putem siđemo do plaže", predloži.
<BR>&nbsp;&nbsp;&nbsp;&nbsp;&nbsp;"Ali to ide kilometrima", zastenja Harold.
<BR>&nbsp;&nbsp;&nbsp;&nbsp;&nbsp;"Kako hoćeš", brecnu se Kijavko, "pođi prečicom, ako ti se više dopada. Oniko i ja ćemo putem."
<BR>&nbsp;&nbsp;&nbsp;&nbsp;&nbsp;"Oh, Bože", uzdahnu Harold, dodavši još jednu optužbu na već dokazanu krivicu Kijavka i Oniko, "čini mi se da je sad već svejedno, i da treba da ostanemo zajedno. Ali trajaće celu noć."
<BR>&nbsp;&nbsp;&nbsp;&nbsp;&nbsp;On se okrenu i pođe napred, Kijavko i Oniko za njim. Devojčica je ćutala, sa tragičnim izrazom lica, šepesajući pored njih i odbijajući Kijavkovu pomoć. Posle nešto više od desetak metara, Harold se osvrnu na njih i natušti se. Već im je bio prilično izmakao. "Zar ne možete brže?" doviknu im.
<BR>&nbsp;&nbsp;&nbsp;&nbsp;&nbsp;"Idi bez nas", odvrati Kijavko, želeći da ne bude tako. Kijavko se zbog nečega osećao veoma nelagodno. Kad se Harold ljutito vratio i nastavio da hoda pored njih, upadljivo pokazujući svoje nestrpljenje, Kijavku je bilo drago što nije sam.
<BR>&nbsp;&nbsp;&nbsp;&nbsp;&nbsp;Da li je zaista postojao neki razlog za strah?
<BR>&nbsp;&nbsp;&nbsp;&nbsp;&nbsp;Kijavko nije mogao da smisli ništa stvarno. Istina je da je mračno i da bi se lako moglo destiti da ih pregazi neko brzo vozilo - ali je isto tako istina da na putu nema vozila; i njima je dotok struje bio prekinut.
<BR>&nbsp;&nbsp;&nbsp;&nbsp;&nbsp;Svejedno, on se zaista bojao.
<BR>&nbsp;&nbsp;&nbsp;&nbsp;&nbsp;Kijavko se još nikada nije uplašio, bar od kada su došli na ostrvo. Naravno, pripadalo je ljudima i bilo zabačeno i stoga potpuno strano jednom hiči-dečaku, ali mu nikad nije palo na pamet da tu ima nečega čega se treba plašiti. Svakako ne onih nekoliko polinežanskih starosedelaca, koji su još preostali. Gotovo svi su bili starci i starice, koji su se držali svojih domova i svojih staza, dok je mladež, uglavnom sva, otišla na uzbudljivija mesta od Mureje. Nije se čak bojao ni zatvorskih zgrada, jer deci je bilo objašnjeno da u njima gotovo da više i nema živih osuđenika. U svakom slučaju, ona dvojica koja su još preostala i koja su svojevremeno počinila zaista užasne stvari, sada su bila ne samo dobro čuvana, već i ostarela. Zaista, uveravao je Kijavko samoga sebe, nema razloga da se boje bilo čega, izuzev što će zakasniti na havajsku feštu.
<BR>&nbsp;&nbsp;&nbsp;&nbsp;&nbsp;I kao svaki Hiči, dozvolio je da ga logika ubedi.
<BR>&nbsp;&nbsp;&nbsp;&nbsp;&nbsp;I zato se samo trgnuo, ali se nije i prepao, kada je Harold odjednom ciknuo i on ugleda dva starca koja su iskoračila sa jedne bočne brdovite staze, da deci prepreče put.
<BR>&nbsp;&nbsp;&nbsp;&nbsp;&nbsp;"Ti si Hiči", obrati im se onaj niži, uz prijatan smešak prepoznavanja.
<BR>&nbsp;&nbsp;&nbsp;&nbsp;&nbsp;"Dabome da je Hiči", prasnu Harold. "A ko ste vi, molićemo, vi?" Starac mu uputi ozareni osmeh i pruži ruku u pravcu njegove mišice. Izgledalo je kao da ga je umirujuće potapšao, ali više je nije puštao.
<BR>&nbsp;&nbsp;&nbsp;&nbsp;&nbsp;"Ja sam general Bopre Hajmat", reče on, "a ovo je moj kolega, Siril Bejzingstouk. Zaista smo prijatno iznenađeni što smo vas sreli. Pretpostavljam da ste učenici ove škole?"
<BR>&nbsp;&nbsp;&nbsp;&nbsp;&nbsp;"Da" reče Kijavko. "Ja se zovem Sternatutor, ali me svi zovu Kijavko." I dok je predstavljao svoje drugove u skladu sa dobro naučenim pravilima lepog ponašanja na Zemlji, pokušavao je da odgonetne izraze lica dvojice ljudi. General je bio visok čovek, iako ne toliko visok kao njegov pratilac, i imao je široko lice čiji osmeh nije sagovornika ispunjavao spokojstvom. Kijavko nije bio naročito osetljiv na neznatne etničke razlike koje su jednu ljudsku vrstu odvajale od druge, ali je bilo očevidno da je drugi starac imao izrazito crnu kožu. Nisu delovali mnogo opasno, iako je crnčevo lice izražavalo napetost. Kad je general krenuo prema Oniko, Bejzingstouk zabrinuto reče: "Čoveče, zaista smo imali sreće da se iskobeljamo. Nemoj počinjati ništa što će nas uvaliti u neprilike."
<BR>&nbsp;&nbsp;&nbsp;&nbsp;&nbsp;Hajmat sleže ramenima. "Kakve neprilike? Samo sam hteo da kažem ovoj ljupkoj mladoj dami da mi je veoma drago što sam je upoznao."
<BR>&nbsp;&nbsp;&nbsp;&nbsp;&nbsp;"Struju će ponovo uspostaviti, pre ili posle!"
<BR>&nbsp;&nbsp;&nbsp;&nbsp;&nbsp;"Sirile", blagim glasom reče Hajmat, "odjebi". U pogledu koji je uputio svom drugu nije se mogla zapaziti nikakva pretnja, ali crnčeve oči se namah suziše.
<BR>&nbsp;&nbsp;&nbsp;&nbsp;&nbsp;Onda se okrenu Kijavku i uze ga za mišicu. Bejzingstoukov stisak bio je veoma snažan; ispod tih naslaga ljudskog mlohavog sala i suve, ogrubele staračke kože, još je bilo mnogo snage. "Ti si prvi Hiči koga sam lično upoznao", reče on, promenivši temu. "Jesu li ti roditelji ovde?"
<BR>&nbsp;&nbsp;&nbsp;&nbsp;&nbsp;Harold uluči priliku da se umeša. "Njegovi roditelji su istaknuti Stražari na Točku", hvalisao se, "kao i moji i Onikini, samo što su njeni još i veoma bogati. Bolje će vam biti da nas ne dirate!"
<BR>&nbsp;&nbsp;&nbsp;&nbsp;&nbsp;"A, to nikako", izjavi Hajmat, tonom koji je bio pun čestitosti, mada ni dalje nije ispuštao iz ruke Haroldovu mišicu. Za trenutak je nešto kombinovao u glavi. "Ti si privlačna i bez bogatih roditelja, draga moja", obratio se on Oniko, "ali ne poričem da ti je to velika prednost. Baš mi je veoma milo što smo se upoznali. I mi ćemo dole na plažu. Zašto ne bismo išli zajedno?"
<BR>&nbsp;&nbsp;&nbsp;&nbsp;&nbsp;"Ni govora!" odreza Harold. "Nije nam potrebna... jao!" Ne puštajući mu ruku, starac mu je nadlanicom druge opalio šamar.
<BR>&nbsp;&nbsp;&nbsp;&nbsp;&nbsp;"Važno je samo ono što je nama potrebno", reče on ljubazno, i time je pitanje bilo rešeno. Hajmat se osvrte oko sebe, tražeći orijentacione tačke. "Tamo ka rtu, šta kažeš, Sirile?" upita on. "Sećam se da sam video put koji vodi u tom pravcu, prema plantaži hlebnog drveta. Hajdemo - i dok budemo hodali, moja draga Oniko, kako bi bilo da nam ispričaš koliko su ti roditelji bogati?"
<BR>&nbsp;&nbsp;&nbsp;&nbsp;&nbsp;Iako je starac bio veoma snažan, Kijavku se činilo da bi ipak uspeo da se otme i pobegne.
<BR>&nbsp;&nbsp;&nbsp;&nbsp;&nbsp;Kijavko je pažljivo razmatrao u sebi to pitanje, dok je Oniko škrto odgovarala na radoznala, ljubazna pitanja starog generala. Odlučio je da to ipak ne čini. Iako je bio star, Bejzingstouk je delovao sasvim okretno, a Kijavku se činilo da bi vrlo neprijatno reagovao ako pokuša da mu pobegne.
<BR>&nbsp;&nbsp;&nbsp;&nbsp;&nbsp;Osim toga, čak i uz pretpostavku da mu bekstvo pođe za rukom, kako će osloboditi Oniko?
<BR>&nbsp;&nbsp;&nbsp;&nbsp;&nbsp;Iako je društvo hodalo veoma polako po zamračenom putu, devojčica je jedva uspevala da drži korak sa ostalima. Ona, prosto rečeno, nije mogla da utekne. Takođe je izgledalo da ni Harold ne bi uspeo, jer je taj ljudski dečak, nakon onog šamara, izgledao kao munjom ošinut. Vukao se kao prebijen ispred njih, ne osvrćući se, ali prema načinu na koji su mu se trzala ramena, Kijavku je bilo jasno da plače.
<BR>&nbsp;&nbsp;&nbsp;&nbsp;&nbsp;Kad su skrenuli sa obilaznog puta na stazu koja je silazila ka obali, Kijavko je već mogao da vidi havajsku feštu. Đaci su sami napravili baklje koje su poboli u pesak, i premda su bili udaljeni gotovo čitav kilometar, Kijavko ih je čuo kako pevaju. Zavideo im je iz dna duše. On požele da prestanu da pevaju, da bi se čulo ako on ili neko od njegovih drugova vikne u pomoć, ali ona zdravorazumska njegova strana govorila mu je da se ne bi usudili, čak i kad bi mogli.
<BR>&nbsp;&nbsp;&nbsp;&nbsp;&nbsp;Iza njegovih leđa, ogromna planina u sredini ostrva zaklanjala je zvezde, ali su ona sazvežđa pravo iznad njihovih glava bila veoma svetla. No, i pored toga, hodanje nije bilo nimalo lako. Oniko se neočekivano spotače na stazi, pregazi vlastiti štap, i gotovo glavačke pade. Spasla ju je ruka Sirila Bejzingstouka, koja se munjevito ispružila pred nju, kao zmija koja napada. On je opet postavi na noge, a general Hajmat se okrenu da pogleda.
<BR>&nbsp;&nbsp;&nbsp;&nbsp;&nbsp;"Ah, mlada dama ima neprilike", reče on, tonom punim saučešća. "Znaš šta, Sirile? Ako ti preuzmeš Harolda na sebe, ja bih mogao da snesem Oniko na obalu."
<BR>&nbsp;&nbsp;&nbsp;&nbsp;&nbsp;Umesto odgovora, Bejzingstouk brzim i veštim pokretom podiže jednom rukom Oniko i smesti je sebi na rame, ne ispuštajući Kijavka ni za trenutak. "Ti, dečko, ponesi njene štake", naredi on.
<BR>&nbsp;&nbsp;&nbsp;&nbsp;&nbsp;General se okrenuo i dugo ga je gledao bez reči. Kijavko tiho siknu, strepeći. Nešto vrlo neprijatno i ljudsko osećalo se u toplom tropskom vazduhu oko njih. Očigledno je i Oniko to osetila, jer je kazala drhtavim glasom, pokušavajući da smanji napetost: "Pogledajte tamo, preko vode! Svetlosti u Papitiju su upaljene!"
<BR>&nbsp;&nbsp;&nbsp;&nbsp;&nbsp;Bila je u pravu. Svetleća prostirka na izlazu iz zaliva, koja je obeležavala glavni grad Tahitija, bila je zlatnožute boje. Osim toga, ma šta da se spremalo da izbije između ova dva čoveka bilo je bar odgođeno za neku drugu priliku.
<BR>&nbsp;&nbsp;&nbsp;&nbsp;&nbsp;"Oni imaju struje", zamišljeno reče Bejzingstouk, a Hajmat dovrši njegovu misao: "Mogli bismo i tamo!"
<BR>&nbsp;&nbsp;&nbsp;&nbsp;&nbsp;"Da, mogli bismo, da imamo avion ili brod. Ali šta bismo posle toga?"
<BR>&nbsp;&nbsp;&nbsp;&nbsp;&nbsp;"Imaju aerodrom, Sirile. Avioni lete za Ouklend, Honolulu, Los Anđeles..."
<BR>&nbsp;&nbsp;&nbsp;&nbsp;&nbsp;"Znam da lete, čoveče", odvrati Bejzingstouk, "ali samo za one koji imaju novca da plate kartu. Imaš li uz sebe kreditnu karticu?"
<BR>&nbsp;&nbsp;&nbsp;&nbsp;&nbsp;"Zašto, Sirile", prekorno reče Hajmat, "nisi slušao kad smo razgovarali. Ova deca ih imaju. Naročito" - on se nasmeši - "mala Oniko, koja je veoma bogata. Siguran sam da će pristati da jednom starcu učini malu uslugu, ovako ili na drugi način."
<BR>&nbsp;&nbsp;&nbsp;&nbsp;&nbsp;Bejzingstouk je za trenutak ostao bez reči. Kijavko je osetio kako mu se šaka steže oko njegove mišice, i zapita se kakve to suptilne nijanse ljudskog saobraćanja na Zemlji nije uspeo da uoči. Onda onaj crni čovek ponovo progovori: "Bopre, ono što radiš za svoje zadovoljstvo, mene se ne tiče. Ali ako se to ispreči mome odlasku sa ovog ostrva, onda postaje moj lični problem. I onda, čoveče, ubiću te." On zastade malo, pustivši da te poslednje reči još malo zvone u vazduhu. "A sad, da vidimo ima li neki čamac?" dodade mirno.
<BR>
<BR>&nbsp;&nbsp;&nbsp;&nbsp;&nbsp;Bilo je čamaca, dabome. Bar desetak ih je bilo nasukano u plićaku duž obale, na mestu na kome je škola držala svoju malu flotu, ali četiri su bila kajaci, šest daske za jedrenje, a jedino veće plovilo u blizini bila je jola sa jedrima kojom niko od njih nije bio dovoljno vešt da upravlja. "Nećete uspeti", dobaci im Harold, kome se malo povratila kočopernost. "Zašto nas ne pustite? Ćutaćemo, na časnu..."
<BR>&nbsp;&nbsp;&nbsp;&nbsp;&nbsp;Hajmat ga samo pogleda, ne rekavši ni reč, a onda se okrenu Sirilu Bejzingstouku. "Mora da imaju nešto što i mi možemo da koristimo", reče. Deca su se trudila što su bolje mogla da izgledaju nezainteresovano i kao da ništa ne znaju, jer škola je, naravno, imala takav čamac.
<BR>&nbsp;&nbsp;&nbsp;&nbsp;&nbsp;"Eno doka za pristajanje", prošapta Bejzingstouk, pokazujući niz obalu ka rtu, i sve troje dece istovremeno uzdahnu, mireći se sa sudbinom. Dok su škripećim koracima odmicali preko peska punog sitnih školjki ka školskom doku, Kijavko se u očajanju ponada da je čitava mala flotila odvučena na servisiranje, ili isplovila, ili potonula. I kada stigoše na dok i Hajmat kriknu od besa, nada u njemu opet živnu. "Nema struje!" režao je Hajmat. "Svi su nepokretni!"
<BR>&nbsp;&nbsp;&nbsp;&nbsp;&nbsp;Ali Bejzingstouk podiže bradu, kao da njuška po vazduhu. "Oslušni, čoveče", uzviknu on. Kroz tiho hujanje vetra koji je duvao sa planine čulo se blago, neprekidno zujanje. On priskoči samom kraju doka, gde je školski čamac sa providnim dnom ležao priključen na mali generator. "Pogon na zamajac", graknu on. "Mora da su ga ostavili da se napaja preko noći. Upadajte!"
<BR>&nbsp;&nbsp;&nbsp;&nbsp;&nbsp;Više nije bilo pomoći. Stari teroristi uteraše u čamac najpre dečake, a onda Bejzingstouk dodade Oniko u naručje Hajmatu, koji je pomilova po glavi kao da joj nešto obećava, pre nego što je spusti na dno čamca. Bejzingstouk stade za kormilo a Hajmat otkači kablove, i mali čamac se, predući, udalji preko lagune, tihe kao ogledalo.
<BR>&nbsp;&nbsp;&nbsp;&nbsp;&nbsp;Sedeći na klupi ispred mračnog staklenog dna i držeći se za ruke, Kijavko i Oniko su tužno gledali unazad, na gromadu planine i školske zgrade, utonule u mrak. Ali ne, ne sasvim u mrak, primeti Kijavko u kome odmah kresnu nada, poput varnice; ali se isto tako brzo ugasi, kad vide da se jedva primetni odsjaj nazire u samo nekoliko prozora. Neko je ponovo otkrio sveće. Većina đaka je još bila na plaži; Kijavko je mogao da im vidi obrise poput senki, kako se krećupri svetlosti baklji. Ali kada je čamac sa staklenim dnom zaokrenuo pod pravim uglom u pravcu prolaza u podvodnom grebenu, i dalje su bili isto tako daleko od plaže.
<BR>&nbsp;&nbsp;&nbsp;&nbsp;&nbsp;I tada, baš u tom trenutku kad mu je bila potrebna sva budnost i snaga kojom je raspolagao, Kijavko oseti kako mu se oči sklapaju. Baš čudno, pomisli, tresući glavom da se probudi. Nije bilo vreme za spavanje - a, bogme, ni razloga za to! On učini veliki napor da se razbudi i pribere misli.
<BR>&nbsp;&nbsp;&nbsp;&nbsp;&nbsp;Prvo pitanje je bilo: šta može da uradi?
<BR>&nbsp;&nbsp;&nbsp;&nbsp;&nbsp;Pre svega, kontao je on, čamac je još bio udaljen od plaže svega nekoliko stotina metara. Preplivati tu daljinu kroz mlaku, plitku vodu lagune bila je dečija igra svakom detetu - ili gotovo svakom, sa žaljenjem pomisli on, izuzev Oniko i njemu. Njoj je nedostajala snaga, njemu potisak vode. Šteta. Kad bi bili u stanju da otplivaju, čežnjivo pomisli Kijavko, starci se verovatno ne bi ni potrudili da pođu za njima, jer oni su samo želeli da pobegnu...
<BR>&nbsp;&nbsp;&nbsp;&nbsp;&nbsp;On tiho siknu sebi u bradu, kad se suočio sa činjenicom da jedan od njih izgleda da želi ipak još nešto, bar od Oniko.
<BR>&nbsp;&nbsp;&nbsp;&nbsp;&nbsp;Kijavku nije bilo lako da se pomiri sa takvom mišlju. Pojam silovanja bio je stran svakom Hičiju, naročito silovanja još nesazrele žene. Blaženi Preci, pa to je bilo prosto nezamislivo! Iznad svega, krajnje ogavno. On je već imao priliku da sluša kada su se vodile rasprave o tom, u načelu - naravno, isključivo u vezi sa ponašanjem ljudi. Jednostavno nije poverovao. Čak i kad je reč o ljudima, ovako čudne nastranosti nisu mogle da postoje.
<BR>&nbsp;&nbsp;&nbsp;&nbsp;&nbsp;Ali on nikad ranije nije bio u ovakvoj situaciji.
<BR>&nbsp;&nbsp;&nbsp;&nbsp;&nbsp;Ne, reče sam sebi, opasnost je isuviše velika. One priče su, napokon, možda i istinite! Moraće da beže. Da li bi možda Harold uspeo nekako da klisne i pozove pomoć? Njemu će, ako ništa drugo, biti lakše da dopliva do obale...
<BR>&nbsp;&nbsp;&nbsp;&nbsp;&nbsp;Ali Harold je bio kao prikovan za ogromnu telesinu crnca za kormilom. Kijavko je uvideo da Bejzingstouk po svoj prilici neće nikada dozvoliti da ga nešto iznenadi. Vratiše mu se opet onaj umor i beznađe, i oči počeše da mu se sklapaju.
<BR>&nbsp;&nbsp;&nbsp;&nbsp;&nbsp;Stari crnac je mumlao neku pesmicu dok je vešto vodio brod ka izlaznom kanalu. "Znaš, Bopre", doviknu on onom drugom, "možda ćemo i uspeti u onom što smo naumili! Na žalost, ne mogu nikako da saznam sa koliko se energije napojio zamajac ove naprave. Može se desiti da nam ponestane struje pre nego što stignemo do Tahitija."
<BR>&nbsp;&nbsp;&nbsp;&nbsp;&nbsp;"U tom slučaju", odgovori Hajmat, "povešćemo ove klince preko fare umesto spoljnih motora, da nas svojim praćakanjem dovedu do luke - odnosno, njih dvojicu", dodade, potapšavši Oniko po sagnutoj glavici.
<BR>&nbsp;&nbsp;&nbsp;&nbsp;&nbsp;Bejzingstouk se zakikota. Mogućnosti da im ponestane struje izgleda da ga nije mnogo zabrinjavala, niti je, opazi Kijavko, ostavljao utisak da mu je onako mnogo stalo kao ranije da spreči Hajmatove namere sa Oniko. Kijavko oseti kako mu se stomačni mišići grče od strepnje. Samo da nije tako neobjašnjivo iscrpljen! Kao da je udisao zagađeni vazduh u kome je ponestalo kiseonika, ili da je uzeo neko sredstvo za umirenje. U stvari, ličilo je na ono što nijedan Hiči nikada ne bi svojevoljno dozvolio da se dogodi, kao da je bio toliko glup da negde zaturi svoju vrećicu i da mu sada nedostaje njeno životvorno zračenje...
<BR>&nbsp;&nbsp;&nbsp;&nbsp;&nbsp;Kijavko glasno zašišta na uzbunu.
<BR>&nbsp;&nbsp;&nbsp;&nbsp;&nbsp;Hajmat se prenu iz zaljubljenog posmatranja Oniko i obrecnu se: "Šta ti je?"
<BR>&nbsp;&nbsp;&nbsp;&nbsp;&nbsp;Ali Kijavko nije mogao da odgovori. Bilo je isuviše strašno da se kaže.
<BR>&nbsp;&nbsp;&nbsp;&nbsp;&nbsp;Njegova vrećica je prestala da zrači.
<BR>&nbsp;&nbsp;&nbsp;&nbsp;&nbsp;Hiči mogu da prežive danima, čak i nedeljama bez stalnog dotoka mikrotalasne radijacije iz njihovih vrećica. U svetu sa kojeg su potekli taj problem uopšte nije postojao, jer je oduvek iz okruženja u kome su evoliurali dolazila mikrotalasna radijacija; tako se kod njih evolucijom stvorila potreba za njom, isto kao što je ljudima potrebna sunčeva svetlost a ribama voda. Ali život se ne sastoji samo od preživljavanja. Posle sat-dva provedena bez mikrotalasa počinjao je da se oseća njihov nedostatak. Ali ovo sada je bilo gore, jer je struje nestalo i vrećica je potpuno prestala da zrači. Kijavko je osećao posledice. Bilo je to osećanje poput - s čime ga uporediti kod čoveka? - žeđi? Iscrpljenosti? Osećanje potrebe, u svakom slučaju, kao što čovek u pustinji posle isto toliko vremena počne da oseća potrebu za pojedinim stvarima. On može još prilično dugo da izdrži bez vode...
<BR>&nbsp;&nbsp;&nbsp;&nbsp;&nbsp;Ali ne može bez nje stalno.
<BR>
<BR>&nbsp;&nbsp;&nbsp;&nbsp;&nbsp;Kada je čamac sa plitkim gazom prošao kroz otvor između dva podvodna grebena, izbili su na otvoreno more.
<BR>&nbsp;&nbsp;&nbsp;&nbsp;&nbsp;Talasi nisu bili ogromni, ali čamac se sad nalazio na Tihom okeanu. Iako nije bilo oluje, talasi koji su dizali i spuštali čamac počinjali su kao sitni talasići pet hiljada kilometara daleko odatle i usput su ravnomerno narastali.
<BR>&nbsp;&nbsp;&nbsp;&nbsp;&nbsp;Oniko grčevito udahnu vazduh i dotetura se do ivice čamca, gde stade da povraća u more. Nakon kratke i žestoke unutrašnje borbe, Kijavko joj se pridruži. On nije bio podložan morskoj bolesti na isti način na koji bi bio neki ljudski dečak - sklop unutrašnjeg uha kod Hičija znatno se razlikovao od ljudskog - ali kretanje, šok i napetost, a iznad svega potpuna iscrpljenost usled nedostatka radijacije iz vrećice učinili su da se fizički razboli.
<BR>&nbsp;&nbsp;&nbsp;&nbsp;&nbsp;Sa pramca koji se visoko dizao i spuštao dopre Hajmatov prijateljski osmeh. "Jadni klinci! Kad stignemo na obalu, obećavam da ću vas tako zabaviti da nećete stići da mislite na to."
<BR>&nbsp;&nbsp;&nbsp;&nbsp;&nbsp;"Samo se uplašila, Bo", progunđa Bejzingstouk. "Slobodno izbaci sve iz sebe, Oniko; neće ti škoditi." Stari crnac je očigledno uživao dok je upravljao čamcem preko talasa. "Kad sam bio mali", poče on, spremajući se na jednu od onih priča koje pomažu da vreme na putovanju brže prođe, "imali smo takve oluje oko našeg ostrva da mi vi, deco, prosto ne biste verovali. Ali i tada smo morali da isplovimo da bismo hvatali ribu, jer smo bili veoma siromašni. Otac mi je prerano ostario - ne zbog godina, već zato što je udisao vazduh zagađen ugljovodonicima. Petrohemijska industija. Svi smo se razboljevali zbog toga, i onda, kad bismo isplovili u ribarskim čamcima..."
<BR>&nbsp;&nbsp;&nbsp;&nbsp;&nbsp;Pošto je iz svoga pribora za varenje izbacio sve što je moglo izaći na usta, Kijavko se spusti na dno čamca, takoreći i ne slušajući. Pritisnu lice na stakleno dno, koje je voda prijatno hladila odozdo, i oseti kako se Oniko skljokala pored njega. Nesposoban da misli i oseća, samo je uze za ruku. Znao je da mora razmišljati i krojiti planove, ali bilo je tako teško!
<BR>&nbsp;&nbsp;&nbsp;&nbsp;&nbsp;"... a u vodi", ispredao je dalje Bejzingstouk svoju priču, "bile su velike ajkule, gotovo isto tako ogromne i krvoločne, da, kao i ove ovde, u Tihom okeanu..."
<BR>&nbsp;&nbsp;&nbsp;&nbsp;&nbsp;Uprkos potpunoj malaksalosti, Kijavkova ruka se sama od sebe steže oko Onikine. Ajkule? One su bile još jedna odvratna i opasna pojava na ljudskoj planeti o kojoj je znao samo iz priča. Napregnuo je svoje ogromne oči i upiljio se u mračnu vodu, ali, naravno, ništa se nije moglo videti. Kroz isto ovo staklo mnogo puta je do sada posmatrao svetlucava jata ribica, kako se zajedno lelujaju u vodi, sve kao jedna, i spore, puzave ljuskare u plitkom pesku. I to je izazivalo jezu, ali onu prijatnu, kao kad jedno dete koje se sakrilo da uplaši drugo, naglo iskoči iz svog skrovišta.
<BR>&nbsp;&nbsp;&nbsp;&nbsp;&nbsp;Ali, ajkule!
<BR>&nbsp;&nbsp;&nbsp;&nbsp;&nbsp;Kijavko odlučno prestade da misli o ajkulama. Umesto toga, stade da sluša starog crnca koji je i dalje pričao svoje uspomene, bez kraja i konca: "... pedeset godina su ispumpavali naftu, puneći smradom sveži, slatki vazduh našeg ostrva. Govorili su da im je potrebna da bi od nje pravili belančevine, da ne bude više gladi u svetu. Ali mi smo gladovali, da znate. I to me je nateralo da krenem u borbu, jer nije bilo drugog načina da čovek dobije pravdu..."
<BR>&nbsp;&nbsp;&nbsp;&nbsp;&nbsp;Pravdu, poluomamljeno pomisli Kijavko. Kako je neobično čuti jednog teroristu, ubicu, otmičara, da govori o pravdi. I tako ljudski.
<BR>&nbsp;&nbsp;&nbsp;&nbsp;&nbsp;Kad su se približili ostrvu Tahiti Kijavko primora sebe da sedne i pogleda unaokolo.
<BR>
<BR>&nbsp;&nbsp;&nbsp;&nbsp;&nbsp;Pravo pred njima, iz vode se uzdizalo ogromno crno obličje, ukotvljeno i osvetljeno, veliko kao fudbalski teren. Iako je Kijavko već znao da se tu nalazi, ipak mu je trebalo malo vremena da ga prepozna i da shvati da je to ploveća fabrika UVKA hrane. Danonoćno je crpla kiseonik i azot iz vazduha, vodonik iz morske vode a ugljenik iz njenih nesrećnih stanovnika, da bi prehranjivala narod na Tahitiju i susednim ostrvima. Čudio se što se stari Bejzingstouk usuđuje da prolazi tako blizu pored nje, a onda shvati da je ona, naravno, potpuno automatizovana; u njoj nije moglo biti nijednog ljudskog bića, a robotoradnici teško da će obratiti pažnju na mali čamac koji prolazi u blizini.
<BR>&nbsp;&nbsp;&nbsp;&nbsp;&nbsp;I tada Kijavko shvati i druge stvari.
<BR>&nbsp;&nbsp;&nbsp;&nbsp;&nbsp;Prvo, da je osvetljena fabrika hrane bila osvetljena. Bilo je struje! A drugo, da mu se uz bedra penje neka blaga, prijatna toplina.
<BR>&nbsp;&nbsp;&nbsp;&nbsp;&nbsp;Izašli su iz područja gde je električna struja bila u prekidu, i njegova vrećica je opet počela da radi.
<BR>
<BR>&nbsp;&nbsp;&nbsp;&nbsp;&nbsp;Kad su krenuli duž obale, talasi su postali otsečniji. Više nije bilo zaliva, nije bilo ni grebena da ih zakloni od Okeana, i čamac sa staklenim dnom počeo je opasno da se ljulja.
<BR>&nbsp;&nbsp;&nbsp;&nbsp;&nbsp;"Nemoj sad da nas podaviš, ti matora budalo", preteći zareža Hajmat na svog drugara a Harold vrisnu od straha kada se voda u jednom trenutku prelila preko ivice čamca. Kijavko je razumeo zašto se ljudi plaše. Kad mu se u glavi razbistrilo, i on je počeo da deli taj strah sa njima. Mali čamac je plovio popreko u odnosu na pravac kretanja talasa i postajala je stvarna opasnost da se prevrne. Ali njihova zabrinutost nije ga oneraspoložila. Zračenje iz vrećice bilo je osvežavajuće, poput hladnog pića na vrućini - ne, još bolje! Osvežavajuće kao vrući grog posle mećave; prijatna, topla obamrlost potpuno mu je umrtvila snagu volje. Ta sanjalačka opuštenost trajaće samo kratko vreme, dok mu se telo ne napoji dovoljnom količinom mikrotalasa da opet bude zadovoljno. Ali dok je trajalo on je bio, jednostavno rečeno, isuviše opušten da bi se brinuo.
<BR>&nbsp;&nbsp;&nbsp;&nbsp;&nbsp;I tako je poslušno sedeo u čamcu, dok je Siril Bejzingstouk pretraživao obalu da nađe pribežište. Ravnodušno je slušao dok su se dva starca prepirala gde da pristanu. Pokorno je pomagao da se izbaci voda iz čamca svojim golim, koštunjavim šakama Hičija - koje su bile tako loše prilagođene ovom zadatku - kad odjednom ugledaše kuću na obali sa vlastitim plovećim dokom za pristananje, i Bejzingstouk natera čamac da se nasuče na obalu pored njega.
<BR>&nbsp;&nbsp;&nbsp;&nbsp;&nbsp;Dok su izlazili iz čamca, peli se uz obalu do onog ljudskog staništa, okupljali se ispred natkriljenog trema kuće - bar jedno desetak puta Kijavko je imao mogućnost da se otme i pobegne. Starci su počeli da se zamaraju, jer noć je već bila daleko odmakla, a oni su se sve vreme izlagali velikim naporima. Ali Kijavko nije iskoristio priliku. Nije ni Harold, ali on je možda ipak bio u goroj sitaciji; general Hajmat mu nije puštao mišicu ni za trenutak. A već Oniko nikada ne bi mogla sama da pobegne, i zato je Kijavko poslušno pomagao Oniko i strpljivo čekao da se starci isvađaju.
<BR>&nbsp;&nbsp;&nbsp;&nbsp;&nbsp;"Sigurno ima alarmni sistem, čoveče", upozoravao je Bejzingstouk.
<BR>&nbsp;&nbsp;&nbsp;&nbsp;&nbsp;Hajmat se samo nasmejao. Sve što je rekao bilo je: "Pridrži ovog dečaka", i bacio se na posao. Veština koja se u mnogo desetina prilika već nadmetala sa zatvorskim višestruko redudantnim stražarskim programima, nije se tek predavala pred običnim kućnim alarmnim uređajem protiv provalnika.
<BR>&nbsp;&nbsp;&nbsp;&nbsp;&nbsp;Za ciglo dva minuta obreli su se unutra i vrata zaključali za sobom. Sve prilike za bekstvo sada su nestale, i Kijavko preksano shvati šta je sve propustio.
<BR>&nbsp;&nbsp;&nbsp;&nbsp;&nbsp;"Potrbuške, mili moji", veselo naredi Hajmat, "i ruke na potiljak. Ako mrdnete, mrtvi ste - osim tebe, naravno, slatka Oniko."
<BR>&nbsp;&nbsp;&nbsp;&nbsp;&nbsp;Deca se pokorno spustiše na pod, i Kijavko oslušnu zvuke koje su pravili starci pretražujući kuću i mrmljajući nešto jedan drugome. Opuštenost je počela da nestaje, sada kad je već bilo kasno, ali nešto drugo je polako prodiralo u njegovu svest. Jedva je čuo šta razgovaraju i šta rade otmičari. Nešto je hteo... Osećao je potrebu da nešto uradi...
<BR>&nbsp;&nbsp;&nbsp;&nbsp;&nbsp;Bez ikakve svesne namere, on ustade i krenu ka kućnom aparatu za PV komunikacije.
<BR>&nbsp;&nbsp;&nbsp;&nbsp;&nbsp;Slučajno ga je baš Bejzingstouk prvi ugledao, i to je Kijavku, po svoj prilici, spaslo život. Starac mu je priskočio za tren oka, i mlatnuo ga iz sve snage. Kijavko se zaustavio na podu nasred sobe, trepćući u njegovom pravcu. "Dečko, dečko", prekorno progunđa stari, "šta to, zaboga, radiš?"
<BR>&nbsp;&nbsp;&nbsp;&nbsp;&nbsp;"Moram da pozovem nekog", objasni Kijavko, uspravljajući se na noge. Ništa nije polomio. On opet krenu ka aparatu.
<BR>&nbsp;&nbsp;&nbsp;&nbsp;&nbsp;Bejzingstouk ga zgrabi. Starac je bio jači nego što je Kijavko mislio; dečak se malo praćakao, a onda klonu. "Ti moraš da uradiš", grdio ga je Bejzingstouk, "samo ono što ti mi kažemo, dečko, i ništa više. Ima da sediš mirno, ili ću - Hajmate! Pazi na malu!"
<BR>&nbsp;&nbsp;&nbsp;&nbsp;&nbsp;Jer i Oniko se s mukom podigla na noge, i sada se teturala ka aparatu, sa odlučnim izrazom na licu.
<BR>&nbsp;&nbsp;&nbsp;&nbsp;&nbsp;Već pri prvom koraku, Hajmat je obuhvati jednom rukom. "Šta vam je naspelo", reče on ljutito. "Zar mislite da se šalimo? Možda bi trebalo da ubijemo ono hičijevsko štene, pa da nam poverujete?"
<BR>&nbsp;&nbsp;&nbsp;&nbsp;&nbsp;"Samo ćemo ih vezati, Bopre", ispravi ga Bejzingstouk. A onda, ugledavši izraz na Hajmatovom licu i način na koji je držao devojčicu, samo uzdahnu. "Aman, smiri tu loptu, čoveče! Biće i kasnije vremena do mile volje za ono što imaš na umu!"
<BR>
<BR>&nbsp;&nbsp;&nbsp;&nbsp;&nbsp;Za dvojicu starih terorista kuća na obali bila je glavni zgoditak. Bilo je hrane, struje, čak su pronašli i neku vrstu oružja - pušku za ajkule koja je radila na principu samostrela i upotrebljavala se prilikom sportskog ronjenja, i pljosnatu, podmuklu pušku sa parališućim nabojima, verovatno namenjenu onim situacijama kada sportski ribolovac izvuče veliku ribu koju je ulovio i koja je još toliko živa da počne opasno da se praćaka po čamcu. Kijavkova opuštenost je sasvim prestala, i on je gledao u puške zaprepašćeno i uz prilično užasavanje. To je bilo oružje! Moglo je da ubije nekoga! Kako su to bile tipično ljudske sprave!
<BR>&nbsp;&nbsp;&nbsp;&nbsp;&nbsp;Kad su pronašli hranu, dva čoveka su jela prva, sašaptavajući se preko stola, ali kad su završili razvezali su Oniko i dozvolili joj da nahrani ostale. Morala je dečake da hrani supom kao da su bebe. U jednom trenutku opet se nezgrapno podigla i krenula ka PV aparatu, ali Hajmat ju je pretekao. Više, posle toga, nije pokušavala. Kijavkova vlastita neumitna potreba da uradi to isto nestade, ostavivši ga da se začuđeno pita šta je on onako žarko želeo da uradi. Da pozove nekoga, dabome. Ali koga? Policiju? Sigurno, to bi bilo logično; ali nekako mu se činilo da nije baš to nameravao.
<BR>&nbsp;&nbsp;&nbsp;&nbsp;&nbsp;Kad su se svi najeli, i deci čak bilo dopušteno da u pratnji i jedno po jedno odu do toaleta, Hajmat priđe i zaljubljeno obgrli Oniko oko ramena. Devojčica se sva strese, i ne pogledavši ga.
<BR>&nbsp;&nbsp;&nbsp;&nbsp;&nbsp;"Hajmate, čoveče", upozori ga Siril Bejzingstouk.
<BR>&nbsp;&nbsp;&nbsp;&nbsp;&nbsp;General je izgledao iznenađen. "Šta sam uradio?" upita on, igrajući se, onako ovlaš, devojčinom kratkom podšišanom crnom kosom. "Najeli smo se. Nalazimo se na prijatnom i bezbednom mestu. Pa, valjda smo najzad zaslužili da se malo odmorimo i nauživamo."
<BR>&nbsp;&nbsp;&nbsp;&nbsp;&nbsp;"Još smo na ostrvu usred Tihog okeana, čoveče", reče Bejzingstouk strpljivo. "Nećemo biti bezbedni dok se ne sklonimo odavde. Kad-tad će se vlasnici ove kuće vratiti, ili će neko od suseda primetiti svetlo i doći u posetu, i šta ćemo onda?"
<BR>&nbsp;&nbsp;&nbsp;&nbsp;&nbsp;Hajmat uzdahnu kao da ga sve to veoma gnjavi i ustade, pa se ushoda po sobi. "Ali potrajaće još dugo dok ne svane, a do jutra ionako nećemo moći na avion", objasni on.
<BR>&nbsp;&nbsp;&nbsp;&nbsp;&nbsp;"Jutro baš i nije tako daleko", uzvrati Bejzingstouk. "I ne zaboravi na čamac sa zamajcem. Ako ga ostavimo tamo gde je, navešće ljude na naš trag. Mislim da bi trebalo da ti i ja, Bo, siđemo do obale i odgurnemo ga u more pre nego što svane."
<BR>&nbsp;&nbsp;&nbsp;&nbsp;&nbsp;"Zar tako?" reče Hajmat. "Zbog čega obojica, Sirile?" On se spusti na sto u uglu, neprestano držeći na oku onog drugog čoveka, i premda im se ništa nije videlo na licu, Kijavko odjednom postade svestan da je u sobi opet zavladala neka napetost.
<BR>&nbsp;&nbsp;&nbsp;&nbsp;&nbsp;"Hajde da vidimo da li ću pogoditi šta ti je na umu, stari druže", nastavi Hajmat zamišljeno. "Misliš da će dvojica teže dobiti mesto u avionu nego jedan. Takođe misliš da ukoliko ja, i ova draga mladež ovde, budemo pobijeni, naša tela će možda još dugo ostati neprimećena u ovoj kući, a?"
<BR>&nbsp;&nbsp;&nbsp;&nbsp;&nbsp;"Zaboga, Bopre, kako ti imaš bujnu maštu", pomirljivo reče Bejzingstouk.
<BR>&nbsp;&nbsp;&nbsp;&nbsp;&nbsp;"Tako je", složi se Hajmat. "Izmaštao sam da upravo važeš, Sirile, da li će ti nadalje biti korisnija moja pomoć ili moj leš. Čak mislim da razmatraš planove prema kojima bi sva naša četiri leša bila nađena onako kako će tebi najviše odgovarati. Možda u čamcu na pučini, tako da ljudi pomisle da si se po svoj prilici udavio dok si preplivavao moreuz. Da li dovoljno dobro pogađam šta misliš?"
<BR>&nbsp;&nbsp;&nbsp;&nbsp;&nbsp;Bejzingstouk uputi svom drugu prijateljski osmeh. "Paaa, možda u najopštijim crtama", priznade on. "Takve lude misli hoće ponekad čoveku da padnu na pamet. Ali to sam samo jednom pomislio, čoveče."
<BR>&nbsp;&nbsp;&nbsp;&nbsp;&nbsp;"Onda misli na ovo", nasmeši se Hajmat, izvlačeći ruku ispod stola u kojoj se ukaza pljosnata, podmukla puška za ribe.
<BR>&nbsp;&nbsp;&nbsp;&nbsp;&nbsp;Oniko vrisnu i klonu pored Kijavka. On požele da je umirujuće potapša po ramenu, ali konopci oko ruku su ga sprečavali; snašao se tako što joj je svoj tvrdi obraz protrljao o potiljak. Bejzingstouk baci pogled na decu, pa se ozbiljno okrenu Hajmatu.
<BR>&nbsp;&nbsp;&nbsp;&nbsp;&nbsp;"Bopre", reče on, "ja samo mislim ono što si ti sigurno već pomislio; blizu je pameti da svaki od nas dvojice razmotri svoje mogućnosti. Ali neću da ti otkriju leš daleko od ostrva. Za sada još svi misle da smo na Mureji. Nadam se da niko neće pomisliti drukčije, dok ne bude kasno. I zato nemoj biti budala, čoveče. Hajde da se otarasimo tog čamca. A onda da organizujemo sebi prevoz odavde nadalje."
<BR>&nbsp;&nbsp;&nbsp;&nbsp;&nbsp;Hajmat ga je netremice gledao, češući bradu noktom na palcu. Ćutao je.
<BR>&nbsp;&nbsp;&nbsp;&nbsp;&nbsp;"Takođe", dodade Bejzingstouk, "treba da mislimo na još jednu stvar. Niko ko je pri zdravoj pameti neće ostaviti napunjenu pušku u fijoci kad izađe iz kuće. Otkud znaš? Nisi proverio da li je prazna, jer ja bih te video da jesi."
<BR>&nbsp;&nbsp;&nbsp;&nbsp;&nbsp;Hajmat mu s poštovanjem klimnu. Za trenutak spusti ruke u krilo, gledajući u pušku. Ono što je video nisu mogli da vide i ostali, jer je bilo skriveno ispod stola; čulo je jedno 'klik' kad ju je otvorio, i opet kad je zatvorio. Na Hajmatovom licu nije se videla nikakva promena kad je opet podigao pogled. "Ja sada znam da li je napunjena", primeti on. "Ali ti ne znaš."
<BR>&nbsp;&nbsp;&nbsp;&nbsp;&nbsp;"Dobro, da li je?" učtivo upita Bejzingstouk. Nije sačekao odgovor. "U svakom slučaju, daj da završimo ovu besmislenu raspravu. Obojica ćemo izaći i osloboditi se čamca; deca neće moći nikuda odavde. Onda ćemo se vratiti i videti da li možemo nekako da odemo sa ovog ostrva. A onda, Bopre, dok budemo čekali da krenemo na avion, možeš se zabavljati kako god ti je drago."
<BR>&nbsp;&nbsp;&nbsp;&nbsp;&nbsp;Vezao ih je general Bopre Hajmat, i Kijavko je morao da prizna da matori zna kako se to radi. Onih nekoliko minuta što su ih njih dvojica proveli van kuće on se uzalud borio da se oslobodi. "Šta ti je, zaboga, Glupavko? Mršav si kao kostur, trebalo bi prosto da isklizneš iz tih veza! Onda ćeš i nas razvezati, i onda..."
<BR>&nbsp;&nbsp;&nbsp;&nbsp;&nbsp;Harold zastade, jer čak ni on nije mogao da predstavi neko bolje 'onda'. No, svejedno, starci su se već bili vratili i nadneli se nad aparat za PV komunikacije.
<BR>&nbsp;&nbsp;&nbsp;&nbsp;&nbsp;Odmah su dobili vezu sa šalterom za rezervacije na Faa-Faa-Faaskom aerodromu. Na njemu je bila - ili je bar tako izgledalo - ljupka Polinežanka u sargonu i sa cvećem u kosi. Delovala je i ljubazno i stvarno, dok je gledala u njih iz PV kutije. Kijavku u magnovenju pade na pamet da vikne u pomoć, ali opasnost je bila isuviše velika. Devojka je verovatno bila samo simulacija, i to, najverovatnije, veoma uskih sposobnosti.
<BR>&nbsp;&nbsp;&nbsp;&nbsp;&nbsp;"Prikaži sve direktne letove na daljini većoj od dve hiljade kilometara od sada pa do podneva", naredi Hajmat.
<BR>&nbsp;&nbsp;&nbsp;&nbsp;&nbsp;"Oui, m'sieur." Devojka se nasmeši i nestade. Na PV ekranu se ukaza spisak:
<BR>
<BR>&nbsp;&nbsp;&nbsp;&nbsp;&nbsp;UA 495 Honolulu 06:40
<BR>&nbsp;&nbsp;&nbsp;&nbsp;&nbsp;JA 350 Tokio 08:00
<BR>&nbsp;&nbsp;&nbsp;&nbsp;&nbsp;AF 781 Los Anđeles 09:30
<BR>&nbsp;&nbsp;&nbsp;&nbsp;&nbsp;NZ 263 Ouklend 11:10
<BR>&nbsp;&nbsp;&nbsp;&nbsp;&nbsp;QU 819 Sidnej 11:40
<BR>&nbsp;&nbsp;&nbsp;&nbsp;&nbsp;UT 311 San Francisko 12:00
<BR>
<BR>&nbsp;&nbsp;&nbsp;&nbsp;&nbsp;"Hoću let za Los Anđeles", odmah reče Hajmat. Bejzingstouk uzdahnu. "Da, Bopre. Tako sam i mislio. Hoću ga i ja."
<BR>&nbsp;&nbsp;&nbsp;&nbsp;&nbsp;Hajmat je izgledao nezadovoljan. "Zašto ne uzmeš San Francisko", poče on da se prepire. "Poletanje je samo dva i po sata kasnije, a bolje je da ne budemo u istom avionu, zar ne? Mogao bi u Honolulu, ili za Tokio..."
<BR>&nbsp;&nbsp;&nbsp;&nbsp;&nbsp;"Neću da opet budem na ostrvu, niti tamo gde ne znam jezik, niti pristajem da čekam dva sata duže. Uzeću i ja taj avion za Los Anđeles."
<BR>&nbsp;&nbsp;&nbsp;&nbsp;&nbsp;Hajmat uzdahnu i popusti. "U redu. Rastaćemo se čim sletimo. Rezervacije!"
<BR>&nbsp;&nbsp;&nbsp;&nbsp;&nbsp;Devojka se opet pojavi, pitajući učtivo: "M'sieur?"
<BR>&nbsp;&nbsp;&nbsp;&nbsp;&nbsp;"Hoćemo dva mesta na Er Fransovom letu broj 781, danas pre podne. Gospodin Dž. Smit i gospodin R. Džons", izmišljao je Hajmat.
<BR>&nbsp;&nbsp;&nbsp;&nbsp;&nbsp;"Prva klasa ili turistička, gospodine?"
<BR>&nbsp;&nbsp;&nbsp;&nbsp;&nbsp;"Svakako prva." Hajmat se nasmeši. "Naša draga mala bratanica hoće da nas pošalje na kraći odmor, i to o njenom trošku. Samo trenutak", reče on dajući znak Bejzingstouku da privede devojčicu. Van vidnog polja odašiljača na PV aparatu, crnac hitro razveza devojčicine ruke. Onda klimnu Hajmatu, i podiže je do aparata za komunikaciju. "Oniko, mila moja", nastavi Hajmat, "budi ljubazna, pa daj ovom lepom mladom kompjuterskom programu svoju kreditnu identifikaciju."
<BR>&nbsp;&nbsp;&nbsp;&nbsp;&nbsp;Kijavku zastade dah. Da li će Oniko pokušati da zove u pomoć? Nije. Jasnim glasom izdiktirala je programu podatke sa svoje kreditne kartice i pritisnula palac na ekranu, da bi se identitet mogao proveriti. Kijavko za trenutak oseti razočarenje. Kamo te čuvene ljudske hrabrosti, sad, kad je potrebna? Ali se istog časa postide; da je Oniko slučajno zucnula nešto što ne treba, nema sumnje da bi se veoma loše provela istog časa kad matori terorista izmakne iz vidokruga PV odašiljača.
<BR>&nbsp;&nbsp;&nbsp;&nbsp;&nbsp;I to je bilo sve. Niko nije ništa pitao. Već sledeće sekunde program u vidu Polinežanke proverio je tekući račun i objavio, "Potvrđena rezervacija dva mesta, na ime gospodina Dž. Smita i gospodina R. Džonsa, na interkontinentalnom letu direktno za Los Anđeles, sa polaskom u devet i trideset sa aerodroma Faa-Faa-Faa. Da li želite produžetak leta iz Los Anđelesa ili povratnu kartu?"
<BR>&nbsp;&nbsp;&nbsp;&nbsp;&nbsp;"Za sada ne", reče Bejzingstouk i isključi aparat za komunikaciju.
<BR>&nbsp;&nbsp;&nbsp;&nbsp;&nbsp;"Čekaj malo", pobuni se Hajmat. "Kud žuriš? Produžićemo iz Los Anđelesa, znaš!"
<BR>&nbsp;&nbsp;&nbsp;&nbsp;&nbsp;"Da, ali ne sa njenom kreditnom karticom, čoveče. Suviše je opasno. Odatle ćeš morati sam da se snalaziš."
<BR>&nbsp;&nbsp;&nbsp;&nbsp;&nbsp;Hajmatu se oči preteće suziše. "Mnogo se praviš važan, Sirile", tiho reče on. "Zar si zaboravio da ja još imam pušku?" A onda iznenada kriknu: "Šta to radi? Ne daj joj, Sirile!" Jer Oniko, koju je Bejzingstouk i dalje držao, tvrdoglavo je još jednom pokušala da dohvati aparat za komunikaciju.
<BR>&nbsp;&nbsp;&nbsp;&nbsp;&nbsp;Bejzingstouk je trže u stranu. "Hajde, hajde", prekorevao ju je. "Postaješ već dosadna, dete moje!" Oniko ne odgovori. I dalje je uporno piljila u aparat, sada već van njenog domašaja.
<BR>&nbsp;&nbsp;&nbsp;&nbsp;&nbsp;"Veži je", naredi Hajmat. Kijavko je zabrinuto motrio kako Bejzingstouk to radi, i kako je opet vraća da sedne u isti red sa druga dva mala zatočenika, pored zida. Pošto su je ponovo vezali, Oniko se odmah spusti, i nasloni se na Kijavka da joj bude udobnije.
<BR>&nbsp;&nbsp;&nbsp;&nbsp;&nbsp;"Morala sam", šapnu mu, a on tiho zašišta u znak odgovora. Morala je, baš kao što je i on morao da se dokopa aparata za komunikaciju tek što su ušli u kuću. Kijavko je počeo polako da se čudi tim kompulzivnim nastojanjima; nije nikako mogao da se seti zbog čega mu je toliko stalo, samo je znao da mora. Na isti način, pomisli, osećao je poriv da pronađe i zapiše u svoj dnevnik svaku sitnicu iz istorije i delatnosti Hičija. Činilo mu se da ta dva poriva stoje u uzajamnoj vezi, ali nije mogao da shvati kakvoj.
<BR>&nbsp;&nbsp;&nbsp;&nbsp;&nbsp;"Ubrzo će otputovati", šapnu on Oniko, nudeči joj jedinu utehu koje je mogao da se seti.
<BR>&nbsp;&nbsp;&nbsp;&nbsp;&nbsp;Pogledala ga je bez reči. Nije ni morala da izgovori; sve što bi kazala bilo bi samo - "Ali ne dovoljno brzo."
<BR>&nbsp;&nbsp;&nbsp;&nbsp;&nbsp;Starci su radili ono što su uvek radili. Svađali su se.
<BR>&nbsp;&nbsp;&nbsp;&nbsp;&nbsp;Baš su čudni ovi ljudi što rešavaju i najprostija pitanja samo posle ogorčene rasprave. Ovoga puta su se raspravljali da li da spavaju ili ne, i ko će prvi. Hajmat je upravo govorio: "Ništa nam ne bi smetalo da odspavamo, Sirile. Svaki po sat-dva, tako da budemo sveži kad odemo na aerodrom. Zašto ti ne ideš prvi? Ja ću ostati budan da zabavljam naše male goste."
<BR>&nbsp;&nbsp;&nbsp;&nbsp;&nbsp;"Ako onu malu budeš zabavljao onako kako želiš", odreza Bejzingstouk, "verovatno će umreti od toga."
<BR>&nbsp;&nbsp;&nbsp;&nbsp;&nbsp;Hajmat tužno zavrte glavom. "Pod starost si se raznežio. Šta te briga šta će biti s malom zavodnicom?"
<BR>&nbsp;&nbsp;&nbsp;&nbsp;&nbsp;"A ti si pod starost postao blesav! Tamo napolju, svet je pun malih devojčica. Kad se jednom iskobeljamo s ovog ostrva, možeš, što se mene tiče, sa svima njima da radiš šta hoćeš, ali ova tu ima račun u banci koji možemo da koristimo. Zar će mrtva plaćati naše račune?"
<BR>&nbsp;&nbsp;&nbsp;&nbsp;&nbsp;"Kakve račune? Pa, već imamo avionske karte."
<BR>&nbsp;&nbsp;&nbsp;&nbsp;&nbsp;"A kako da stignemo do aerodroma?" upita Bejzingstouk. "Peške?"
<BR>&nbsp;&nbsp;&nbsp;&nbsp;&nbsp;Hajmat je prvo izgledao zamišljen, a potom smrknut. "Rekao bih da si ovog puta u pravu", priznao je nevoljno. Ali odjednom se razvedri. "Hajde da odmah naručimo limuzinu, i onda ćemo imati vremena za druge stvari dok je budemo čekali!"
<BR>&nbsp;&nbsp;&nbsp;&nbsp;&nbsp;Koliko je od toga Oniko uspela da razume, to Kijavko nije mogao pogoditi. Telo joj je bilo potpuno mlitavo, jer se sasvim naslonila na njega. Ležala je zatvorenih očiju, ali one lagane suze su joj se i dalje jedna po jedna cedile niz obraze, iz nekog, izgleda, nepresušnog izvorišta.
<BR>&nbsp;&nbsp;&nbsp;&nbsp;&nbsp;Kijavko i sam zatvori oči. Ne toliko od umora, iako je i njega bilo, koliko od napora da se koncentriše. Da li je uopšte postojala mogućnost da pobegnu? Pretpostavimo da kaže onom starcu da opet hoće u toalet? Pretpostavimo da mu zbog toga razveže ruke; da li će uspeti da se otme, zgrabi Oniko u naručje, i istrči iz kuće? Da li će mu Harold pomoći? Ima li iole verovatnoće da takav, ili bilo koji drugi plan uspe?
<BR>&nbsp;&nbsp;&nbsp;&nbsp;&nbsp;Ili će oni prosto rešiti problem Kijavka i Harolda, koji niti su imali račune u banci, niti su pružali mogućnosti za seksualno zlostavljanje, na taj način što će ih pobiti čim nastane prva neprilika?
<BR>&nbsp;&nbsp;&nbsp;&nbsp;&nbsp;Prvi put u svom mlađanom životu Kijavko je počeo da razmišlja o istinskoj mogućnosti da se on završi kroz nekoliko sledećih sati. Za malog Hičija to je bilo zaista zastrašujuće. Nije u pitanju bila samo smrt - smrt je čekala sva živa bića, pre ili posle. Ali smrt pod ovakvim okolnostima mogla je lako da se pretvori u potpunu smrt, jer nikoga nije bilo u blizini da uradi ono što je potrebno da bi se mozak umrlog Kijavka obradio za uskladištenje; nije se toliko bojao same smrti, koliko opasnosti da mu mozak nepovratno propadne pre nego što se pretvori u Pretka ...
<BR>&nbsp;&nbsp;&nbsp;&nbsp;&nbsp;Postao je svestan da se starci opet svađaju, ovog puta znatno žešće. "Šta je s ovom prokletom napravom!" razočarano je urlao Bejzingstouk, dok je Hajmat cvrkutao slatkim glasom:
<BR>&nbsp;&nbsp;&nbsp;&nbsp;&nbsp;"Nešto si pokvario u njemu, budalo matora. Evo! Pusti mene!"
<BR>&nbsp;&nbsp;&nbsp;&nbsp;&nbsp;"Pustiću te koliko hoćeš", gunđao je Bejzingstouk. "On naprosto neće da proradi." Povuče se malo unazad, besno gledajući kako se onaj stari belokožac saginje ka aparatu za komunikaciju. Onda se i Hajmat odmače, bezizrazna lica.
<BR>&nbsp;&nbsp;&nbsp;&nbsp;&nbsp;"Šta si mu to uradio?" upita.
<BR>&nbsp;&nbsp;&nbsp;&nbsp;&nbsp;"Ništa! Samo sam ga isključio. Kada sam pokušao da ga ponovo uključim, više nije radio!"
<BR>&nbsp;&nbsp;&nbsp;&nbsp;&nbsp;Kijavko u magnovenju oseti kako se u njemu opet budi nada. Ako se aparat za komunikaciju zaista zbog nečega pokvario, starci će možda morati da izmene svoje planove. Možda će ipak morati peške na aerodrom! Kijavko nije imao predstavu koliko je to daleko, ili u kom pravcu, ali najverovatnije nisu imala ni ta dva čoveka. Možda se neće usuditi da gube vreme. Možda će odmah morati da krenu, jer sunce tek što nije počelo da se rađa; nebo koje se videlo kroz prozore postajalo je sve svetlije.
<BR>&nbsp;&nbsp;&nbsp;&nbsp;&nbsp;A ako odmah krenu - i ako, iz nekog razloga, ipak ne poubijaju svedoke koje ostavljaju za sobom - i ako reše da deci ne vode sa sobom - i ako...
<BR>&nbsp;&nbsp;&nbsp;&nbsp;&nbsp;Bilo je isuviše mnoto tih ako.
<BR>&nbsp;&nbsp;&nbsp;&nbsp;&nbsp;Odjednom, nijedno više nije bilo važno. Kijavko ugleda kako, PV kutija počinje da svetluca. Ugleda to i Bejzingstouk i viknu: "Prestanimo da optužujemo jedan drugog, Bo! Vidi, najzad je oživeo."
<BR>&nbsp;&nbsp;&nbsp;&nbsp;&nbsp;Jeste.
<BR>&nbsp;&nbsp;&nbsp;&nbsp;&nbsp;Jeste, ali lice koje ih je sada gledalo sa ekrana nije pripadalo nasmejanoj, mladoj Polinežanki sa cvetom hibiskusa u kosi. Bilo je to muško lice. Muškarac, neodređenog doba starosti, prilično zgodan (odnosno, ja bih voleo da jeste), smešio im se prijateljski. Kijavko ga nije poznavao. Hičiju je svaki čovek izgledao isto, izuzev onih sa kojima bi proveli više vremena.
<BR>&nbsp;&nbsp;&nbsp;&nbsp;&nbsp;Ali Siril Bejzingstouk i Bopre Hajmat su ga odmah prepoznali. "Robinet Brodhed!" povika Bejzingstouk, a Hajmat zareža: "Šta, kog vraga, taj kučkin sin traži ovde?"
<BR>
<BR>&nbsp;&nbsp;&nbsp;&nbsp;&nbsp;Posmatrajući taj prizor iz gigabitskog prostora, Esi se nervozno zakikota. "Bogami, prilično si čuven, Robine", reče. "Čak te i matori, zli teroristi odmah prepoznaju."
<BR>&nbsp;&nbsp;&nbsp;&nbsp;&nbsp;"Nema tu ničeg čudnog, gospođo Brodhed", javi se Albert. "General Hajmat je pokušao da ubije Robineta najmanje dva puta. I svaki terorista na svetu bi verovatno uradio isto, samo da dobije priliku."
<BR>&nbsp;&nbsp;&nbsp;&nbsp;&nbsp;"Nemoj im pružiti priliku da ti naškode sada, Robine", tužno je molila Esi. "Hajde. Uradi ono. I čuvaj mi se, mili moj Robine! Matori zli teroristi nisu ništa u poređenju sa onom drugom opasnošću sa kojom sad, pošto-poto, hoćeš da se sukobiš!"
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
