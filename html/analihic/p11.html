<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. HAJMAT
<P>&nbsp;&nbsp;&nbsp;&nbsp;&nbsp;Pričao sam vam o nekim dobrim ljudima i o nekima koji su imali mane, a sada je došlo vreme da vam pričam o jednom zaista lošem čoveku. Neće vam se dopasti, ali morate ga upoznati. Pomenuo sam ga tek uzgred, kad sam govorio o teroristima, ali nisam bio pravedan prema njemu. Svakako bih voleo da on dobije po pravdi - što više po pravdi, po mogućstvu bar omču oko vrata - ali to se nije dogodilo. Na žalost.
<BR>&nbsp;&nbsp;&nbsp;&nbsp;&nbsp;Zove se Bopre Hajmat, i nekada je bio general sa dve zvezdice u Svemirskom Pentagonu.
<BR>&nbsp;&nbsp;&nbsp;&nbsp;&nbsp;To je onaj Hajmat koji je svojevremeno ubedio Klarinog muža da se mir i pravda mogu postići samo ako se mnogo ljudi raznese bombama. I to mu je bio jedan od najmanjih zločina.
<BR>&nbsp;&nbsp;&nbsp;&nbsp;&nbsp;Između ostalog, jednom je i mene pokušao da ubije.
<BR>&nbsp;&nbsp;&nbsp;&nbsp;&nbsp;Možda je pokušao i dvaput, pošto na njegovom suđenju nije sve izišlo na videlo. U mom slučaju nije uspeo. Ali sa nekoliko stotina drugih ljudi - najmanje nekoliko stotina - bio je delotvorniji. Hajmat na suđenju nije hteo da prizna da je kriv za ubistva. Nije htreo da se to zove ubistvima. Nazivao je to revolucionarnom pravdom, jer on je bio terorista. Ali sud, s druge strane, bez imalo teškoća nazvao je to ubistvima - nazvao svaki pojedini slučaj po jednim ubistvom - i za svako od njih osudio ga je na doživotnu robiju. I pošto Hajmat nije bio samo neki zblanuti mazgov, već general od poverenja u američkoj svemirskoj vojsci, presuđeno je da kazne ima da odsluži jednu za drugom. Zbir svih njegovih kazni sveo se na najmanje osam hiljada sedam stotina pedeset godina robije, ali od onda je prošlo neko vreme i Hajmat je sada imao da odsluži još samo osam hiljada šest stotina sedamdeset tri godine.
<BR>&nbsp;&nbsp;&nbsp;&nbsp;&nbsp;Imao je sve razloge da veruje da će sve te godine odslužiti do poslednjeg dana, jer čak i osuđenici su imali pravo na posmrtno uskladištenje. Njegova robija se neće završiti sama od sebe kad bude umro.
<BR>&nbsp;&nbsp;&nbsp;&nbsp;&nbsp;U stvari, sada mi se već prilično dopada da pričam o generalu Bopreu Hajmatu. Čak mi predstavlja prijatno olakšanje. Posle Albertovog prikaza ogromnosti i večnosti, od koga sam sav obamro od straha, prosto mi je laknulo što mogu da pričam o jednom običnom, malom čoveku, koji je samo ogavan i ništa više.
<BR>&nbsp;&nbsp;&nbsp;&nbsp;&nbsp;Hajmatu je svaki dan bio isti. Počinjao je ovako:
<BR>&nbsp;&nbsp;&nbsp;&nbsp;&nbsp;Kad se probudio, robotocura je još bila nepomična i sklupčana pored njega u krevetu, ali je znao da ne spava. Takođe je znao da nije žensko biće već mašina, ali pošto su Hajmatovo društvo činile isključivo mašine, on je već prestao da primećuje razliku.
<BR>&nbsp;&nbsp;&nbsp;&nbsp;&nbsp;Kada je Hajmat prebacio noge preko ivice kreveta, i ona je počela da ustaje. Gurnuo ju je natrag u postelju. Ne onoliko grubo kao što je s njom postupao prethodne noći. I ne baš mnogo nežno, jer ona je (na žalost) bila veoma snažna.
<BR>&nbsp;&nbsp;&nbsp;&nbsp;&nbsp;Gledala ga je neko vreme kako se oblači, pre nego što je zapitala: "Kuda ćeš?"
<BR>&nbsp;&nbsp;&nbsp;&nbsp;&nbsp;"Pa", odgovori Hajmat, "mislim da ću otići do obale, onda preplivati moreuz i sesti u avion za Los Anđeles, gde nameravam da dignem u vazduh jedno-dve zgrade." On sačeka malo na odgovor, ali nije ga bilo. Nije ga ni očekivao. Nedostajao joj je smisao za humor, što je bilo tipično za sve njih. To ga je uvek iznova razočaravalo. Hajmatu bi život bio mnogo lepši da je mogao da se šali i smeje sa svojim robotocurama - iako, naravno, ne toliko kao kad bi mogao da ih natera da plaču od bola. Zatvorske vlasti su mu dale konstrukte u ženskom obliku koji su izgledali i mirisali i imali ukus pravih ženskih tela; zbog čega nisu bili bar toliko uviđavni da ih naprave tako da mogu i da osećaju?
<BR>&nbsp;&nbsp;&nbsp;&nbsp;&nbsp;Hajmatu nije padalo na pamet da ne zaslužuje ničiju uviđavnost, pa ni zatvorskih vlasti.
<BR>&nbsp;&nbsp;&nbsp;&nbsp;&nbsp;Kad je izašao, robotostražar pred vratima namignu i prošapta: "Šta kažeš, Hajmate, a? Je l' bilo k'o što treba?"
<BR>&nbsp;&nbsp;&nbsp;&nbsp;&nbsp;"Pa, da vidiš i nije." Ne zaustavljajući se u hodu, Hajmat je dovršavao razgovor a da se nije ni osvrnuo na njega. "Rekao sam ti da volim plavuše. Malog rasta i mlade. Lomljive."
<BR>&nbsp;&nbsp;&nbsp;&nbsp;&nbsp;Stražar doviknu za njim: "Videću šta mogu da uradim za noćas", ali Hajmat nije odgovorio. Razmišljao je o reči koju je upravo upotrebio - 'lomljive' - i o onome što je pri tom osetio. Lomljive. Jedna malecka, lomljiva plavuša. Od krvi i mesa! Prava, živa ženica, sa malim lomljivim udovima uvrnutim i polomljenim, koja vrišti, lica izobličenog od bola...
<BR>&nbsp;&nbsp;&nbsp;&nbsp;&nbsp;Tu je prekinuo sa maštanjem. Ne zato što ga je postidelo, jer Hajmat je odavno prešao sve granice stida. Prekinuo je zato što je isuviše mnogo uživao, tako očajnički čeznuo za tim , da se uplašio da će mu se možda nešto od toga osećanja pojaviti na licu; a jedina pobeda nad drugima koja mu je još preostala bila je da neke tajne sačuva za sebe.
<BR>
<BR>&nbsp;&nbsp;&nbsp;&nbsp;&nbsp;Hajmatov zatvor na ostrvu bio je veoma daleko od ma kog kontinenta i ma kog većeg grada. Bio je izgrađen da se u njemu smesti trideset i osam nepopravljivih prestupnika, koji neće moći da iziđu, bez obzira šta planirali i šta učinili.
<BR>&nbsp;&nbsp;&nbsp;&nbsp;&nbsp;Sada je ta cela konstrukcija postala preglomazna, zato što je jedini preživeli i još aktivni osuđenik u tom zatvoru bio sam Hajmat. Trideset i osam nepopravljivih prestupnika više nisu bili tu. Nije ih toliko bilo ni u celom svetu. Od kako je doba terorizma i gladi prošlo, njihov broj je veoma opao. Oh, dakako, sociopati su se s vremena na vreme još pojavljivali, ali ono što je Albert nazvao (u vreme kad smo on i ja raspravljali o tome) 'preduslovima za oportunistički kriminal' postalo je veoma retko.
<BR>&nbsp;&nbsp;&nbsp;&nbsp;&nbsp;Pre svega zbog toga što su životni uslovi postali znatno bolji. U galaksiji nastanjenoj ljudima više nigde nije bilo mesta u kojima bi odrasla čitava pokolenja koja će vršiti prepade, ubijati ili uništavati samo zato što ne znaju kako drukčije da daju oduška svojoj bedi. Najgori osuđenici, većinom još negde po zatvorima, bili su starci iz epohe terorizma i masovnih zločina nad čovečanstvom, i samo mali broj takvih je još bio među živima. Većina nezadovoljnika je već odavno popustila pred predlozima vlasti i nagodila se da pređe u drugu vrstu robije, na nekoj od kolonija gde se teško i mnogo moralo raditi da bi se preživelo. Oni preostali uglavnom su već bili ili dovoljno rehabilitovani ili dovoljno mrtvi. Sam Hajmat bio je starac - stariji od mene, imao je najmanje sto trideset godina. Naravno, dobio je medicinski komplet. Mogao je da poživi još najmanje pedesetak godina u telesnom obličju, jer i zatvorenike su krpili i prepravljali kad god je to bilo potrebno; i kad bi umirali, to se uglavnom nije dešavalo zbog starosti, bolesti ili nesrećnim slučajem. Skoro uvek je razlog bila obična, smrtna dosada. Jednog jutra, istog kao i sva druga, probudili bi se, pogledali oko sebe i odlučili da im je baš zaista dosta svega i da mašinsko uskladištenje ne može biti gore od ovoga. Onda bi ulučili pravu priliku i ubili se.
<BR>&nbsp;&nbsp;&nbsp;&nbsp;&nbsp;Ali ne i Hajmat.
<BR>&nbsp;&nbsp;&nbsp;&nbsp;&nbsp;Jedini živi drugar u istom zatvoru bio mu je nekadašnji maršal Sovjetskog Saveza po imenu Pernecki. Kao Hajmat, i on je bio terorist-krtica, koji je koristio svoj visoki položaj u vojsci da im omogući da ubijaju i razaraju. Njih dvojica su najpre bili kolege u konspirativnom podzemlju, zatim na robiji koja je dozlaboga dugo trajala. Ne baš prijatelji, zapravo. Ni jedan ni drugi nikada nisu imali pravog prijatelja. Ali dovoljno bliski u zatvoru da Hajmat jednog dana doživi istinsko iznenađenje kada je saznao da je Pernecki samom sebi prosto sagoreo probavni trakt tečnošću za čišćenje odvodnih cevi.
<BR>&nbsp;&nbsp;&nbsp;&nbsp;&nbsp;Nije mu, međutim, uspelo da se ubije. Robotostražari su to smesta primetili, i Pernecki se sada nalazio na odeljenju za intenzivnu negu u zatvorskoj bolnici.
<BR>&nbsp;&nbsp;&nbsp;&nbsp;&nbsp;Svaki pravac kretanja je podjednako dobar onome koji se nikuda nije uputio, i Hajmat odluči da poseti Perneckog.
<BR>&nbsp;&nbsp;&nbsp;&nbsp;&nbsp;Zatvorska bolnica bila je velika koliko i sam stambeni kompleks za osuđenike. Imala je sto trideset bolničkih postelja, i svaka se mogla izolovati pregradama od neprobojnog stakla i čelika. Pernecki je bio jedini pacijent.
<BR>&nbsp;&nbsp;&nbsp;&nbsp;&nbsp;Idući u pravcu bolnice, Hajmat pređe preko prostranog, toplog travnjaka oivičenog drvećem palmi i belog sleza, ne obraćajući pažnju na robotobaštovane, koji su brali cveće za njegov sto i uklanjali opalo palmovo lišće. Ali nije mogao da ne obrati pažnju na robotosestru u sobi za prijem. Kad je ušao, ona proviri kroz otvorena vrata i doviknu mu, uz osmeh, pun profesionalne vedrine: "Dobro jutro, generale Hajmat! Nešto ste mi zajapureni. Hoćete li da vam izmerim pritisak?"
<BR>&nbsp;&nbsp;&nbsp;&nbsp;&nbsp;"Ni slučajno", prezrivo se odazva Hajmat, ali se ipak zaustavi dovoljno blizu da bi mogli da razgovaraju. Prema medicinskom osoblju uvek je bio učtiviji nego prema ostalim zatvorskim službenicima - njegova teorija, koju se nikada nije odvažio da proveri, bila je da su neki od njih, ponekad, ipak bili živi ljudi. A to mu je ušlo i u naviku, zato što se u prisustvu medicinskog osoblja uvek više osećao kao pacijent nego kao zatvorenik. Igranje određene uloge Hajmatu je bilo veoma važno. Odlično je redom odigrao uloge kadeta u Vest Pointu, potporučnika, komandanta čete, divizije G-2, generala sa dve zvezdice - vojnika konspirativnog oslobodilačkog pokreta! - robijaša. "Neću da mi merite krvni pritisak", reče on, "zato što već savršeno dobro znate koliki je i zato što samo želite da mi date neki lek koji ja neću. Ali da vam kažem nešto. Da ste jedno šest centimetara niži i jedno deset godina mlađi, možda bih vam dozvolio da mi ga malo podignete. Naročito ako biste uz to bili i plavuša." (I to lomljiva.)
<BR>&nbsp;&nbsp;&nbsp;&nbsp;&nbsp;Profesionalni osmeh medicinske sestre ostade i dalje profesionalan. "Mnogo tražite od mene", promrljala je.
<BR>&nbsp;&nbsp;&nbsp;&nbsp;&nbsp;"Vaša je dužnost da mi pružite sve što mi je potrebno", odgovori on. Razgovor je več počeo da mu postaje dosadan. Odluči da ovo ionako nije ljudsko biće i udalji se.
<BR>&nbsp;&nbsp;&nbsp;&nbsp;&nbsp;Niko ga nije zaustavio. A i zašto bi? Ni zidovi od nesalomljivog stakla nisu bili podignuti oko Perneckovog kreveta. Za to je bilo još manje razloga. Presađeni organi u njemu još ni izdaleka nisu bili prihvaćeni, i on je bio vezan za sisteme za održavanje života čvršće nego da su ga vezali lancima.
<BR>&nbsp;&nbsp;&nbsp;&nbsp;&nbsp;Hajmat spusti pogled na svog poslednjeg živog drugara, dobro ututkanog u postelji, sa cevčicama u nozdravama i malenim pumpama koje su crple sadržinu. "Slušaj, Pjotr", reče mu on, "spremaš se za mrtvace?"
<BR>&nbsp;&nbsp;&nbsp;&nbsp;&nbsp;Rus ne odgovori. Nedeljama nije davao glasa od sebe. Jedino je izdajnički monitor, koji je bio smešten čelo nogu njegove postelje, pokazivao uzburkanim, i ponekad eruptivnim sinusoidama talasa na svom ekranu da je on ne samo živ, već povremeno čak i budan. "Skoro si već počeo da mi nedostaješ", zamišljeno reče Hajmat i zapali cigaretu, ne obraćajući pažnju na znake koji su upozoravali na povećano prisustvo kiseonika i opasnost od požara. Robotočuvar se neupadljivo primače, ali se nije mešao.
<BR>&nbsp;&nbsp;&nbsp;&nbsp;&nbsp;Nekada je to bilo odeljenje za vojnike u zatvoru. Kroz staklena vrata ormana sa odelima Hajmat je mogao da vidi povešane uniforme, američke plave i kaki, ruske bele u žućkastosmeđe, koje više niko neće obući. "Ako ustaneš", ulagivao se Hajmat, "skinuću ovu kretensku bolničku odeću i obući ću svoju generalštapsku uniformu. Možeš i ti. Onda možemo da se igramo rata, ili nešto slično; sećaš se kako si ti raznosio atomskim bombama Njujork i Vašington, a ja ceo tvoj kompleks projektila?"
<BR>&nbsp;&nbsp;&nbsp;&nbsp;&nbsp;Bolesnik je ćutao. I ovo je počinjalo da biva dosadno, odluči Hajmat. "No, dobro", reče i dunu dim Perneckom u lice, "pa znali smo od početka da dobitnici gubitnike uvek izvode na sud. Prešli smo se, i izgubili."
<BR>&nbsp;&nbsp;&nbsp;&nbsp;&nbsp;Kada se Hajmat okrenuo da ode, sovjetski maršal jedva primetno pomeri glavu i namignu mu. "Ah, Pjotr!" povika Hajmat. "Znači, ti sada prelaziš njih!"
<BR>&nbsp;&nbsp;&nbsp;&nbsp;&nbsp;Maršalove usne se otvoriše. "Sinoć", prošapta on. "Kamioni. Saznaj nešto."
<BR>&nbsp;&nbsp;&nbsp;&nbsp;&nbsp;A onda zatvori i oči i usta i više ništa od toga nije hteo da otvori.
<BR>
<BR>&nbsp;&nbsp;&nbsp;&nbsp;&nbsp;Naravno, nijedan od robotoslužbenika u zatvoru ne bi odgovorio da ga je Hajmat pitao. Morao je sam da otkrije o čemu je to Pernecki govorio.
<BR>&nbsp;&nbsp;&nbsp;&nbsp;&nbsp;Prokrstario je čitav zatvorski krug, sva tri kvadratna kilometra na padini brda, sa srceparajućim pogledom na more, koje nijedan zatvorenik neće nikada dosegnuti. Većina zgrada u kojima su bile zatvorske ćelije bila je prazna i zapečaćena. Zgrada za održavanje - izvori električne energije, silosi za otpatke i perionica - nisu bile prazne, zato što su morale stalno da brekću i rade svoj posao. Ali i one su bile zapečaćene, kad je Hajmat bio u pitanju.
<BR>&nbsp;&nbsp;&nbsp;&nbsp;&nbsp;Sve ostalo je bilo otvoreno, ali tog ostalog nije bilo mnogo. Zatvor je imao svoje poljoprivredno imanje; na njemu su radili zatvorenici dokle god ih je bilo u nekom većem broju, ali i sada su ga održavali robotoradnici zato što su se na njemu proizvodile vredne, iako ponekad neobične biljke. Ali nije uspeo da vidi ništa što nije oduvek bilo tu. Ni oko bazena, ni u sali za gimnastiku, ni u ogromnoj, praznoj sali za zabavu i odmor, gde su stajale društvene igre, knjige i ekrani.
<BR>&nbsp;&nbsp;&nbsp;&nbsp;&nbsp;Šta je onda, Pernecki mislio kad je pominjao kamione?
<BR>&nbsp;&nbsp;&nbsp;&nbsp;&nbsp;Hajmat se zapita da li bi bilo vredno truda pogledati u Arhivu sa uskladištenim pokojnicima. A trebalo se potruditi zato što je ta zgrada stajala podalje od ostalih, na uzbrdici, blizu spoljnih zidova zatvora, i valjalo je ispeti se do nje po popriličnoj strmini. Hajmat se već dugo nije izlagao tom naporu.
<BR>&nbsp;&nbsp;&nbsp;&nbsp;&nbsp;Čim je to shvatio, smesta je odlučio da krene. Uvek je dobro kad se redovno proveravaju ivice zatvorskog kruga. Jednog dana, samo za trenutak, neko bi mogao da se provuče, i onda bi se ukazala prilika da...
<BR>&nbsp;&nbsp;&nbsp;&nbsp;&nbsp;Da - šta?
<BR>&nbsp;&nbsp;&nbsp;&nbsp;&nbsp;Hajmat se kiselo nasmeja u brk samom sebi, dok se uspinjao po stazi oivičenoj cvećem, koja je vodila u Arhiv sa mrtvacima. Da pobegne, naravno. I posle svih ovih godina, ta ga je nada održavala da ne klone.
<BR>&nbsp;&nbsp;&nbsp;&nbsp;&nbsp;'Nada' je prejaka reč. Hajmat se nije nadao da će zaista uspeti da pobegne, ili bar da će ostati na slobodi, čak i ako mu pođe za rukom da se nekako izvuče iz zatvora. Svet je bio isuviše pun lukavih i budnih kompjuterskih programa da bi iole potrajalo pre nego što neki od njih ne razotkriju bilo kakvo prerušavanje.
<BR>&nbsp;&nbsp;&nbsp;&nbsp;&nbsp;Ali s druge strane...
<BR>&nbsp;&nbsp;&nbsp;&nbsp;&nbsp;Ili s druge strane, razmišljao je Hajmat, dobro pazeći da mu se na licu ne pokaže izraz koji bi mogao da primeti neki od robotoradnika u blizini - s druge strane, neko ko je dovoljno odvažan i hrabar, prirodni vođa obdaren harizmom i moći, neko kao on - mogao bi vrlo lako da preokrene situaciju! Seti se samo Napoleona kad se vratio sa Elbe! Kako je narod pohrlio k njemu! Kako su odjednom vojske izronile niotkuda! Kad bi već bio na slobodi našao bi sledbenike, i oni sa mašinama i špijunima mogli bi da se ubrišu, narod bi ga štitio. U to Hajmat nije ni najmanje posumnjao. Duboko u srcu bio je siguran da je ljudski rod, bez obzira na to koliko zavarava sam sebe, isto onako pohlepan i ohol kao i on sam, i da u suštini samo želi da dobije vođu koji će mu reći da su pohlepa i oholost dopustivi, čak i hvalevredni oblici ponašanja.
<BR>&nbsp;&nbsp;&nbsp;&nbsp;&nbsp;Ali pre svega trebalo je pobeći.
<BR>&nbsp;&nbsp;&nbsp;&nbsp;&nbsp;Hajmat se zaustavi na raskrsnici dve staze, malo zaduvan. Bio je to težak uspon za čoveka od preko sto godina, čak i sa toliko novih organa u sebi da je već odavno izgubio račun, a i sunce je peklo. On razočarano baci pogled po zidovima oko zatvorskog kruga. Nisu se nimalo promenili. Čak nisu bili ni zidovi; bio je prvo jedan krug žive ograde, ukrašene cvetovima ali prepune senzora; zatim prazan prostor, pa još jedan krug, isto tako prijatan za oko ali, ovog puta, ispunjen parališućom strujom i - za svaki slučaj, i treći krug iza prethodnih, ali struja u njemu bila je smrtonosna. Pokojni major Adrijan Vinterkup im je svima to pokazao, jer tako je bio rešio da izvrši samoubistvo. Eksperiment je uspeo. (Ili bar toliko uspeo koliko i svako drugo umiranje, pošto bi vas, nakon toga, ipak uskladištili i stavili u Arhiv sa mrtvacima.)
<BR>&nbsp;&nbsp;&nbsp;&nbsp;&nbsp;Za svaki slučaj, ti vredni robotobaštovani, koje ste uvek mogli da vidite negde u krugu, za tren oka bi se pretvorili u robotostražare. Jer i oni su vas uvek mogli da vide.
<BR>&nbsp;&nbsp;&nbsp;&nbsp;&nbsp;Hajmat uzdahnu i krenu levom stazom, koja je vodila ka Arhivu.
<BR>&nbsp;&nbsp;&nbsp;&nbsp;&nbsp;Nije često odlazio na to mesto. Nijedan živi zatvorenik nije voleo da ga posećuje, zato što je znao da će kad-tad postati mrtav zatvorenik, i da će onda biti tamo. Niko ne voli da gleda u svoj vlastiti grob.
<BR>&nbsp;&nbsp;&nbsp;&nbsp;&nbsp;Naravno, pet ili šest hiljada zaista nepopravljivih osuđenika koji su bili uskladišteni u Arhiv za mrtvace nisu bili istinski mrtvi; bili su samo 'mrtvaci'. Major Vinterkup je, na primer, još bio tamo; odnosno, tamo je bio njegov mašinski uskladišteni analog, zato što su robotostražari na vreme spasli njegovo mrtvo telo. Ne da bi ga oživeli, to ne. Ipak, pre nego što su brzi procesi raspadanja učinili da sadržaj tog pobesnelog mozga ode u nepovrat. Smrt nije promenila Vinterkupa; ostao je onaj isti bezobzirni, bezglavi Hajmatov ađutant iz slavnih dana, kad su koristili svoj ugled u društvu da podmeću bombe, ubijaju i uništavaju u ime veličanstvenog novog sveta koji treba da nastane.
<BR>&nbsp;&nbsp;&nbsp;&nbsp;&nbsp;A ovo, ogorčeno pomisli Hajmat, ovo je taj novi svet, ali u njegovom stvaranju nisu učestvovali ni on ni major Vinterkup.
<BR>&nbsp;&nbsp;&nbsp;&nbsp;&nbsp;Dok je koračao ka niskoj zgradi, pastelne boje, u kojoj se nalazio Arhiv sa mrtvacima, pomislio je za trenutak da potraži vezu sa Vinterkupom, ili nekim drugim od Pokojnika, tek da malo popriča s njima, promene radi. Ali svi oni su bili tako prokleto dosadni. Smrt im nije bila prekinula robiju. Svi će zauvek ostati u Arhivu, i nijedan se nije ni za dlaku promenio otkad je umro...
<BR>&nbsp;&nbsp;&nbsp;&nbsp;&nbsp;Hajmat stade kao ukopan, i razrogačeno se zagleda u Arhiv.
<BR>&nbsp;&nbsp;&nbsp;&nbsp;&nbsp;Iza ugla, tako da se nije video sa staze, nalazio se glavni ulaz za utovar i istovar, ali on nikada nije video da se koristi. Sada jeste. Dva ogromna kamiona, koja su se normalno kretala na vazdušnom jastuku, sada su ležala na zemlji pred ulazom; uređaj za stvaranje vazdušnog sloja bio im je isključen, a desetak robotoradnika vredno su unosili u zgradu rešetkaste police sa lepezama podataka i smotanim kablovima.
<BR>&nbsp;&nbsp;&nbsp;&nbsp;&nbsp;"Molim vas, generale, Hajmat", reče jedan robotoradnik iza njegovih leđa, "ne prilazite. Zabranjeno je."
<BR>&nbsp;&nbsp;&nbsp;&nbsp;&nbsp;"Došli su sinoć, dok sam spavao!" reče Hajmat, buljeći i dalje. "Ali šta je to?"
<BR>&nbsp;&nbsp;&nbsp;&nbsp;&nbsp;"Spajanje", odgovori robotobaštovan, kao da se izvinjava. "Zatvor Pensakola se ukida i svi koji su u njemu sele se ovamo."
<BR>&nbsp;&nbsp;&nbsp;&nbsp;&nbsp;Hajmat se brzo povratio. Prvo pravilo njegovog zatvorskog bitisanja glasilo je da nikada ne sme dozvoliti da robotočuvari vide šta misli ili oseća, i zato je samo rekao, uz ljubazan osmeh: "Izgleda da smo se mi, neprijatelji društva, toliko proredili da vi više nemate šta da radite. Da li vas je strah da ćete izgubiti posao?"
<BR>&nbsp;&nbsp;&nbsp;&nbsp;&nbsp;"Oh, ne, generale Hajmat", ozbiljno odgovori robotobaštovan. "Samo će nas preraspodeliti na druge poslove, tamo gde smo potrebni. Ukidaju samo Pensakolu. Mi ovde, kao što vidite, prihvatamo njihove klijente."
<BR>&nbsp;&nbsp;&nbsp;&nbsp;&nbsp;"Ah da, njihove klijente", prihvati Hajmat, uputivši robotobaštovanu blistav osmeh, dok se istovremeno pitao da li bi se isplatilo da pokuša da ga uništi. Dali su mu oblik polinežanskog mladića, toliko veran da su mu se čak videle i graške znoja na grudima bez dlaka. "Mogu, dakle, da pretpostavim da se svi klijenti iz Pensakole nalaze sada u našem Arhivu."
<BR>&nbsp;&nbsp;&nbsp;&nbsp;&nbsp;"A ne, generale. Ima i jedan živ. Prema našim podacima, vi se poznajete. Siril Bejzingstouk."
<BR>&nbsp;&nbsp;&nbsp;&nbsp;&nbsp;Hajmat za trenutak izgubi prisustvo duha. "Bejzingstouk?" zinu on u pravcu robotobaštovana. Siril Bejzingstouk bio je jedan od najvećih terorističkih vođa, možda čak jedini koji je upravljao organizacijom koja je bila velika i ubistvena gotovo kao i Hajmatova. "Ali Bejzingstouk je bio uslovno pomilovan pre godinu dana", dodade on. "Bilo je u vestima."
<BR>&nbsp;&nbsp;&nbsp;&nbsp;&nbsp;"Jeste, bio je, generale Hajmat." Robotobaštovan klimnu. "Ali postao je povratnik. Dok je bio na slobodi pobio je trideset pet ljudi."
<BR>
<BR>&nbsp;&nbsp;&nbsp;&nbsp;&nbsp;Razumeti je isto što i oprostiti, kažu mi. Ali ja im ne verujem.
<BR>&nbsp;&nbsp;&nbsp;&nbsp;&nbsp;Mislim da prilično dobro mogu da razumem ljude kao što su Hajmat i Bejzingstouk. Kao i svi drugi teroristi, od kamenog doba naovamo, oni su ubijali i razarali iz principa, i uspeli su da ubede sebe da taj princip opravdava krvoproliće i užase koje su stvarali.
<BR>&nbsp;&nbsp;&nbsp;&nbsp;&nbsp;Ali nisu uspeli da ubede mene. Video sam neke od žrtvi. Zamalo pa da i Esi i ja postanemo to isto, kada je Hajmatov udarni vod razneo eksplozivom Lofstromovu petlju na kojoj su mislili da se nalazimo. I pošto smo bili očevici, bili smo i svedoci na Hajmatovom suđenju, i to sam čuo i o drugima. Ali najviše sam slušao o Hajmatu, i posmatrao ga kako sedi vojnički krut na optuženičkoj klupi, slika i prilika savršenog modernog general-majora u svečanoj beloj uniformi i nepomična lica koje izražava tačno ono što treba. Pažljivo i učtivo je slušao dok su svedoci do tančina opisivali kako je on, u svojstvu general-majora Odbrambenih snaga Sjedinjenih Država, organizovao ilegalne bande koje su raznosile lansirne petlje, obarale satelite, trovale izvore vode za piće, i čak uspele da ukradu jedan kauč-za-sanjanje pomoću koga su trovale ceo svet napadima ludila. Naravno, na kraju su ga uhvatili. Ipak je uspeo da ih sve zavarava skoro deset godina, sedeći ozbiljna lica na sastancima štaba gde se raspravljalo o merama koje treba preduzeti protiv terorista, sve dok se ljudi poput Ekladara nisu urazumili, i pomogli policijskim snagama u svetu da konačno dovedu Hajmata u vezu sa kasapljenjem i podmetanjem bombi. U njegovim očima to nisu bili zločini. Samo strateški potezi.
<BR>&nbsp;&nbsp;&nbsp;&nbsp;&nbsp;Hajmatovo suđenje doživeo sam veoma neobično. Kratko vreme pre toga bio sam umro, i to je bila prva prilika u kojoj sam se pojavio u javnosti kao holografsko telo, dok je moja ličnost bila uskladištena u gigabitskom prostoru. U to vreme je tako nešto još uvek bilo retkost, i Hajmatovi advokati pokušali su da me isključe kao svedoka, zato što nisam bio 'osoba'. Naravno, nisu uspeli. Ali i da jesu ne bi se ništa izmenilo, jer je drugih svedoka bilo koliko hoćete.
<BR>&nbsp;&nbsp;&nbsp;&nbsp;&nbsp;Hajmat se očevidno nije uzbuđivao. Svoje hapšenje i sudsko gonjenje smatrao je slučajnom nezgodom. Cinično i samouvereno prepustio je da istorija izrekne presudu o njemu, jer nije nimalo sumnjao u to kakva će biti presuda suda. Ali kada sam ja svedočio, on je insistirao da mi sam postavlja pitanja, dok su se njegovi advokati pušili od besa. "I vi, Brodhede", rekao je odmah. "Vi imate obraza da mene optužite za izdaju, a vi ste taj koji se druži sa neprijateljima čovečanstva! Mi ne treba da pregovaramo sa Hičijima! Pobijte se, zarobite ih - opkolite ono njihovo skrovište u jezgru, postreljajte ih..."
<BR>&nbsp;&nbsp;&nbsp;&nbsp;&nbsp;Predstava je bila prosto nezamisliva. Kada ga je sudija najzad prekinuo, Hajmat se učtivo poklonio sudu, nasmešio se, rekao: "Nemam drugih pitanja za ovu napravu koja sebe naziva Robinetom Brodhedom", i vratio se da i dalje održava ponosni i samouvereni izraz lica za sve vreme suđenja.
<BR>&nbsp;&nbsp;&nbsp;&nbsp;&nbsp;Eto, to vam je bio Hajmat. Siril Bejzingstouk je bio, ako ništa drugo, još gori od njega.
<BR>
<BR>&nbsp;&nbsp;&nbsp;&nbsp;&nbsp;Susret dva penzionisana čudovišta protekao je u opreznoj atmosferi. Dobro su se poznavali.
<BR>&nbsp;&nbsp;&nbsp;&nbsp;&nbsp;Hajmat je pohitao natrag u salu za zabavu i odmor i tamo već zatekao Bejzingstouka, koji je natenane razgledao PV kasete, da vidi kakva se zabava može naći u ovom novom obitavalištu.
<BR>&nbsp;&nbsp;&nbsp;&nbsp;&nbsp;Bez osmeha su stegli jedan drugom ruku, a onda se odmakli za jedan korak, da se malo bolje pogledaju.
<BR>&nbsp;&nbsp;&nbsp;&nbsp;&nbsp;Siril Bejzingstouk je bio iz Kirasaoa, modrocrne boje kože i isto tako star kao Hajmat (ili ja), ali medicinski savršeno doteran, tako da je izgledao kao da je, recimo, u četrdeset petoj godini života. "Milo mi je što te vidim, Bo", kazao je, a glas mu je bio dubok, zvučan i prijateljski. Bejzingstouk je govorio engleski bez stranog akcenta - možda tek sa nagoveštajem nečeg što je ličilo na nemački, a po svoj je prilici bio holandski, i poticalo od dobrih frizijskih kaluđera koji su mu predavali engleski u katoličkoj školi. Bejzingstouk je bio rođen na ostrvu, ali nije bilo ni traga od onog: Hosstrvo, covece!" u njegovom izgovoru. Da ga ne vidite, nikad ne biste pogodili da to govori crnac, iako je svaku reč izgovarao nekako izražajnije od običnog Amerikanca - samoglasnici su bili zvučniji i nekako zaokruženi, intonacija jasnija.
<BR>&nbsp;&nbsp;&nbsp;&nbsp;&nbsp;Bejzingstouk baci pogled kroz prozor, prema laguni koja se videla u daljini. "Ovde nije rđavo, Bopre", reče on. "Kada su mi rekli da će me preseliti, mislio sam da će to biti daleko gore. Možda na onu planetu, Afroditu - onu što kruži oko razbuktale zvezde, tako da se može živeti samo u tunelima ispod površine tla."
<BR>&nbsp;&nbsp;&nbsp;&nbsp;&nbsp;Hajmat klimnu, iako mu je već odavno bilo sasvim svejedno gde se nalazi. Prisetivši se da je on, u izvesnom smislu, domaćin, naruči robotokelneru da im donese pića. "Na žalost", nasmeši se on, "ovde je alkohol zabranjen."
<BR>&nbsp;&nbsp;&nbsp;&nbsp;&nbsp;"Bio je i u Pensakoli", objasni Bejzingstouk. "Zato mi je bilo veoma milo kad su me pustili, uslovno, premda ja, ako se sećaš, nikad nisam bio od onih koji vole da popiju."
<BR>&nbsp;&nbsp;&nbsp;&nbsp;&nbsp;Hajmat klimnu, proučavajući ga pogledom. "Sirile?" odvaži se.
<BR>&nbsp;&nbsp;&nbsp;&nbsp;&nbsp;"Da, Bo?"
<BR>&nbsp;&nbsp;&nbsp;&nbsp;&nbsp;"Već si bio napolju. Onda si prekršio reč. Zašto si pobio one ljude?"
<BR>&nbsp;&nbsp;&nbsp;&nbsp;&nbsp;"Pa, znaš", reče Bejzingstouk, uzimajući od robotokelnera svoje pivo od đumbira, "naljutili su me, eto."
<BR>&nbsp;&nbsp;&nbsp;&nbsp;&nbsp;"To sam i mislio", suvo se složi Hajmat. "Ali morao si znati da će te vratiti ovamo."
<BR>&nbsp;&nbsp;&nbsp;&nbsp;&nbsp;"Jesam, ali ja ipak imam svoj ponos. Ili je to bila navika? Mislim da je ipak ovo drugo."
<BR>&nbsp;&nbsp;&nbsp;&nbsp;&nbsp;"Tako nešto bi rekao javni tužilac", primeti Hajmat oštro.
<BR>&nbsp;&nbsp;&nbsp;&nbsp;&nbsp;"A možda bi taj javni tužilac ipak bio u pravu. Bo, kad su u pitanju ljudi poput tebe i mene. Nisam morao da ubijem te ljude. Prosto, odvikao sam se od sveta, znaš. Gurali smo se i muvali da uđemo u autobus. Ja sam pao. Oni su svi počeli da se smeju. Bio je tu i jedan policajac sa brzometnim revolverom, i on se takođe smejao. Ustao sam, i oduzeo mu revolver..."
<BR>&nbsp;&nbsp;&nbsp;&nbsp;&nbsp;"I pogodio trideset i petoro ljudi."
<BR>&nbsp;&nbsp;&nbsp;&nbsp;&nbsp;"A ne, Bo. Pogodio sam gotovo devedeset, ali samo trideset i pet je umrlo. To jest, tako kažu." On se nasmeši. "Nisam išao da brojim leševe."
<BR>&nbsp;&nbsp;&nbsp;&nbsp;&nbsp;Učtivo klimnu Hajmatu, koji je sedeo ćutke, pijuckajući, i Bejzingstouk iz dosade pusti da ekranom promiču slike Martinika, Kirasoa i Devičanskih ostrva. "Kako je tamo divno", uzdahnu on. "Da požalim što sam pobio one ljude."
<BR>&nbsp;&nbsp;&nbsp;&nbsp;&nbsp;Hajmat se glasno zakikota, klimajući glavom. "Oh, Sirile! Da li je istina da nam je ubijanje ušlo u naviku?"
<BR>&nbsp;&nbsp;&nbsp;&nbsp;&nbsp;"Ako su u pitanju ponos ili principi, možda i jeste", reče uglađeno Bejzingstouk.
<BR>&nbsp;&nbsp;&nbsp;&nbsp;&nbsp;"Znači, nikada ne bi smeli da nas puste na slobodu?"
<BR>&nbsp;&nbsp;&nbsp;&nbsp;&nbsp;"Ah, Bo", veselo odvrati Bejzingstouk. "Pa, nikada ni neće, to bar znaš."
<BR>&nbsp;&nbsp;&nbsp;&nbsp;&nbsp;Hajmat se napravi da nije čuo. "Da li ti misliš da je to istina, da smo stvarno nepopravljivi?"
<BR>&nbsp;&nbsp;&nbsp;&nbsp;&nbsp;"Mislim..." poče Bejzingstouk zamišljeno. "Ne. Čekaj da ti nešto pokažem." On prošapta nešto kontrolnim uređajima, PV ekrani zatitraše i ponovo se ukaza slika Kirasaoa. "Vidiš, Bo", reče on, nameštajući se udobnije i spremajući se za jedno poduže, prijatno ćaskanje, "u mom slučaju to ti je ponos. Kad sam bio mali bili smo veoma siromašni, ali smo uvek ostajali ponositi. Ništa sem ponosa nismo ni imali. Tek kad-kad dovoljno da se najedemo. Držali smo kafić za turiste, ali i sve naše komšije su držale kafiće, tako da nikad nismo mogli da zaradimo. Imali smo samo ono što je bilo besplatno - bogovsko sunce, pesak, prekrasne male kolibre, palme. Nismo imali ni cipela. Znaš li ti kako izgleda kad nemaš ni cipele?"
<BR>&nbsp;&nbsp;&nbsp;&nbsp;&nbsp;"Pa, ovaj..."
<BR>&nbsp;&nbsp;&nbsp;&nbsp;&nbsp;"Ne, ne znaš..." Bejzingstouk se nasmeši, "... Jer ti si Amerikanac i bogataš. Vidiš li onaj most?"
<BR>&nbsp;&nbsp;&nbsp;&nbsp;&nbsp;On pokaza na panoramu koja se videla na PV ekranu, zaliv premošćen na dva mesta. "Ne onu visoku rugobu. Onaj drugi. Onaj pontonski. Sa rampama koje motori otvaraju i zatvaraju na ulazu i izlazu, onaj tamo, s kraja."
<BR>&nbsp;&nbsp;&nbsp;&nbsp;&nbsp;"Dobro, pa šta?" upita Hajmat, počinjući već da razmišlja da li je dobio drugara koji će mu pomoći da odagna dosadu, ili će je samo povećati.
<BR>&nbsp;&nbsp;&nbsp;&nbsp;&nbsp;"E vidiš, to ti je ponos čoveka bez cipela, Bo. Naučio sam ga od mog dede."
<BR>&nbsp;&nbsp;&nbsp;&nbsp;&nbsp;"Čuj, Bejzile", reče Hajmat, "baš mi je drago što smo se opet sreli i tako to, ali zar baš moraš da me..."
<BR>&nbsp;&nbsp;&nbsp;&nbsp;&nbsp;"Strpi se malo, Bo! Ako imaš ponosa, moraš imati malo i strpljenja; tako me je učio moj deda. I on je bio descamisado - čovek bez cipela. Kad je taj most još bio nov, plaćalo se za prelaz. Dva centa... ali samo za bogataše, to jest za one koji su nosili cipele. Bosonogi su prelazili besplatno. Ali ni bogataši koji su nosili cipele nisu bili mutavi; skinuli bi ih i sakrili, prešli most, i na drugoj strani bi ih opet obuli."
<BR>&nbsp;&nbsp;&nbsp;&nbsp;&nbsp;Hajmat je već počinjao da se ljuti. "Ali tvoj deda nije imao cipele!"
<BR>&nbsp;&nbsp;&nbsp;&nbsp;&nbsp;"Nije, ali je imao ponosa. Kao ti. Kao ja. I zato bi sačekao ispred mosta da naiđe neko u cipelama. Onda bi od njega uzeo cipele na zajam, zato da plati dva centa i pređe most ne okrnjivši svoj ponos. Je li ti jasno šta hoću da kažem, Bo? Ponos je skupa stvar. Obojicu nas je mnogo koštao."
<BR>&nbsp;&nbsp;&nbsp;&nbsp;&nbsp;Svojevremeno nisam hteo da prestanem da pričam o deci zato što su bila dirljiva; teško mi je da prestanem da pričam i o Hajmatu i Bejzingstouku, ali iz sasvim drugih razloga. Ako su mi ikada dve osobe bile ogavne, onda su to oni. Po sredi je ona privlačnost koju izazivaju jeza i užas.
<BR>&nbsp;&nbsp;&nbsp;&nbsp;&nbsp;Kada je Siril Bejzingstouk došao da se pridruži Bopreu Hajmatu, deca na Točku su upravo bila obaveštena da će ih evakuisati. To se pojavilo i u dnevnim vestima. I Bejzingstouk i Hajmat su se zainteresovali; verovatno su u potaji navijali za Neprijatelje, ako su uopšte za nekoga navijali, iako je to u obojici moralo izazivati unutrašnje sukobe. (Ponosili su se ljudskim rodom? Osećali odbojnost prema onom njegovom većem delu koji ih je strpao u zatvor?) Imali su oni i drugih sukoba, od kojih se oni međusobni nisu ubrajali među najmanje. Ni Hajmat ni Bejzingstouk nisu mnogo voleli da budu u društvu sa sebi ravnima.
<BR>&nbsp;&nbsp;&nbsp;&nbsp;&nbsp;U stvari, jedan drugom su bili dosadni. Kad god bi Hajmat našao Bejzingstouka kako sanjari ispred VP prikaza Kirasaoa, Sanmartena ili Venecuelanskog primorja, kazao bi: "Zašto puštaš mozak na otavu? Ja koristim vreme u zatvoru! Nauči nešto. Bar neki novi jezik, kao ja."
<BR>&nbsp;&nbsp;&nbsp;&nbsp;&nbsp;A to je zaista i činio. Po jedan novi jezik, i to savršeno, svakih nekoliko godina; imajući u vidu obilje vremena kojim je raspolagao, već je tečno govorio mandarinski kineski, hiči, ruski, tamilski, starogrčki i još osam drugih jezika. "I s kim ćeš razogovarati na njima?" upitao ga je Bejzingstouk, ne skidajući pogled sa tropskog pejzaža pred sobom.
<BR>&nbsp;&nbsp;&nbsp;&nbsp;&nbsp;"To nije bitno! Bitno je da oštriš mozak!"
<BR>&nbsp;&nbsp;&nbsp;&nbsp;&nbsp;A Bejzingstouk bi konačno podigao pogled i kazao: "Za šta?"
<BR>
<BR>&nbsp;&nbsp;&nbsp;&nbsp;&nbsp;Ako je Bejzingstouku bilo preko glave Hajmatovog zanovetanja, Hajmatu su se smučile Bejzingstoukove uspomene bez kraja i konca. Svaki put kad bi crnac započeo neku priču, general je već i sam umeo da je završi. "Kad sam bio mali", počinjao bi Bejzingstouk, a Hajmat bi se smesta pridružio, pevuckavim glasom:
<BR>&nbsp;&nbsp;&nbsp;&nbsp;&nbsp;"Bili ste veoma siromašni."
<BR>&nbsp;&nbsp;&nbsp;&nbsp;&nbsp;"Da, Hajmate, veoma siromašni. Držali smo kafić za turiste..."
<BR>&nbsp;&nbsp;&nbsp;&nbsp;&nbsp;"Ali niste mogli da zaradite, zato što su sve vaše komšije takođe držale kafiće."
<BR>&nbsp;&nbsp;&nbsp;&nbsp;&nbsp;"Tačno. Uopšte nismo mogli. I zato bi mi, dečaci, ponekad uhvatili neku iguanu i pokušavali da nađemo nekog turistu da je prodamo. Ali niko nije hteo da ima iguanu."
<BR>&nbsp;&nbsp;&nbsp;&nbsp;&nbsp;"Ali kad tad bi je neko i kupio, iz sažaljenja prema vama."
<BR>&nbsp;&nbsp;&nbsp;&nbsp;&nbsp;"Bi. I onda smo mi išli za njim da vidimo gde će je pustiti, i onda smo je opet hvatali i prodavali."
<BR>&nbsp;&nbsp;&nbsp;&nbsp;&nbsp;"I posle nekog vremena bi je pojeli."
<BR>&nbsp;&nbsp;&nbsp;&nbsp;&nbsp;"Da, da, Bo. Iguana je dobra za jelo. Kao pile. Jesam li ti ja već pričao ovu priču?"
<BR>&nbsp;&nbsp;&nbsp;&nbsp;&nbsp;Nije to bila obična dosada. Bilo je, kao što su obojica uzajamno konstatovali, u onome drugom nečega što je istinski išlo na nerve. Bejzingstouku su bili odvratni Hajmatovi seksualni prohtevi. "Ali zašto moraš da ih mučiš, Bo? Pa, ionako nisu živa bića?"
<BR>&nbsp;&nbsp;&nbsp;&nbsp;&nbsp;"Zato što mi to pričinjava zadovoljstvo. Čuvari moraju da se staraju o mojim potrebama; ovo je jedna od njih. I to se tebe ne tiče, Bejzile. I ne može da ti smeta, a od tih bućkuriša koje ti jedeš zaudara ceo zatvor."
<BR>&nbsp;&nbsp;&nbsp;&nbsp;&nbsp;"Ali to je jedna od mojih potreba, Bo", rekao bi Bejzingstouk. Robotokuvarima je bio dao tačna uputstva i, oni su ga, naravno, poslušali. Hajmat je morao da prizna da neke od tih stvari i nisu bile tako rđave. Jedna ružna voćka imala je divan ukus, i neke od školjki bile su prosto božanstvene. Ali bilo je i groznih stvari. Najgori je bio nekakav paprikaš od zelenih paprika i crnog luka sa usoljenim, suvim bakalarom koji je imao ukus i miris baš kao ono đubre u kantama iza ribljih restorana, kad se kiseli celu noć. Zvalo se čiki, i kad ga nisu pravili od trule ribe pravili su ga od nečeg što je bilo gotovo isto tako odvratno, na primer, jarčevina.
<BR>&nbsp;&nbsp;&nbsp;&nbsp;&nbsp;Hajmat je pokušao da ublaži težinu Bejzingstoukovog prisustva tako što ga je predstavio Perneckom, ali sovjetski maršal nije čak ni otvorio oči, a kamoli pristao da razgovara sa pridošlicom. Kad su izašli iz zatvorske bolnice, Bejzingstouk je upitao: "Zašto on to radi, Bopre? Na kraju krajeva, ipak je pri svesti."
<BR>&nbsp;&nbsp;&nbsp;&nbsp;&nbsp;"Mislim da mu je to neki plan za besktvo. Možda zamišlja da će ga prebaciti u neku drugu bolnicu, izvan zatvora, ako se bude stalno pravio da spava, i da će onda moći nešto da pokuša."
<BR>&nbsp;&nbsp;&nbsp;&nbsp;&nbsp;"Neće ga prebaciti."
<BR>&nbsp;&nbsp;&nbsp;&nbsp;&nbsp;"Znam", reče Hajmat, osvrćući se oko sebe. "Pa, Sirile? Hoćeš li danas da malo bolje razgledaš teren?"
<BR>&nbsp;&nbsp;&nbsp;&nbsp;&nbsp;Bejzingstouk pogleda nizbrdo, ka treperavom, blistavom zalivu i pučini Tihog okeana koja se nazirala u daljini, a onda se čežnjivo osvrnu u pravcu sale za odmor i zabavu. Ali Hajmat je odlučno odbio da i dalje gleda s njim filmove, a Hajmat je ipak bio kakva-takva publika. "Pa, dobro", pristade on. "Šta su one zgrade koje se vide na obali?"
<BR>&nbsp;&nbsp;&nbsp;&nbsp;&nbsp;"Mislim da je to neka škola. A tamo je malo pristanište, gde su bagerima iskopali lagunu tako da može da primi čak i manje brodove."
<BR>&nbsp;&nbsp;&nbsp;&nbsp;&nbsp;"Da vidim to pristanište", predloži Bejzingstouk. "I mi smo imali takvo u Kirasaou, malo podalje od velikog. Bilo je za iskrcavanje robova, Bo. U staro vreme, kad prispe brod natovaren robljem, nisu ih vodili kroz ceo grad, da ih svi vide; dovezli bi ih nekoliko kilometara od glavne luke..."
<BR>&nbsp;&nbsp;&nbsp;&nbsp;&nbsp;"U luku za roblje", zavrći Hajmat umesto njega, "gde se nalazila platforma na koju su ih izvodili na licitaciju. Da. Hajdemo do farme za bebe."
<BR>&nbsp;&nbsp;&nbsp;&nbsp;&nbsp;"Ne volim te stvari!" nabusito reče Bejzingstouk. Ali kada je Hajmat krenuo nizbrdo bez njega, on dodade: "Ipak, praviću ti društvo."
<BR>&nbsp;&nbsp;&nbsp;&nbsp;&nbsp;Farma za bebe nalazila se uz samu ivicu spoljnje ograde zatvorskog kruga. To je bio poseban pašnjak, odvojen živom ogradom od svega ostalog, na kome je paslo nekoliko divnih krava. Zatvorenicima je bio zabranjen pristup.
<BR>&nbsp;&nbsp;&nbsp;&nbsp;&nbsp;Hajmata je zabavljalo kad je video koliko se Siril osećao neprijatno. "Ovo je izopačeno, Bo", promrmljao je starac. "Oh, kako mi je žao što nismo uspeli! Naterali bismo ih da zaborave na takve stvari. Trebalo je da ih nateramo da urlaju."
<BR>&nbsp;&nbsp;&nbsp;&nbsp;&nbsp;"To smo i činili", reče Hajmat.
<BR>&nbsp;&nbsp;&nbsp;&nbsp;&nbsp;"Trebalo je da budemo još gori. Odvratna mi je i sama pomisao da se ljudsko dete nalazi u utrobi jedne krave. Kad sam ja bio sasvim mali dečko..."
<BR>&nbsp;&nbsp;&nbsp;&nbsp;&nbsp;"Možda", ubaci Hajmat da bi prekinuo pričanje uspomena, "ne bi osećao toliku odvratnost prema vanmateričnom rađanju kada bi bio žena, Sirile. Trudnoća je mučna stvar."
<BR>&nbsp;&nbsp;&nbsp;&nbsp;&nbsp;"Mučna, nego šta! A zašto da se ne muče? Mi smo se mučili. Kad sam bio mali..."
<BR>&nbsp;&nbsp;&nbsp;&nbsp;&nbsp;"Da, znam kako je bilo kad si bio mali", dočeka ga Hajmat, ali to nije sprečilo Sirila da mu opet ne ispriča sve ispočetka.
<BR>&nbsp;&nbsp;&nbsp;&nbsp;&nbsp;Hajmat prestade da ga sluša. Na ostrvu je bilo prijatno i toplo, ali neki vetrić sa mora počeo je da se oseća na brdu. Mogao je da oseti i jedva primetni miris stoke na livadi, gde su se robotopastiri muvali unaokolo, mereći temperaturu i druge životne uslove svojih štićenika.
<BR>&nbsp;&nbsp;&nbsp;&nbsp;&nbsp;U suštini, razmišljao je Hajmat, ovakvo rađanje dece pomoću zamenika nije bilo loše. Naravno, pod pretpostavkom da je uopšte dobro rađati decu. On sam tražio je seksualna zadovoljstva na sasvim drugom planu, ali dvoje ljudi koji žele da osnuju porodicu mogu u ovome videti neki smisao. Začeli bi bebu kao što se to obično radi, onim smešnim i klizavim uzajamnim ubadanjem; Hajmat je bio dovoljno širokogrud da prihvati činjenicu da se većina ljudi pali na to. Prema tome, ako im je to predstavljalo zadovoljstvo, zbog čega bi se to zadovoljstvo kasnije pretvorilo u bol za jedno od njih dvoje? Ništa lakše nego izvući iz žene već oplođenu jajnu ćeliju. Pogotovo što je već dobila sva nasledna svojstva. Spirale DNK su već odigrale svoj valcer i napravile novu kombinaciju; hereditet je već bio uspostavljen. Glavni kuvar, da tako kažemo, već je smešao svoj sufle koji je bio njegov piece-de-resistance. Sad mu je još samo bila potrebna topla pećnica da naraste, a to nije morala biti baš ljudska pećnica. Moglo je da posluži bilo šta, pod uslovom da je kičmenjak i sisar. Krave su u tu svrhu bile odlične.
<BR>&nbsp;&nbsp;&nbsp;&nbsp;&nbsp;Na farmi za bebe nije bilo mnogo krava, zato što na ostrvu nije više bilo mnogo ljudskih porodica kojima su bile potrebne. Ali Hajmat je prebrojao deset, dvanaest, petnaest - sve ukupno osamnaest zamenika majki, koje su mirno pasle dok su im robotopastiri stavljali toplomere i zavirivali im u uši.
<BR>&nbsp;&nbsp;&nbsp;&nbsp;&nbsp;"Ovo je ogavno", jedva izgovori Siril Bejzingstouk.
<BR>&nbsp;&nbsp;&nbsp;&nbsp;&nbsp;"Nije, zašto?" usprotivi se Hajmat. "One ne uzimaju drogu, ne puše, ne rade ništa čime bi ljudske majke možda naškodile bebama. Ne. Da smo mi pobedili, ja bih se lično postarao da se ovako nešto zavede."
<BR>&nbsp;&nbsp;&nbsp;&nbsp;&nbsp;"Ja ne bih", ljubazno se nadoveza Bejzingstouk.
<BR>&nbsp;&nbsp;&nbsp;&nbsp;&nbsp;Nasmešiše se jedan drugome, dva ostarela gladijatora koje je zabavljala pomisao na poslednji uzajamni sukob koji se nikada neće desiti. Matora budala, pomisli veselo Hajmat; naravno, postalo bi neophodno da se otarasimo i njega - da je revolucija uspela.
<BR>&nbsp;&nbsp;&nbsp;&nbsp;&nbsp;"Bo?" pozva ga Bejzingstouk. "Pogledaj."
<BR>&nbsp;&nbsp;&nbsp;&nbsp;&nbsp;Jedna od majki je mukala, malo uznemirena. Merili su joj temperaturu, ali robotopastir izgleda nije držao toplomer kako treba. Krava se uzvrte i oslobodi zadnji deo tela, otkasa nekoliko koraka u stranu i stade da pase.
<BR>&nbsp;&nbsp;&nbsp;&nbsp;&nbsp;"Nije se ni pomerio", zbunjeno reče Hajmat.
<BR>&nbsp;&nbsp;&nbsp;&nbsp;&nbsp;Bejzingstouk pogleda svih četiri-pet pastira jednog po jednog, pa se osvrnu na robotobaštovane i na još udaljenije robotoradnike rasejane po stazama. Svi su stajali ukočeni i nepokretni. Čak behu utihnuli i zvuci uređaja za pravljenje vazdušnog jastuka ispod njihovih kolica za prevoz tereta.
<BR>&nbsp;&nbsp;&nbsp;&nbsp;&nbsp;"Nijedan se ne mrda, Bo", reče Bejzingstouk. "Svi su mrtvi."
<BR>
<BR>&nbsp;&nbsp;&nbsp;&nbsp;&nbsp;Pašnjak na kome je bila farma za bebe nalazio se na najnižoj ivici zatvorskog kruga. Odatle se teren opet strmo uzdizao, i Hajmat napravi kiselo lice. Kad je neko starac onda je starac, čak i uz sve moguće zamene tkiva i dodatnu kalcifikaciju kostiju. "Ako siđemo", reče on, "posle ćemo opet morati da se penjemo."
<BR>&nbsp;&nbsp;&nbsp;&nbsp;&nbsp;"Hoćemo li, momče?" tiho upita Bejzingstouk. "Pogledaj."
<BR>&nbsp;&nbsp;&nbsp;&nbsp;&nbsp;"Hm, to je samo trenutni prekid na električnoj mreži", promrmlja Hajmat. "Oživeće za koji trenutak."
<BR>&nbsp;&nbsp;&nbsp;&nbsp;&nbsp;"Da. Ali naš trenutak će tada već proći."
<BR>&nbsp;&nbsp;&nbsp;&nbsp;&nbsp;"Ali, Bejzile", razložno reče Hajmat, "u redu, hajde da pretpostavimo da su pokretne jedinice trenutno izbačene iz stroja, ali ograde još uvek stoje."
<BR>&nbsp;&nbsp;&nbsp;&nbsp;&nbsp;Bejzingstouk ga pažljivo pogleda. Nije progovorio ni reč. Samo se okrenuo, podigao rukom žicu koja je opasivala pašnjak sa kravama i provukao se ispod nje.
<BR>&nbsp;&nbsp;&nbsp;&nbsp;&nbsp;Hajmat je nervozno buljio za njim. Naravno, stražari tek što se nisu probudili. I čak i kad bi njihova nepomičnost potrajala dovoljno da dva zatvorenika pređu, recimo, prostrani kravlji pašnjak, ono što je kazao za ograde možda i dalje važi. Nisu stražari bili ti koji su sprečavali zatvorenike da izađu, već lukavo smišljeni i neprelazni niz elektronskih ograda. Delovale su tri puta; bol, obamrlost, smrt. Bilo je teško proći prvu i gotovo nemoguće preći drugu - a nije imalo smisla, jer tu je bila ona treća. On reče samom sebi da Bejzingstouk, prosto, ne zna, da još nije imao priliku da iskusi; jer Hajmat je jednom stvarno pokušao. Samo jednom je uspeo da pređe užasnu liniju razdirućeg bola, samo zato da bi ga druga onesvestila, i probudio se u svom krevetu, dok mu se robotostražar smeškao u brk.
<BR>&nbsp;&nbsp;&nbsp;&nbsp;&nbsp;To što su robotoradnici privremeno nemoćni nema nikakve veze sa ogradama, govorio je sebi. Kakva budala je taj Bejzingstouk!
<BR>&nbsp;&nbsp;&nbsp;&nbsp;&nbsp;I dok su mu se misli još vrtele po glavi, Bopre Hajmat je podizao rukom žicu i hitao za onim drugim, oprezno zaobilazeći kravlju balegu u travi, zaustavivši se tek koliko da šutne jednog robotopastira, da proveri da li je zaista nepokretan.
<BR>&nbsp;&nbsp;&nbsp;&nbsp;&nbsp;Bio je.
<BR>&nbsp;&nbsp;&nbsp;&nbsp;&nbsp;Sav zadihan, sustigao je Bejzingstouka na samoj ivici zatvorskog kruga. Žice koje su izazivale bol sasvim su se dobro videle - radi stoke, ne radi zatvorenika - ispred žive ograde od hibiskusa i rascvetane divizime.
<BR>&nbsp;&nbsp;&nbsp;&nbsp;&nbsp;Jedan robotobaštovan beše se nagnuo nad žbun divizime i ostao tako, ukočen, sa podignutom rukom u kojoj se nalazio ašovčić za vađenje busenja. Hajmat, zamišljen, pljunu na njega.
<BR>&nbsp;&nbsp;&nbsp;&nbsp;&nbsp;"Nema struje, čoveče", tiho reče Bejzingstouk.
<BR>&nbsp;&nbsp;&nbsp;&nbsp;&nbsp;Hajmat reče, gutajući knedlu: "Idi ti prvi, Sirile. Ako te uhvati, ja ću te povući unazad."
<BR>&nbsp;&nbsp;&nbsp;&nbsp;&nbsp;Bejzingstouk prsnu u grohotan smeh. "E, baš si mi junačina, Bo! Hajde, idemo zajedno!"
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
