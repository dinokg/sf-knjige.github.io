<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. POSLEDNJA BITKA U VASIONI
<P>&nbsp;&nbsp;&nbsp;&nbsp;&nbsp;Čak i kad gledate svojim očima, ne verujete uvek u ono što vidite. Ja nisam. Bilo je suludo.
<BR>&nbsp;&nbsp;&nbsp;&nbsp;&nbsp;Ali postojalo je. Brodovi USPMU, koji su se nadsvetlosnom brzinom obrušavali na kugelblic; a iz kugelblica, jurišajući ka njima, nešto što je kuljalo iz uskovitlanih zamagljenih obrisa. Bilo je od svetlog metala.
<BR>&nbsp;&nbsp;&nbsp;&nbsp;&nbsp;Veoma je ličilo na vasionske brodove.
<BR>&nbsp;&nbsp;&nbsp;&nbsp;&nbsp;U stvari, to su po svoj prilici, i bili brodovi. Bili smo isuviše daleko da bismo mogli dobro da vidimo tako sitne predmete, ali insturmenti Verne Drage bili su prvoklasni. Ono što smo videli, videli smo u optičkim, i IR i rentgenskim i svim drugim frekvencijama koje postoje, a 'videli' smo i kroz magnetometre i gravitacione detektore; i svi su, bez razlike, potvrđivali užasnu činjenicu.
<BR>&nbsp;&nbsp;&nbsp;&nbsp;&nbsp;Kugelblic je lansirao svoju armadu.
<BR>&nbsp;&nbsp;&nbsp;&nbsp;&nbsp;Mogao sam da očekujem bilo šta, ali to ne. Mislim, zašto bi Neprijatelji morali da se služe vasionskim brodovima? Na to pitanje nisam mogao da odgovorim, ali to su zaista bili brodovi. Veliki! Oklopljeni! Više od hiljadu njih, činilo se, i jedan za drugim su ulazili u ogromnu formaciju, nalik na kupu, i jurišali pravo na divljač, na majušne, beznadežno malobrojne grupice krstarica USPMU.
<BR>&nbsp;&nbsp;&nbsp;&nbsp;&nbsp;"Raznesite te proklete kamenčine", zaurlao je general Džulio Kasata, i - znate šta? I ja sam zaurlao zajedno s njim.
<BR>&nbsp;&nbsp;&nbsp;&nbsp;&nbsp;Nisam mogao da se uzdržim. Borili su se, i ja sam navijao za svoje. Nije bilo nikakve sumnje da je bitka započela. U vasionskom prostoru ne možete videti zrake, čak ne ni zrake sa hiči-bušilica, koji su, prepravljeni, predstavljali glavno naoružanje USPMU, ali videlo se sevanje hemijskih eksplozija i onih još gorih, strahovito jasnih, kad su brodovi USPMU lansirali svoje sekundarne projektile.
<BR>&nbsp;&nbsp;&nbsp;&nbsp;&nbsp;Milijarde letelica Neprijatelja i dalje su gurale napred. Nisu ih ni okrznuli.
<BR>
<BR>&nbsp;&nbsp;&nbsp;&nbsp;&nbsp;Samo za sebe, kao prizor, bilo je, Bože moj, veličanstveno. Iako, stravično, u isto vreme. Premda nisam znao šta se, zapravo, događa.
<BR>&nbsp;&nbsp;&nbsp;&nbsp;&nbsp;Nikada pre toga nisam video bitku u vasioni. Uostalom, nije niko od nas, zato što se poslednja vasionska bitka odigrala pre skoro sto godina, kad su se sukobili Brazilci sa brodovima Narodne republike Kine, u onom poslednjem i nerešenom krvavom sukobu, koji je imao za rezultat osnivanje multinacionalnog vladajućeg tela Kapije. Zato nisam znao šta će se dogoditi, ali ono što se desilo bilo je mnogo manje od onoga što sam očekivao. Trebalo je da brodovi eksplodiraju, ili nešto slično. Trebalo je da na sve strane počnu da lebde njihove krhotine.
<BR>&nbsp;&nbsp;&nbsp;&nbsp;&nbsp;Ali ništa nalik na to.
<BR>&nbsp;&nbsp;&nbsp;&nbsp;&nbsp;Samo se vrh kupaste formacije Neprijateljevih brodova otvorio i progutao letelice USPMU koje su se i dalje borile. Okružili su ih sa svih strana; i tada su... ovaj... zaista su to uradili, nestali su.
<BR>&nbsp;&nbsp;&nbsp;&nbsp;&nbsp;Prosto su nestali, ostavljajući krstarice USPMU tesno sabijene u vasioni.
<BR>&nbsp;&nbsp;&nbsp;&nbsp;&nbsp;A onda su i krstarice nestale.
<BR>&nbsp;&nbsp;&nbsp;&nbsp;&nbsp;A onda je, tik ispod nas, Stražarski točak zatreptao i nestao i on.
<BR>&nbsp;&nbsp;&nbsp;&nbsp;&nbsp;Prazna vasiona se širila svuda oko nas. Videla se samo sedefasta Galaksija koja se komešala i okretala ispod nas, udaljene galaksije i nalik na svice, zamagljene, žute loptice kugelblica.
<BR>&nbsp;&nbsp;&nbsp;&nbsp;&nbsp;Sada smo sebe učinili vidljivima; inače bismo se osećali isuviše usamljenim. Zgledali smo se, s nevericom.
<BR>&nbsp;&nbsp;&nbsp;&nbsp;&nbsp;"Nagađao sam da će se nešto slično dogoditi", reče Albert Ajnštajn, trezveno vukući dimove iz lule.
<BR>&nbsp;&nbsp;&nbsp;&nbsp;&nbsp;"Proklet bio!" zaurla Kasata. "Ako znaš šta se događa, reci nam!"
<BR>&nbsp;&nbsp;&nbsp;&nbsp;&nbsp;Albert sleže ramenima. "Mislim da ćete i sami videti", reče on, "jer mi se čini da smo sada mi na redu."
<BR>&nbsp;&nbsp;&nbsp;&nbsp;&nbsp;I bili smo. Zgledali smo se, a onda se odjednom više ništa nije videlo. Ništa izvan broda, hoću da kažem. Ništa sem onog tačkastog sivila na ekranu koje označava putovanje brže od svetlosti. Kao kad gledate kroz prozor aviona u gustu maglu.
<BR>&nbsp;&nbsp;&nbsp;&nbsp;&nbsp;A onda je i to prestalo.
<BR>&nbsp;&nbsp;&nbsp;&nbsp;&nbsp;Magla se razbistrila. Brodski senzori su opet mogli jasno da vide.
<BR>&nbsp;&nbsp;&nbsp;&nbsp;&nbsp;A ono što smo ugledali, onako iznebuha, bio je dobro poznati crni prostor sa zvezdama... još i planeta, i mesec... i, da, znao sam šta je to. Ta planeta i taj mesec bili su oni isti koje su gledale ljudske (ili njima veoma slične) oči već pola miliona godina.
<BR>&nbsp;&nbsp;&nbsp;&nbsp;&nbsp;Bili smo u Zemljinoj orbiti; zajedno sa mnogo drugih artefakta u kojima sam prepoznao krstarice USPMU, čak i sam ogromni Stražarski točak.
<BR>&nbsp;&nbsp;&nbsp;&nbsp;&nbsp;To je za mene ipak bilo previše.
<BR>&nbsp;&nbsp;&nbsp;&nbsp;&nbsp;Ali dosetio sam se šta da radim, jer kad god mi nešto postane preteško, uvek postoji jedno mesto gde mogu da se obratim za pomoć. To sam i sada uradio. Viknuo sam: "Alberte!"
<BR>&nbsp;&nbsp;&nbsp;&nbsp;&nbsp;Ali Albert je i dalje nepomično posmatrao Zemlju i Mesec, i ostale predmete izvan Verne Drage, pušio svoju lulu i ćutao.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
