<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. SVETLOJEDI
<P>&nbsp;&nbsp;&nbsp;&nbsp;&nbsp;Plameno cveće izrasta iz diska. Rascvetava se, bacajući seme plazme iznad i ispod sporog, spiralnog vrtloga.
<BR>&nbsp;&nbsp;&nbsp;&nbsp;&nbsp;Pružaju se blistavi jezici. Roje se pozitroni. Hitro upijaju sve što dodirnu.
<BR>&nbsp;&nbsp;&nbsp;&nbsp;&nbsp;Raspadaju se tamo gde naiđu na nadolazeću, olovnu materiju. Antimaterija se izliva, palaca i umire. Titraj snažne game, očišćujuće čistoće.
<BR>&nbsp;&nbsp;&nbsp;&nbsp;&nbsp;Njihov samrtni plamen predstavlja šireći zid čistih fotona. Gust i nemilosrdan. Potiskuju materiju koja želi da padne u zagrljaj izvora gravitacije.
<BR>&nbsp;&nbsp;&nbsp;&nbsp;&nbsp;Elektromagnetni naponi titraju po površini sve šireg mehura pritiska. Uvijaju se zeleni crvi. Tamna obličja uznemirene mase sporo oklevaju nad njim. Padanje se prekida.
<BR>&nbsp;&nbsp;&nbsp;&nbsp;&nbsp;Ali to je hrana za Jedača, grubi materijal diska i sva sila oko njega. Disk počinje da gladuje. Ne odmah, jer svetlosti su potrebni sati da prođe uraganske šume divlje, meljuće gravitacije.
<BR>&nbsp;&nbsp;&nbsp;&nbsp;&nbsp;Otkucavaju trenuci inercije. Disk se koleba. Njegov svetlosni pritisak - koji sada zadržava nemirni sloj nestrpljive, jonizovane mase - polako opada.
<BR>&nbsp;&nbsp;&nbsp;&nbsp;&nbsp;Dok pritisak fotona jenjava, materija nastavlja smrtonosni pad. Opet se stvara spirala crne mase. Disk dobija ono što mu pripada. Plameno cveće opet proždire gromade, drobi molekule u atome, pretvara atome u običan naboj.
<BR>&nbsp;&nbsp;&nbsp;&nbsp;&nbsp;Tako traje pritisak i opuštanje, pritisak i opuštanje. Večita borba. Vodoskok. Izvor života.
<BR>&nbsp;&nbsp;&nbsp;&nbsp;&nbsp;Iznad diska, na bezbednoj udaljenosti, lebde čestice. Površine, ravni, krda. Nebrojena. Narastaju od elektromagnetnih vetrova. Drže se u mestu.
<BR>&nbsp;&nbsp;&nbsp;&nbsp;&nbsp;Svetlojedi pasu.
<BR>&nbsp;&nbsp;&nbsp;&nbsp;&nbsp;Lebde u prijatnom strujanju elektrona i fotona oduvanih sa ljutitog Jedačevog diska. Šire se velika krila od sjajnog tkanja, hvatajući stalni pritisak vetra od čestica. Uzimaju vektor.
<BR>&nbsp;&nbsp;&nbsp;&nbsp;&nbsp;Primenjuju magnetne izmene u složenoj dinamičkoj ravnoteži. Okrećući se, ulažu neprekidni napor da se oslobode Jedačeve gravitacije.
<BR>&nbsp;&nbsp;&nbsp;&nbsp;&nbsp;Ali moraju da koriste tu moćnu silu za svoju stalnu, lebdeću igru. Tako su uređene stvari.
<BR>&nbsp;&nbsp;&nbsp;&nbsp;&nbsp;Ponekad krdo ne uspe da održi ravnotežu između spoljašnjih vetrova i stalnog, upornog vučenja ka unutra. Tada se sljušte čitavi slojevi.
<BR>&nbsp;&nbsp;&nbsp;&nbsp;&nbsp;Neki budu bačeni u tamnu masu molekularnih oblaka, koji će i sami uskoro ispariti. Drugi polaze povučeni beznadežnim virom, sve dublje. Mnogo pre nego što bi udarili u blistavi disk, zasipa ih strašna vrelina. Nestaju u sićušnim iskricama samrtne svetlosti.
<BR>&nbsp;&nbsp;&nbsp;&nbsp;&nbsp;Ali ne sada. Približava se veća, preovlađujuća sila.
<BR>&nbsp;&nbsp;&nbsp;&nbsp;&nbsp;Sočiva crna kao mastilo okreću se da odmere uljeza. Pomerajući se duž Jedačeve ose, senzori vide samo keramičke ploče i štitnike visoke gustine. Inteligencija zaklonjena od vrtloga. Kola široka koliko atom, tanke podloge, helijumski spojevi - sve je ovde podložno gama zracima i čvrstim jezgrima. Čak i uzvišeni nose oklope.
<BR>&nbsp;&nbsp;&nbsp;&nbsp;&nbsp;No, svetlojedi vide samo prisustvo koje treba poštovati. Velika jedreća krda se razdvajaju. Jedra boje slonovače savijaju se da otkriju još dublje ravni: zlatnožute tragače.
<BR>&nbsp;&nbsp;&nbsp;&nbsp;&nbsp;Oni žive upijajući fotone i lučeći mikrotalasne zrake. Umovi im nisu složeniji nego kod cevastih crva iz drevnih okeana, i predstavljaju elektormagnetno crevo, od glave do repa. Pitome provodnike.
<BR>&nbsp;&nbsp;&nbsp;&nbsp;&nbsp;Oni nejasno znaju da je ovo što se spušta razlog njihovog postojanja. Krda se razdvajaju iz poštovanja prema njegovom prolasku.
<BR>&nbsp;&nbsp;&nbsp;&nbsp;&nbsp;Drhtavi hor pozdrava. Lebdeća masa ne obraća pažnju.
<BR>&nbsp;&nbsp;&nbsp;&nbsp;&nbsp;Siktavi mikrotalasi podrhtavaju. Trenutak zbunjenosti. Potom stižu nova naređenja. Svi se usmeravaju na prisustvo u prolazu. Posetiocu je ovde potrebno više energije. Oni ga hrane.
<BR>&nbsp;&nbsp;&nbsp;&nbsp;&nbsp;Masa, ubrzavajući, drobi svojim kućištem nekoliko pripadnika krda. Ni ne primećuje brojne slojeve koji se odvajaju, sa gigaherc glasovima stopljenim u hor zadovoljstva. Oni su plankton. Uzima njihove ponude bez potrebe.
<BR>&nbsp;&nbsp;&nbsp;&nbsp;&nbsp;U svakom slučaju, zauzeto je sve žešćom raspravom.
<BR>
<BR>&nbsp;&nbsp;&nbsp;&nbsp;&nbsp;Moja/naša varka je dobro prošla. Ali nije dobro što su tako blizu Klina.
<BR>&nbsp;&nbsp;&nbsp;&nbsp;&nbsp;Urušena zvezda talasa disk. Verovatno će ih brzo uništiti.
<BR>&nbsp;&nbsp;&nbsp;&nbsp;&nbsp;Mogu iskoristiti turbulencu.
<BR>&nbsp;&nbsp;&nbsp;&nbsp;&nbsp;Ti/ja pokušavamo da razumemo njihov način mišljenja. Hajde da se usmerimo na njihov sistem dvostranih vrednosti. Time bi se mogli predvideti njihovi potezi.
<BR>&nbsp;&nbsp;&nbsp;&nbsp;&nbsp;Ovako? Ja sam samo ja?
<BR>&nbsp;&nbsp;&nbsp;&nbsp;&nbsp;A i ja sam posebna ličnost. Vidiš kako je jednostavno?
<BR>&nbsp;&nbsp;&nbsp;&nbsp;&nbsp;Glupo. Zbunjujuće.
<BR>&nbsp;&nbsp;&nbsp;&nbsp;&nbsp;Ali oni tako žive.
<BR>&nbsp;&nbsp;&nbsp;&nbsp;&nbsp;Prihvatam ovo kao eksperiment. Shvatanje "mene" je tako ograničeno. Svejedno - izveštaj!
<BR>&nbsp;&nbsp;&nbsp;&nbsp;&nbsp;Naš direktan upad u njihov brod protekao je po planu. Opteretili smo im sisteme uz pomoć električnog pražnjenja.
<BR>&nbsp;&nbsp;&nbsp;&nbsp;&nbsp;Ti brodski sistemi su nam odani?
<BR>&nbsp;&nbsp;&nbsp;&nbsp;&nbsp;Ne. Ne mogu biti, inače bi se sami uništili.
<BR>&nbsp;&nbsp;&nbsp;&nbsp;&nbsp;Ne možemo da nadvladamo takve umove?
<BR>&nbsp;&nbsp;&nbsp;&nbsp;&nbsp;Oni potiču iz razdoblja kada su primati znali kako da se zaštite od nas.
<BR>&nbsp;&nbsp;&nbsp;&nbsp;&nbsp;Da li su ustupili tajne koje tražimo?
<BR>&nbsp;&nbsp;&nbsp;&nbsp;&nbsp;Ne sasvim. Znaju da je nasledstvo koje ljudi poseduju ugrađeno u čvrstu materiju.
<BR>&nbsp;&nbsp;&nbsp;&nbsp;&nbsp;Sasvim neverovatno.
<BR>&nbsp;&nbsp;&nbsp;&nbsp;&nbsp;Ali očito tačno.
<BR>&nbsp;&nbsp;&nbsp;&nbsp;&nbsp;Ko bi ikada koristio tako divljačke metode?
<BR>&nbsp;&nbsp;&nbsp;&nbsp;&nbsp;Seti se, primati su bili u opadanju kada su upotrebili taj metod. Svaka elektronska memorija bila bi svakako otkrivena.
<BR>&nbsp;&nbsp;&nbsp;&nbsp;&nbsp;Znači, sad je u njihovom brodu?
<BR>&nbsp;&nbsp;&nbsp;&nbsp;&nbsp;Očito, ali ne u potpunosti. Nekako je uklopljena u materiju. Oni to zovu Nasleđe. Ali način uklopljenosti nije jasan.
<BR>&nbsp;&nbsp;&nbsp;&nbsp;&nbsp;To razjašnjava stvari. Moramo ispariti njihov brod.
<BR>&nbsp;&nbsp;&nbsp;&nbsp;&nbsp;Nisu tamo sve potrebne informacije.
<BR>&nbsp;&nbsp;&nbsp;&nbsp;&nbsp;Gde je ostatak?
<BR>&nbsp;&nbsp;&nbsp;&nbsp;&nbsp;Ne znamo.
<BR>&nbsp;&nbsp;&nbsp;&nbsp;&nbsp;Da li zato razgovaraju sa magnetnom jedinicom?
<BR>&nbsp;&nbsp;&nbsp;&nbsp;&nbsp;Da bi kod njega pohranili svoje tajne? To bi nam otežalo posao.
<BR>&nbsp;&nbsp;&nbsp;&nbsp;&nbsp;Trebalo bi da možeš da nadvladaš tu jedinicu.
<BR>&nbsp;&nbsp;&nbsp;&nbsp;&nbsp;To bi zahtevalo pomeranje ogromne mase koja bi mogla da joj blokira linije sile. Energija je prilična.
<BR>&nbsp;&nbsp;&nbsp;&nbsp;&nbsp;Osim ako smatraš da je potrebno.
<BR>&nbsp;&nbsp;&nbsp;&nbsp;&nbsp;Možda je najbolje probati dalje, uprkos opasnom približavanju obruča diskontinuiteta kvazi-mašina.
<BR>&nbsp;&nbsp;&nbsp;&nbsp;&nbsp;Ista energija, usmerena pravo u srce njihovog broda, lepo bi ih pretvorila u paru.
<BR>&nbsp;&nbsp;&nbsp;&nbsp;&nbsp;Budi porezan. Električna pražnjenja koja smo smislili upala su u njihovu unutrašnju inteligenciju. Njihovi elektroumovi - ograničeni, ali korisni - sada slušaju za nas.
<BR>&nbsp;&nbsp;&nbsp;&nbsp;&nbsp;Mogu li oni da nađu to Nasledstvo?
<BR>&nbsp;&nbsp;&nbsp;&nbsp;&nbsp;Već su našli deo.
<BR>&nbsp;&nbsp;&nbsp;&nbsp;&nbsp;Izvrsno! Koji deo?
<BR>&nbsp;&nbsp;&nbsp;&nbsp;&nbsp;Uputstvo o mestu njihovog genetskog nasleđa.
<BR>&nbsp;&nbsp;&nbsp;&nbsp;&nbsp;Genomska mapa?
<BR>&nbsp;&nbsp;&nbsp;&nbsp;&nbsp;Tako je.
<BR>&nbsp;&nbsp;&nbsp;&nbsp;&nbsp;To ne predstavlja opasnost po nas.
<BR>&nbsp;&nbsp;&nbsp;&nbsp;&nbsp;Tako je.
<BR>&nbsp;&nbsp;&nbsp;&nbsp;&nbsp;Deluješ nesigurno.
<BR>&nbsp;&nbsp;&nbsp;&nbsp;&nbsp;Ima čudnih tragova podataka ugrađenih u šifru. Izgledaju beskorisni.
<BR>&nbsp;&nbsp;&nbsp;&nbsp;&nbsp;Verovatno greška.
<BR>&nbsp;&nbsp;&nbsp;&nbsp;&nbsp;Voleo bih da možemo da budemo sigurni.
<BR>&nbsp;&nbsp;&nbsp;&nbsp;&nbsp;Na takve stvari se u životu moramo navići. U mojoj i tvojoj prirodi je da ih podnosimo.
<BR>&nbsp;&nbsp;&nbsp;&nbsp;&nbsp;Nepostojanje dokaza nije dokaz nepostojanja.
<BR>&nbsp;&nbsp;&nbsp;&nbsp;&nbsp;Nema jasnih znakova da su primati od davnina dolazili do Klina.
<BR>&nbsp;&nbsp;&nbsp;&nbsp;&nbsp;Neki su se sigurno probili.
<BR>&nbsp;&nbsp;&nbsp;&nbsp;&nbsp;Mnogi od nas ne vole pominjanje Klina.
<BR>&nbsp;&nbsp;&nbsp;&nbsp;&nbsp;Kome je sad neprijatno zbog nesigurnosti?
<BR>&nbsp;&nbsp;&nbsp;&nbsp;&nbsp;Odluka o napadu na Klin potekla je vrlo davno od svih nas.
<BR>&nbsp;&nbsp;&nbsp;&nbsp;&nbsp;Ne - nego uglavnom od tebe.
<BR>&nbsp;&nbsp;&nbsp;&nbsp;&nbsp;To je tako pojednostavljano! Znao sam da će se ova podela na dve ličnosti okrenuti protiv mene! Vidiš? To dovodi do okrivljavanja - samog sebe. Svakako priznaješ da je ideja o komadanju Klina uz pomoć obruča diskontinuiteta bila dobra.
<BR>&nbsp;&nbsp;&nbsp;&nbsp;&nbsp;Osim što je Klin progutao obruče.
<BR>&nbsp;&nbsp;&nbsp;&nbsp;&nbsp;Ne moramo da se bavimo sećanjima. Klin će nam blagovremeno poslužiti.
<BR>&nbsp;&nbsp;&nbsp;&nbsp;&nbsp;Tačno, mada ne na način na koji misliš. Klin je u vremenu - i zato ne možemo da ga dosegnemo.
<BR>&nbsp;&nbsp;&nbsp;&nbsp;&nbsp;Naša nauka će ga na kraju savladati. Prevazišli smo sve ostalo što je postojalo ovde. Zašto bi bilo važno, ako oni uđu u Klin?
<BR>&nbsp;&nbsp;&nbsp;&nbsp;&nbsp;Namestili smo prenosnu tačku. Vrebaće na ivici Klina, primaće signale iz njihovog broda, i slaće ih nama.
<BR>&nbsp;&nbsp;&nbsp;&nbsp;&nbsp;To zahteva veliku energiju za prenos. Samo Klin može da visi okačen na samoj krivini prostora.
<BR>&nbsp;&nbsp;&nbsp;&nbsp;&nbsp;Tačno. Ali napor će se isplatiti.
<BR>&nbsp;&nbsp;&nbsp;&nbsp;&nbsp;Pokušavali smo ranije sa takvim metodama - i mnogo smo izgubili.
<BR>&nbsp;&nbsp;&nbsp;&nbsp;&nbsp;Ovog puta je neizmerno važnije.
<BR>&nbsp;&nbsp;&nbsp;&nbsp;&nbsp;Usmeri se na te primate! Oni su prošlost - sredi ih zauvek.
<BR>&nbsp;&nbsp;&nbsp;&nbsp;&nbsp;Ima u njima budućnosti.
<BR>&nbsp;&nbsp;&nbsp;&nbsp;&nbsp;Zanemari takva razmišljanja. Imaš zadatak - obavi ga.
<BR>&nbsp;&nbsp;&nbsp;&nbsp;&nbsp;Moramo saznati kakva je priroda pretnje. Inače ne možemo biti sigurni da smo je zaista izbegli.
<BR>&nbsp;&nbsp;&nbsp;&nbsp;&nbsp;Naravno da možemo.
<BR>&nbsp;&nbsp;&nbsp;&nbsp;&nbsp;Neznanje nije efikasna strategija.
<BR>&nbsp;&nbsp;&nbsp;&nbsp;&nbsp;Ne dopada mi se tvoj ton, Esteto.
<BR>&nbsp;&nbsp;&nbsp;&nbsp;&nbsp;Onda smo se razumeli.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
