<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. ŽIVOT MUNJE
<P>&nbsp;&nbsp;&nbsp;&nbsp;&nbsp;Tobi je gotovo nehotice odlazio na most tokom dugih časova spuštanja.
<BR>&nbsp;&nbsp;&nbsp;&nbsp;&nbsp;'Argo' je sada koristio galaktički mlaz kao štit, ponirući unutar njega. Avetinjske plave niti su se njihale i uvijale i hitale kraj njih, sve dalje uvis. Zbog njih je kretanje broda delovalo još brže. Palube su brujale od napora pogona plazme, koji je usisavao plavi gas i izbacivao ga pozadi.
<BR>&nbsp;&nbsp;&nbsp;&nbsp;&nbsp;I sada su dobili odgovor na zbunjujuće, neizgovoreno pitanje. Jer brod je već danima zujao od nagađanja: gde su maške?
<BR>&nbsp;&nbsp;&nbsp;&nbsp;&nbsp;Jedač Svih Stvari je u Porodici Bišop prešao u legendu, a deo te drevne priče govorio je da maške ovde obitavaju i rade. Zašto, to niko nije znao. Oterale su ljude iz Pravog Centra davno pre pada Svećnjaka.
<BR>&nbsp;&nbsp;&nbsp;&nbsp;&nbsp;No, do sada su samo na par trenutaka primetili brodove maški. Sada je, daleko uz mlaz, 'Argo' otkrio velike, tamne građevine maški. Viđali su i ranije ogromne mase njihovog tehna, dok su išli ka unutra - i izbegavali su ih. Ogromne, tajanstvene, zaklonjene pločama za prikupljanje energije. Sve je bilo nemo, nije se oglašavalo ni na jednom kanalu poznatom ljudima.
<BR>&nbsp;&nbsp;&nbsp;&nbsp;&nbsp;Građevime maški okruživale su mlaz kao da iz njega crpu energiju. Zidovi mlaza bili su puni blistavih plavo-belih bleskova. Tu se antimaterija, stvorena u blizini crne rupe, sudarala sa materijom u divljoj, upijajućoj bici. No, većina energije mlaza ležala je u potisku naviše. Maške ga izgleda nisu smanjivale. Pre je izgledalo da ga proučavaju.
<BR>&nbsp;&nbsp;&nbsp;&nbsp;&nbsp;Zašto su maške došle ovamo i okružile mlaz? Tobiju se činilo da možda na taj način osluškuju unutrašnje zvuke same crne rupe, ali nije mogao da zamisli kako. Mlaz je bio jeziv, i po Tobijevom ubeđenju za ljude potpuno nepojmljiv. Njegovo stalno kovitlanje poslužilo je da se 'Argo' sakrije, rekao je Kilin. A dela maški kao da su previđala takve sitnice kao što je jedan običan brod. 'Argo' se provlačio kao pacov kroz palatu.
<BR>&nbsp;&nbsp;&nbsp;&nbsp;&nbsp;Začudo, središte mlaza bilo je gotovo prazno, i to im je olakšavalo let. Gas je izgubio vrelinu usled napora da se izvuče iz gravitacione jame nevidljive crne rupe. Gusti, ohlađeni gas u stubu oko njih štitio ih je od divlje vreline diska. Kao da je neko planirao i izgradio tunel ka unutrašnjosti. Za njegovog učitelja, Aspekta Isaka, on je, naravno, predstavljao vrlo zanimljiv primer fizike.
<BR>&nbsp;&nbsp;&nbsp;&nbsp;&nbsp;Rotacija crne rupe istiskuje gas koji kreće ovuda. Ovaj mlaz liči na navoje šećerne pene koju sam dobijao kao dečak na vašarima, ispredeni oblak čistog, slatkog zadovoljstva.
<BR>&nbsp;&nbsp;&nbsp;&nbsp;&nbsp;"Šta je to šećerna pena?"
<BR>&nbsp;&nbsp;&nbsp;&nbsp;&nbsp;Zaboravljam koliko toga ste izgubili. Zar nikada nisi bio na vašaru?
<BR>&nbsp;&nbsp;&nbsp;&nbsp;&nbsp;"Kakvom šaru?"
<BR>&nbsp;&nbsp;&nbsp;&nbsp;&nbsp;To je skup na kome... nije važno. Ova divna plava izmaglica oko nas podsetila me je na bolja vremena, kada je visoka kultura vladala Svećnjakom Kraljica, i kada sam sa ocem odlazio da se kližem po tavanici.
<BR>&nbsp;&nbsp;&nbsp;&nbsp;&nbsp;"Bio si na Svećnjaku?"
<BR>&nbsp;&nbsp;&nbsp;&nbsp;&nbsp;Zar si mislio da potičem od takvih prašinara kao što si ti? Imali smo ogromne moći u to vreme, i znali smo kako treba sa maškama koje vas sada gone pred sobom kao stoku. Redovno smo zalazili čak i u ovu oblast, da uhodimo maške koje su radile čudne stvari. Mi smo...
<BR>&nbsp;&nbsp;&nbsp;&nbsp;&nbsp;"Hej, pa ti si iz razdoblja Arkologija!"
<BR>&nbsp;&nbsp;&nbsp;&nbsp;&nbsp;Aspekt Isak je počeo da se duri.
<BR>&nbsp;&nbsp;&nbsp;&nbsp;&nbsp;Pa, tačno - ali jedno od mojih ugrađenih Lica odraslo je na Svećnjaku Veskuok, jednom od poslednjih velikih. I ja sam jednom video Svećnjak, kroz teleskop, kada je još bio nastanjen, tako kažu. Proveo sam život u skloništu na planeti, ali...
<BR>&nbsp;&nbsp;&nbsp;&nbsp;&nbsp;"To je ono što nazivate 'Smeštanje', je li?"
<BR>&nbsp;&nbsp;&nbsp;&nbsp;&nbsp;Ovaj, da - nezgodna strategija. Ipak, moji kulturni koreni...
<BR>&nbsp;&nbsp;&nbsp;&nbsp;&nbsp;Iz dubine Tobijevog uma javilo se Lice koje je retko koristio, koje je znalo tehno stvari ali gotovo ništa drugo. Džo je bio spor i tup, samo delić davnog Aspekta, ali sada je bio pun gorčine.
<BR>&nbsp;&nbsp;&nbsp;&nbsp;&nbsp;1. Vi proklete izdajice ste nas udesili.
<BR>&nbsp;&nbsp;&nbsp;&nbsp;&nbsp;2. Dogovarali se sa maškama - jako pametno.
<BR>&nbsp;&nbsp;&nbsp;&nbsp;&nbsp;3. Zdrobile su vaše lepe Svećnjake čim su vas ubedile da siđete na planete.
<BR>&nbsp;&nbsp;&nbsp;&nbsp;&nbsp;4. Prodali ste se za tepsiju ribe!
<BR>&nbsp;&nbsp;&nbsp;&nbsp;&nbsp;"I istorija kaže otprilike tako", blago je dodao Tobi. "A ako hoćeš prave stanovnike Svećnjaka..." zavirio je pod digitalni poklopac Aspekta koga je retko koristio, Zeno. Ona je bila toliko rasuta i izlizana da je i samo slušanje drevnog, nesigurnog glasa nanosilo bol.
<BR>&nbsp;&nbsp;&nbsp;&nbsp;&nbsp;Oplakujem... grešno cenjkanje... tvoje generacije... oko nasleđa naših Svećnjaka. Mi nismo tražili "smeštanje"... niti pravdu.... jer maške to ne poznaju... Imali smo ključ... kako da ih oštetimo... da potkopamo njihove najdublje... logičke... programe... Rasule su... naše znanje... čak ni tada... nismo umeli da otvorimo Kriptografe... Bolnu Magiju... koju su ostavili najdavniji ljudi... koji su se nekada... uputili čak i ovamo... u Pravi Centar... i zgrabili Bolnu Magiju svojim rukama...
<BR>&nbsp;&nbsp;&nbsp;&nbsp;&nbsp;Glas pun smetnji polako je zamro, ostavivši neobičnu tišinu u Tobijevom umu. Zenine iscepkane rečenice nosile su toliko neizgovorenog bola - bila je žalosna, bez nade, i sećala se samo uništenog veličanstva koje sada nije ništa značilo. Potrajalo je dok se nije oglasio Džo.
<BR>&nbsp;&nbsp;&nbsp;&nbsp;&nbsp;1. Vidiš šta si izgubio, Isače?
<BR>&nbsp;&nbsp;&nbsp;&nbsp;&nbsp;2. "Smeštanje" - bolje je reći "izdaja".
<BR>&nbsp;&nbsp;&nbsp;&nbsp;&nbsp;Tobi je smatrao da je svaki pokušaj pogađanja sa maškama izričita glupost, i da je Isakova generacija samo čistom srećom uspela da izbegne sve posledice toga. Čim je uobličio tu pomisao, Isak je planuo.
<BR>&nbsp;&nbsp;&nbsp;&nbsp;&nbsp;Ne zbog sreće! Pomagali smo Komadanje. To je bila potpuno razumna strategija, ulaganje u ljudske kolonije na mnogim svetovima po ivici Pravog Centra. Stvaranje Porodica koje će razviti novi sistem ideja, društvenih normi, oružja. To je snaga naše vrste!
<BR>&nbsp;&nbsp;&nbsp;&nbsp;&nbsp;Tobiju je bilo jasno da se Rukovi, na primer, razlikuju od Najtovih - i to ne samo po ponašanju za stolom. Ali nije shvatao šta Isak podrazumeva pod "društvenim normama". To je sigurno opet neka isušena, drevna ideja koju je Porodica Bišop odbacila sa mnogim drugim suvišnim stvarima, davno pre njegovog rođenja.
<BR>&nbsp;&nbsp;&nbsp;&nbsp;&nbsp;1. Gledaj kako se završilo.
<BR>&nbsp;&nbsp;&nbsp;&nbsp;&nbsp;2. Maške su vas se ionako dočepale.
<BR>&nbsp;&nbsp;&nbsp;&nbsp;&nbsp;Isak je bio spreman na svađu.
<BR>&nbsp;&nbsp;&nbsp;&nbsp;&nbsp;Svećnjaci su bili neodrživi! Ogromne mete usred prostora sa visokoenergetskim česticama i vakuumom, što je prirodno stanište maški!
<BR>&nbsp;&nbsp;&nbsp;&nbsp;&nbsp;Zujanje smetnji gotovo je zaklonilo Zenine reči:
<BR>&nbsp;&nbsp;&nbsp;&nbsp;&nbsp;Branili smo se... koliko god smo moglli... da odvektorujemo Mandate maški... da im iznađemo međuveze... ali vi ste sve to izgubili...
<BR>&nbsp;&nbsp;&nbsp;&nbsp;&nbsp;Melanholični glas je opet ućutkao sve ostale. Na kraju se oglasio Isak, kao da se izvinjava.
<BR>&nbsp;&nbsp;&nbsp;&nbsp;&nbsp;Pokušali smo eksperiment, tačno, i na kraju nije uspelo. Svećnjak Veskuok - video sam ga kako plamti na nebu kao osinje gnezdo! Možeš zamisliti moju tugu. Barem smo uspeli da nađemo sklonište pod udobnim pokrivačem vazduha i gravitacije.
<BR>&nbsp;&nbsp;&nbsp;&nbsp;&nbsp;Zeno je nejasno odgovarala.
<BR>&nbsp;&nbsp;&nbsp;&nbsp;&nbsp;...pošten... rizik... ali toliko... uzaludan.
<BR>&nbsp;&nbsp;&nbsp;&nbsp;&nbsp;Isak je sada zvučao uverenije, mada se Tobiju činilo da mu je glas nekako šupalj.
<BR>&nbsp;&nbsp;&nbsp;&nbsp;&nbsp;Ja sam nas barem znao na vrhuncu. Slava...
<BR>&nbsp;&nbsp;&nbsp;&nbsp;&nbsp;Zeno ga je presekla sa neobičnom energijom.
<BR>&nbsp;&nbsp;&nbsp;&nbsp;&nbsp;Ti si lažov... nisi poznavao vrhunce... bili su davno pre... čak i mene... velika dela... veštine koje ne možeš ni da nasluštiš... lažov...
<BR>&nbsp;&nbsp;&nbsp;&nbsp;&nbsp;Isak je bio pogođen.
<BR>&nbsp;&nbsp;&nbsp;&nbsp;&nbsp;Žao mi je što su maške kasnije pokvarile naše dobro zamišljeno Komadanje. Čak i ti, siroti Džo, sigurno shvataš da smo morali da svetove Komadanja lišimo kulturnih sećanja, kako bi eksperiment mogao da uspe. I bilo je plodno, jer nastupila je plima novih ideja kako da se osvajaju svetovi i pobeđuju maške. Barem za neko vreme.
<BR>&nbsp;&nbsp;&nbsp;&nbsp;&nbsp;Džo se ljutito meškoljio, ali nije bio pričljiv:
<BR>&nbsp;&nbsp;&nbsp;&nbsp;&nbsp;1. Bilo je grozno teško.
<BR>&nbsp;&nbsp;&nbsp;&nbsp;&nbsp;2. Ja bih radije živeo u velikom nebeskom gradu.
<BR>&nbsp;&nbsp;&nbsp;&nbsp;&nbsp;To je naljutilo Isaka.
<BR>&nbsp;&nbsp;&nbsp;&nbsp;&nbsp;Ne moram da odgovaram na takva nejasna maštanja.
<BR>&nbsp;&nbsp;&nbsp;&nbsp;&nbsp;Tobi se razbesneo zbog Isakove uobraženosti. Pokvareni mali čip! "Ako si bio tako veliki, kako to da si sada običan Aspekt?"
<BR>&nbsp;&nbsp;&nbsp;&nbsp;&nbsp;Imao sam takve umne talente, toliko nakupljeno i integrisano znanje, da sam sačuvan. Šta misliš da tebe čeka na kraju, dečko?
<BR>&nbsp;&nbsp;&nbsp;&nbsp;&nbsp;U ovom odgovoru bilo je pravog, iskrenog gneva. Tobi je morao da se priseti kako su Isak i ostali Aspekti male minijature čitavih ljudi, a ne samo knjige koje može da otvori, pročita i odbaci. Da bi umovi opstali, morali su da imaju uravnotežen intelekt, inače bi poludeli. Zato i nije mogao očekivati da će mirno primati uvrede.
<BR>&nbsp;&nbsp;&nbsp;&nbsp;&nbsp;"Izvini", šapnuo je Isaku, i začudio se kad je osetio da neko novo prisustvo pomera Aspekta. Zapljusnulo ga je osećanje narastajuće hitnje, toliko da se naježio. Aspekt Isak je jeknuo, ali se povukao, potisnut u svoju ćeliju u umu. Ovo je bilo prvi put da je u potpunosti osetio Ličnost Šibo, njenu srž kako mu protiče umom, uporna i moćna. Ne izgovorene reči, nego sećanje.
<BR>&nbsp;&nbsp;&nbsp;&nbsp;&nbsp;- Prošlost se podigla kao sećanje na prašnjave satove bez časovnika, ulice kojih se sećala, crne i zadimljene. Izbeglice od maški su se sabile među zidove, u mračne uličice i prazne ruševine. Zapuštenim ulicama koračale su visoke, žilave prilike širokih ramena, uvek pod oružjem, napetih lica, očiju naizmenično praznih i opreznih. Stari kameni zidovi njene Citadele ljuljali su se i lomili u njenim sećanjima, nemoćni pred večitim vetrovima. Mermerni stubovi i krstovi označavali su mesta na kojima su mrtvi imali svoje male gradove - zemlju natrpanu pogrebničkom robom, sve dok im nužda nije otela i tu utehu, da polože u sve suvlju zemlju poslednje ostatke nečije odeće i kostiju. Jednom je išla za pogrebnom povorkom pod plavom svetlošću lampi, krenula je u zoru kako je nalagala duga tradicija. Kamenje je zračilo noćnu hladnoću uz njene bose noge, i to je bilo prijatno jer joj je dnevna vrelina već osvojila lice i ruke iako je tek svitalo. Spori, ozbiljni marš. Kraj ofucanih skladišta, preko peskom pokrivenih trgova, kroz niz domaćih bašta, pažljivo zalivanih - slez, čičoka, plačijabuka. Mašine su beskonačno radile na proizvodnji oružja, kašljući kao daleke, ogromne životinje. Kraj zadimljenih hrpa đubreta i mirisnih zasada cveća žutog kao nada. Zgrade su se slegale i prozori su se pretvorili u prazne duplje. Njenu Citadelu napalo je uništenje, spora propast nebrige. Lutalice iz ravnica nemo su sedele, piljeći u prazno, i njihovi oštri profili ocrtavali su se pod bledim jutarnjim nebom, i davna rešenost se iz njihovih pogleda sada izgubila. Zarazilo ih je ludilo poraza, ali smešili su se njenim sitnim koracima dok je prolazila kraj njih. Spavali su obuveni, kraj vatre koja je gorela već pokolenjima, i potom nastavljali dalje, u dane krađe i gonjenja, živeći pod ogromnim grabljivcima. -
<BR>&nbsp;&nbsp;&nbsp;&nbsp;&nbsp;Tobi se zateturao od jačine, od dirljive ljubavi prema ljudima i mestima koje nikada nije video. Potom se uobličio Šibin neobično tihi glas.
<BR>&nbsp;&nbsp;&nbsp;&nbsp;&nbsp;U poslednje vreme me nisi pozivao.
<BR>&nbsp;&nbsp;&nbsp;&nbsp;&nbsp;"Pa... vidiš šta se dešava. Nisam imao vremena."
<BR>&nbsp;&nbsp;&nbsp;&nbsp;&nbsp;Ne verujem da je to pravi razlog.
<BR>&nbsp;&nbsp;&nbsp;&nbsp;&nbsp;Bila je u pravu, naravno. Tobi je bio nov u ovome, i nije mogao mnogo da zataji pred njenim snažnim prisustvom. Kao da je ponovo bila živa, i kao da je opet video njene skeptične crne oči, oči koje se nikada nisu kolebale. Ali i njene oči su videle njega, iznutra.
<BR>&nbsp;&nbsp;&nbsp;&nbsp;&nbsp;Pod tim pogledom sva njegova osećanja su se otvarala kao veštačke, gumenaste latice uma. "U poslednje vreme je bilo prilično gadno."
<BR>&nbsp;&nbsp;&nbsp;&nbsp;&nbsp;Zbog tvog oca.
<BR>&nbsp;&nbsp;&nbsp;&nbsp;&nbsp;To nije bilo pitanje. "Pa, on je... siguran sam da radi ono što je najbolje za brod..."
<BR>&nbsp;&nbsp;&nbsp;&nbsp;&nbsp;A ti?
<BR>&nbsp;&nbsp;&nbsp;&nbsp;&nbsp;"Pa, on je pod velikim pritiskom, i postaje prek i vrlo narogušen, ali..." Glas mu se utišao kad je shvatio da time ne može zamazati oči ni Aspektu, a kamoli jednoj Ličnosti. Pogotovo što su u pitanju osećanja.
<BR>&nbsp;&nbsp;&nbsp;&nbsp;&nbsp;Zar nisi pomislio da je on znao da stižete, ti i ostali oko one vatre? Da će se neko pobuniti? Uostalom, svuda po brodu postoje kamere za nadgledanje.
<BR>&nbsp;&nbsp;&nbsp;&nbsp;&nbsp;"Oh. Pa, valjda."
<BR>&nbsp;&nbsp;&nbsp;&nbsp;&nbsp;Uveo je 'Arga' u galaktički mlaz baš tog trenutka. Znao je gotovo zasigurno da će Magnetni um baš tada da se vrati, sa novom porukom.
<BR>&nbsp;&nbsp;&nbsp;&nbsp;&nbsp;"Misliš da je sve tako isplanirao?"
<BR>&nbsp;&nbsp;&nbsp;&nbsp;&nbsp;Ja i dalje volim tvog oca. Ali on se promenio. Mora na najteži način da nauči ponekad cinične veštine Kapetana.
<BR>&nbsp;&nbsp;&nbsp;&nbsp;&nbsp;Tobi još nije naučio kako da misli korak pre događaja - njemu se činilo da se stvari dešavaju vrlo brzo, nepredvidljivo - pa mu se taj stepen planiranja učinio malo verovatan. S druge strane, odrasli su često prilično uvrnuti. "Znači, znao je i šta će nam Magnetni um reći?"
<BR>&nbsp;&nbsp;&nbsp;&nbsp;&nbsp;To ne verujem. Izgledao je zapanjen koliko i ostali.
<BR>&nbsp;&nbsp;&nbsp;&nbsp;&nbsp;"Pa, sada svakako izgleda dobro."
<BR>&nbsp;&nbsp;&nbsp;&nbsp;&nbsp;Tobi je stajao u dnu mosta, govoreći jedva čujnim šapatom koji je omogućavao Aspektu da ga čuje, ali bio nedovoljno glasan da bi drugi mogli da ga prisluškuju. Zagledao se u Kilina, koji se kretao među brodskim oficirima sa uobičajenom smirenošću. Otkako su krenuli niz mlaz, čelo mu više nije bilo namršteno, i u očima nije bilo ni traga nesigurnosti.
<BR>&nbsp;&nbsp;&nbsp;&nbsp;&nbsp;Ne bi se reklo da se i drugi tako osećaju. Poručnici su bili nervozni, uznemireni, znojavi - i to ne samo zbog povećanja temperature oplate. Čak ni hladniji plavi gas nije mogao da zakloni sva zračenja diska. Ventilatori su radili punom snagom, talasajući mlak vazduh. Pod uobičajenom tišinom mosta osećala se napetost, pored tihog, redovnog kuckanja i pištanja kompjutera koji su podsećali posadu na poslove koje treba nadgledati.
<BR>&nbsp;&nbsp;&nbsp;&nbsp;&nbsp;"Znači, bio je spreman na našu malu pobunu, a?" Nehotice je klimnuo u znak poštovanja.
<BR>&nbsp;&nbsp;&nbsp;&nbsp;&nbsp;Kapetanu nije posao samo da izdaje naređenja.
<BR>&nbsp;&nbsp;&nbsp;&nbsp;&nbsp;"Dabre, ali Kapetan mora da bude u pravu."
<BR>&nbsp;&nbsp;&nbsp;&nbsp;&nbsp;Sada ima autoritet koji mu je potreban.
<BR>&nbsp;&nbsp;&nbsp;&nbsp;&nbsp;"I to od samog Abrahama." Tobi se sećao svog dede kao visokog, sedog čoveka sa večito usredsređenim izrazom lica, čak i kad bi dremao kraj ognjišta. Njegova napetost uvek je čekala da plane u energičnu akciju. Abrahamov zamišljeni pogled često bi se pretvorio u široki osmeh kad bi ugledao Tobija, koga bi zatim bacio u prostrana nebesa kroz koja kao da je leteo u starčevom naručju, visoko iznad nameštaja i kroz hodnike, ponekad i napolje, na verandu, gde bi mu Abraham pomagao da se kači i kliže po stepenišnoj ogradi. Tobi je cičao i smejao se i vrištao kada bi zemlja nestala, i osećao se kao da zaista leti, oslobođen težine i brige. Tako davno. Tobi se ugrizao za usnu od sećanja koje je već bledelo. "Abraham. Ili to magnetno biće tako kaže."
<BR>&nbsp;&nbsp;&nbsp;&nbsp;&nbsp;Ti mu ne veruješ.
<BR>&nbsp;&nbsp;&nbsp;&nbsp;&nbsp;"Zašto bih? I ko bi poverovao, ako ima makar pola mozga?"
<BR>&nbsp;&nbsp;&nbsp;&nbsp;&nbsp;Ipak, ovde su na delu čudni vektori.
<BR>&nbsp;&nbsp;&nbsp;&nbsp;&nbsp;"Slušaj, Abraham je poginuo u Propasti, kada je pala Citadela Bišop. To je bilo pre mnogo godina i vrlo daleko odavde."
<BR>&nbsp;&nbsp;&nbsp;&nbsp;&nbsp;Tačno.
<BR>&nbsp;&nbsp;&nbsp;&nbsp;&nbsp;"Šta hoćeš da kažeš?"
<BR>&nbsp;&nbsp;&nbsp;&nbsp;&nbsp;Kako može neko biće koje čak nije načinjeno ni od materije, i koje je tako daleko, da zna njegovo ime?
<BR>&nbsp;&nbsp;&nbsp;&nbsp;&nbsp;To je za trenutak zaustavilo Tobija. "Dobro, ne znam. Ali maške sve zabeleže. Možda je Magnetni um saznao od njih."
<BR>&nbsp;&nbsp;&nbsp;&nbsp;&nbsp;Ali izgleda da Um nije prijatelj sa maškama.
<BR>&nbsp;&nbsp;&nbsp;&nbsp;&nbsp;"Ko zna koliko je lud."
<BR>&nbsp;&nbsp;&nbsp;&nbsp;&nbsp;Ponekad se pitam kakva je veza između tih stvorenja. Sećaš se Bogomoljke?
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Sledio se od te pomisli. Bogomoljka je progonila Porodicu Bišop, 'žela' ih je, ubijala im tela i isisavala ličnosti kako Porodica ne bi sačuvala sećanja na čipovima. Od tih skroz mrtvih Bogomoljka je stvarala groteskne sklopove koje je nazivala 'umetnost' - i pokazala ih je Tobiju i Kilinu uz prizvuk nečega nalik na ponos.
<BR>&nbsp;&nbsp;&nbsp;&nbsp;&nbsp;Bogomoljka je bila zapanjena Magnetnim umom. Možda mu je ponudila svoja znanja o nama, o našim običajima i ličnostima.
<BR>&nbsp;&nbsp;&nbsp;&nbsp;&nbsp;Osećao je Šibo kao da sedi pred njim, prekrštenih nogu, opuštena a ipak spremna da se svakog časa pokrene. "Ja... ne želim da sad razmišljam o tome."
<BR>&nbsp;&nbsp;&nbsp;&nbsp;&nbsp;Takva sećanja mogu da nas užasavaju, dragi Tobi, ali moramo se suočiti sa njima.
<BR>&nbsp;&nbsp;&nbsp;&nbsp;&nbsp;"Ajde neki drugi put, dobro?" Osetio je da se ona premešta, da se pritisak menja. Uzdahnuo je od olakšanja i odmah se bolje osećao.
<BR>&nbsp;&nbsp;&nbsp;&nbsp;&nbsp;Zanimljivo je da je sad posada uz tvog oca, da ga podržava u onome što je sve vreme govorio da želi - da leti u Pravi Centar, i da tamo nađe ono čudesno mesto o kome govore drevni zapisi.
<BR>&nbsp;&nbsp;&nbsp;&nbsp;&nbsp;Tobi je slegnuo ramenima. "Možda se u tome sastoji nadarenost za Kapetana. Naturaš nešto svima dok to ne zavole."
<BR>&nbsp;&nbsp;&nbsp;&nbsp;&nbsp;Pustio je pogled da besciljno luta, i nije primetio da mu je prišao otac. "Šta to kažeš?" oštro je upitao Kilin.
<BR>&nbsp;&nbsp;&nbsp;&nbsp;&nbsp;Bilo je vrlo neučtivo uplesti se u razgovor sa Aspektima - pogotovo sa Ličnošću, koja je mogla da zahteva svu pažnju. Tobi je progutao knedlu. "Ja, ovaj, samo sam..."
<BR>&nbsp;&nbsp;&nbsp;&nbsp;&nbsp;"Video sam po pokretu usana da kažeš 'Kapetan'. Šta je to što ne možeš da mi kažeš u lice?"
<BR>&nbsp;&nbsp;&nbsp;&nbsp;&nbsp;"Samo sam dokono brbljao."
<BR>&nbsp;&nbsp;&nbsp;&nbsp;&nbsp;Kilin je obliznuo usne, oklevajući, a onda je rešio da napadne. "Sa Šibo, zar ne?"
<BR>&nbsp;&nbsp;&nbsp;&nbsp;&nbsp;"Pa, dabre, ali..."
<BR>&nbsp;&nbsp;&nbsp;&nbsp;&nbsp;"Hoću da ti kažem samo ovo. Da čuje pravo od mene." Kilin se zagledao duboko u Tobijeve oči, kao da u njima može da nazre čvrstu inteligenciju koju je Tobi osećao kao visoki zid.
<BR>&nbsp;&nbsp;&nbsp;&nbsp;&nbsp;"Tata, ja mislim da ne..."
<BR>&nbsp;&nbsp;&nbsp;&nbsp;&nbsp;"Šibo, biće nam potrebne tvoje procene. Ja idem po nagonu, i desiće se nešto veliko."
<BR>&nbsp;&nbsp;&nbsp;&nbsp;&nbsp;"Hajde, tata, ja..."
<BR>&nbsp;&nbsp;&nbsp;&nbsp;&nbsp;"Sećaš se kako smo razgovarali o planovima, kako smo smišljali najbolji sledeći potez, samo ti i ja? To mi užasno nedostaje. Znam da se to ne može vratiti, ali ako imaš neku ideju, neko osećanje šta bi trebalo da uradim, reci to, dobro?" Kilinov pogled bio je molećiv. Ljutito je zažmirkao da savlada suze. "Preko Tobija. Razumeću. Obećavam."
<BR>&nbsp;&nbsp;&nbsp;&nbsp;&nbsp;"Tata... znaš valjda..."
<BR>&nbsp;&nbsp;&nbsp;&nbsp;&nbsp;U Tobiju su se uzburkala osećanja, neobične, izuvijane struje uzbuđenja, želje, promuklo mrmljanje, slojevi mirisa u vazduhu, blagi pokreti, sećanje na trenutke klizanja kože, satenske, i slojeve znoja...
<BR>&nbsp;&nbsp;&nbsp;&nbsp;&nbsp;Trgao se, ošamućen. Osetio je da ga neko tapše po ramenu.
<BR>&nbsp;&nbsp;&nbsp;&nbsp;&nbsp;Kilin je duboko uzdahnuo. "Hvala ti, sine. To mi je trebalo. Samo trenutak sa njom, ništa više."
<BR>&nbsp;&nbsp;&nbsp;&nbsp;&nbsp;Pre nego što je Tobi stigao da smisli odgovor, Kilin se povukao, salutirao, okrenuo se - i udaljio se, opet je bio oličenje Kapetana. Tobi je bio iznerviran, osećao se iskorišćen. Duboko u ustima nosio je ukus gorke žuči. Proklet bio! Ali istog trenutka je osetio u svom ocu bol, svu muku koju ne sme da pusti na površinu.
<BR>&nbsp;&nbsp;&nbsp;&nbsp;&nbsp;Bilo bi mudro da ovo zaboraviš.
<BR>&nbsp;&nbsp;&nbsp;&nbsp;&nbsp;"Dabre, samo mudrost mi nije jača strana."
<BR>&nbsp;&nbsp;&nbsp;&nbsp;&nbsp;Jako ličiš na svog oca.
<BR>&nbsp;&nbsp;&nbsp;&nbsp;&nbsp;U umu mu je odjeknuo blagi smeh. Ličnost može i malo da se udalji od njegovog nesigurnog sveta, shvatio je Tobi, i da se zabavlja. Taj humor on nije razumeo.
<BR>&nbsp;&nbsp;&nbsp;&nbsp;&nbsp;Porodica Najt je imala jednu staru izreku, zaista drevnu. Neki su verovali da potiče sa same Stare Zemlje. Govorili smo da je život tragedija onima koji osećaju, a komedija onima koji misle.
<BR>&nbsp;&nbsp;&nbsp;&nbsp;&nbsp;"Zvuči logično. To možda znači da ne smemo suviše da se osvrćemo, da stalno gledamo ko nas juri."
<BR>&nbsp;&nbsp;&nbsp;&nbsp;&nbsp;I to je dobar savet.
<BR>&nbsp;&nbsp;&nbsp;&nbsp;&nbsp;Tobi se oslonio o čelični zid i uzdahnuo. Šibo mu je stajala u umu, i njena ozbiljna smirenost prelistavala je sve što je video finijom, strpljivijom rukom.
<BR>&nbsp;&nbsp;&nbsp;&nbsp;&nbsp;Pitam se ko bi drugi - ili šta bi drugo - želelo da dođemo ovamo.
<BR>&nbsp;&nbsp;&nbsp;&nbsp;&nbsp;"Ne znam zašto bi iko pomislio da ljudi mogu da žive na ovakvom mestu. Možda Kvat, ali ljudi svakako ne. Svi oni drevni zapisi, o čemu su uopšte govorili? O čudima, da", mahnuo je rukom po vidiku, "ali to je mrtvo."
<BR>&nbsp;&nbsp;&nbsp;&nbsp;&nbsp;Zidni ekrani prosto su zračili snažnu svetlost. Disk od materije koja se kretala ka unutra prilazio je sve bliže, otkrivajući nove vrtloge boje i moći. Ona zvezda koju su videli pre nekoliko dana nije više bila izduženo, blistavo jaje. Eksplodirala je u plamenu i pretvorila se u oluju koju je spoljašnja ivica diska gladno usisala. Sada je izgledala kao izmučeno, izobličeno sunce koje zalazi na drugoj strani plamenog predela. "Meni izgleda kao ambis za prženje."
<BR>&nbsp;&nbsp;&nbsp;&nbsp;&nbsp;Tobi je po grčevitom stezanju utrobe osećao da oni ne spadaju ovamo. Porodice su lutalice, uvek u bekstvu. Samo mašine mogu da opstanu u ovom ogromnom, plamenom svetu. Porodice su tu samo zbog 'Arga', opet mehanizma načinjenog u velikim danima ljudske starine. Mašine kao 'Argo' prirodni su nastavak ljudskih ruku, ali maške predstavljaju tumor. Planete nisu njihov dom. Neka hladni svemir i plamena materija budu njihovo obitavalište. Šta bi ovde moglo da bude od interesa za ljude?
<BR>&nbsp;&nbsp;&nbsp;&nbsp;&nbsp;Možda suviše usko gledamo.
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;Pogledaj tamo. Zelene niti.
<BR>&nbsp;&nbsp;&nbsp;&nbsp;&nbsp;'Argo' se probijao sve bliže disku, i sada su mogli da udaljenu ivicu vide iz profila. Sa ključale ravni izbijale su crvene erupcije tamo gde je tek pojedena zvezda polako putovala ka unutra. Gromade su se raspadale pri rotaciji.
<BR>&nbsp;&nbsp;&nbsp;&nbsp;&nbsp;"Pa? Izgleda kao kad zmija vari pacova."
<BR>&nbsp;&nbsp;&nbsp;&nbsp;&nbsp;Tačno. Nije lepo, verovatno čak ni kad si zmija.
<BR>&nbsp;&nbsp;&nbsp;&nbsp;&nbsp;"Oh, sad vidim. One zelene niti tamo iznad zaravni?"
<BR>&nbsp;&nbsp;&nbsp;&nbsp;&nbsp;Sada je mogao da razabere uznjihane niti boje žada koje su stajale iznad mesta gde se raspadala zvezda. Ličile su na trsku u močvari, uznjihanu pod povetarcem.
<BR>&nbsp;&nbsp;&nbsp;&nbsp;&nbsp;"Sija, vidiš?" Zeleno-plave niti povremeno su ispuštale žuti blesak. "Kao nekakva smrznuta munja."
<BR>&nbsp;&nbsp;&nbsp;&nbsp;&nbsp;Možda grešimo kad mislimo da ovde ništa ne živi.
<BR>&nbsp;&nbsp;&nbsp;&nbsp;&nbsp;"Hm. Živa munja?"
<BR>&nbsp;&nbsp;&nbsp;&nbsp;&nbsp;I oficiri na mostu primetili su niti. Neki su petljali oko brodskih instrumenata, usmeravajući ka njima senzore. Uz zelene linije peli su se čvorovi i kovitlaci.
<BR>&nbsp;&nbsp;&nbsp;&nbsp;&nbsp;"Materija otkinuta sa zvezde - izgleda kao da se penje uz te niti", rekao je Tobi.
<BR>&nbsp;&nbsp;&nbsp;&nbsp;&nbsp;Džoslin je uspela da okrene 'Argove' antene i usmeri ih ka nitima, uprkos kovitlacima plazme koji su zasipali brod. Zvučnici na mostu zujali su i krčali od nejasnih emisija sa diska - a onda se kroz zid postojanog zvuka probilo jezivo, visoko skičanje.
<BR>&nbsp;&nbsp;&nbsp;&nbsp;&nbsp;"Šta je to?" uzviknula je Džoslin. "Grozno zvuči."
<BR>&nbsp;&nbsp;&nbsp;&nbsp;&nbsp;Kilin je iskrivio usta kad je čuo pištavi hor. Svaki glas bi se za trenutak podigao iznad ostalih, otpevao žalosni ton, a onda bi se ponovo utopio u opštu naricaljku. "Možda Magnetni um nije jedini stvor koji ume da živi od elektriciteta."
<BR>&nbsp;&nbsp;&nbsp;&nbsp;&nbsp;"Ali ne proizvode svi te zvuke", primetio je Tobi.
<BR>&nbsp;&nbsp;&nbsp;&nbsp;&nbsp;Džoslin je klimnula. "Samo oni pkoji su povezani sa blistavim kvrgama."
<BR>&nbsp;&nbsp;&nbsp;&nbsp;&nbsp;Tobijev Aspekt Isak zahtevao je da na njega obrati pažnju, i Tobi ga je otvorio:
<BR>&nbsp;&nbsp;&nbsp;&nbsp;&nbsp;Ovo je pitanje davne istorije. Čuo sam za to kao dečak. Pošto sam porazgovarao sa Zeno, verujem da sam možda shvatio srž. Ovo je rani životni oblik sastavljen od magnetnih vrtloga, pomešan sa nešto malo usijane materije. Primitivan sklop. Hrani se plamenom i isparenjima tik iznad diska, kao ukusnim prolećnim cvećem na bujnoj livadi.
<BR>&nbsp;&nbsp;&nbsp;&nbsp;&nbsp;"Meni ne izgleda da uživaju u užini", sarkastično je rekao Tobi.
<BR>&nbsp;&nbsp;&nbsp;&nbsp;&nbsp;Zapljusnuo ih je nagli upad mase zvezde, usisao je neke dole u disk, i tu umiru.
<BR>&nbsp;&nbsp;&nbsp;&nbsp;&nbsp;"Kako onda Magnetni um ne umre?"
<BR>&nbsp;&nbsp;&nbsp;&nbsp;&nbsp;On je mnogo veći, prostraniji, finiji od ovih jednostavnih, primitivnih niti - ili barem tako kaže istorija. Malo znam o tome. Um je užasno star, i ne otkriva nikakve tajne sem kad je primoran. Ljudi pre razdoblja Svećnjaka pokušali su da razotkriju neke njegove tajne, i skupo su platili zbog toga.
<BR>&nbsp;&nbsp;&nbsp;&nbsp;&nbsp;Tobi je iskrivio lice. Krici i cviljenje prosto su plenili pažnju, svaki glasić imao je svoj trenutak, odjecao bi nerazumljivu pesmu, a onda bi se utopio u pucketave smetnje kad bi plazma iz diska suknula, puna polusvarene zvezde - i povukla tanku nit da je proguta u vatri. Živele su suviše blizu ivice ogromne sile, i sada su plaćale danak zbog toga. Panično su se otimale od vrelih talasa, ponekad bi odnele neku sitnu, privremenu pobedu, ali na kraju su padale u plameni zaborav. Masa uništene zvezde putovala je sve dublje u disk, unoseći haos među vitka, čipkasta bića.
<BR>&nbsp;&nbsp;&nbsp;&nbsp;&nbsp;Tobi je posmatrao njihove daleke smrti, i uprkos ponoru koji ga je razdvajao od tih tankih krikova, osećao se čudno povezan sa njima. Takvi zbilja tuđinski oblici nikada ne mogu biti bliski. Predstavljali su različit narod, ali ipak su zajedno sa ljudima bili zatvoreni u mreži života i vremena, svi su bili zatvorenici lepote i bola. Iznad same materije, obdareni sistemima čula koje nijedan čovek nikada neće moći da dokuči, ipak su delili dostojanstvo večne nepotpunosti, stalnog pojavljivanja, zajedničkog nasleđa što su konačni i večite lutalice.
<BR>&nbsp;&nbsp;&nbsp;&nbsp;&nbsp;No, ostali na mostu zurili su nekuda iza talasa boje na disku. Sada su se videli: dolazili su pravo prema njima. Šestougaoni brodovi Mnogonožaca. Opet su držali između sebe svetlucavi bledi obruč, oružje veće od planete.
<BR>&nbsp;&nbsp;&nbsp;&nbsp;&nbsp;"Šta se dešava?" glasno se upitao Kilin. "Gde je Kvat?"
<BR>&nbsp;&nbsp;&nbsp;&nbsp;&nbsp;"Ovde čak i ta kosmička nit izgleda mala", dodala je Džoslin.
<BR>&nbsp;&nbsp;&nbsp;&nbsp;&nbsp;Brodovi Mnogonožaca neumorno su pratili 'Argo'. Ubrzavali su duž linija magnetnih polja, nevidljivih kosina koje su svakog trenutka postajale sve strmije, sakupljajući se ka unutrašnjoj ivici blistavog diska materije.
<BR>&nbsp;&nbsp;&nbsp;&nbsp;&nbsp;U ponor pakla. Vazduh je vibrirao od strašne, suve vreline. Tobi je progutao knedlu i upitao se hoće li doživeti sutrašnji dan.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
