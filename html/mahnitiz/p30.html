<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. ŽIVOTINJSKI DUH
<P>&nbsp;&nbsp;&nbsp;&nbsp;&nbsp;#Traže te.#
<BR>&nbsp;&nbsp;&nbsp;&nbsp;&nbsp;"Misliš, ti me tražiš, bubetino", rekao je Tobi da prikrije iznenađenje. "Imaš problema sa ljudima ovde?"
<BR>&nbsp;&nbsp;&nbsp;&nbsp;&nbsp;#Žurila sam i nisam primetila.#
<BR>&nbsp;&nbsp;&nbsp;&nbsp;&nbsp;"Kad si tako velika, možeš da ne primetiš kad god to želiš. Mada mislim da ni đavo na crvenim štulama ne bi ovde izazvao mnogo pažnje."
<BR>&nbsp;&nbsp;&nbsp;&nbsp;&nbsp;#Nisam imala smetnji.# Kvat je šljocala i brujala preplićući noge za sedeći stav, što je Tobi znao da je znak kako ozbiljno misli. Spustila je glavurdu pod granu drveta nalik na vrbu. #Žao mi je što nisam mogla da te posetim u ćeliji.#
<BR>&nbsp;&nbsp;&nbsp;&nbsp;&nbsp;"Ne bi prošla ni kroz vrata", odvratio je Tobi sa vedrinom koju nije osećao.
<BR>&nbsp;&nbsp;&nbsp;&nbsp;&nbsp;#Završila sam sa ispitivanjem koje su tražili.#
<BR>&nbsp;&nbsp;&nbsp;&nbsp;&nbsp;"Šta su hteli da znaju? Mislim, pošto su pročitali naša Nasleđa?"
<BR>&nbsp;&nbsp;&nbsp;&nbsp;&nbsp;#Mnogo su se raspitivali za Letopise Mnogonožaca. Pičala sam im o našem oružju, o našim pobedama, i onome što znamo o mašinama. Pogotovo o onom što ih ovde privlači.#
<BR>&nbsp;&nbsp;&nbsp;&nbsp;&nbsp;"Rekla si im?"
<BR>&nbsp;&nbsp;&nbsp;&nbsp;&nbsp;#Filozofi to dopuštaju. Ovo je prelomni trenutak u dugom sukobu sa mašinama.#
<BR>&nbsp;&nbsp;&nbsp;&nbsp;&nbsp;"Zalaze li maške često ovamo?"
<BR>&nbsp;&nbsp;&nbsp;&nbsp;&nbsp;#Imaju odbranu, kao i Mnogonošci.#
<BR>&nbsp;&nbsp;&nbsp;&nbsp;&nbsp;"Nadam se da je dobra." Tobiju se dopadalo jedro zelenilo ovog parka, ali mu je nedostajala tiha dremljivost Citadele Bišop - barem takva je ostala u dečačkim uspomenama. Grad nije imao ni one davno nestale široke ulice kojima je tapkao držeći majku za ruku. Znao je da to ništa neće moći da zameni.
<BR>&nbsp;&nbsp;&nbsp;&nbsp;&nbsp;#Želeli su da čuju o radu mašina na antimateriju.#
<BR>&nbsp;&nbsp;&nbsp;&nbsp;&nbsp;"Kakvoj materiji?"
<BR>&nbsp;&nbsp;&nbsp;&nbsp;&nbsp;Kvat je ispustila jedno metalno rrrrtttt koje je moglo označavati smeh, mada Tobi to nikada neće moći da sazna. Proizvodila je sličan zvuk i u trenucima koji nisu bili ni najmanje smešni, barem Tobiju. Kad je rrrrtttt prestalo, ispričala je Tobiju kako obična materija ima svoju suprotnost, i ako se sretnu, obe vrste nestaju u blesku svetla.
<BR>&nbsp;&nbsp;&nbsp;&nbsp;&nbsp;"Izgleda mi da je opasno igrati se time", rekao je.
<BR>&nbsp;&nbsp;&nbsp;&nbsp;&nbsp;#Proučavaju sitne čestice nošene strujama, elektrone, i pogotovo njihovu suprotnost, pozitrone. Obrtanje malih, neutronskih zvezda stvara oblake takvih parova. Mašine vrše obimna proučavanja takvih mesta.#
<BR>&nbsp;&nbsp;&nbsp;&nbsp;&nbsp;Tobi je odmahnuo glavom. "Voleo bih da razumem ovo mesto, Kvat - nemoj me zbunjivati pričama o zvezdama."
<BR>&nbsp;&nbsp;&nbsp;&nbsp;&nbsp;#Pokušavala sam da uspostavim ono što si jednom nazvao 'neobavezan razgovor' pre nego što pređemo na ozbiljnu diskusiju.#
<BR>&nbsp;&nbsp;&nbsp;&nbsp;&nbsp;"Tebi je to neobavezno?" Tobi se ushodao po šumici, osluškujući žamor ljudi i trgovine udaljenih samo jedan blok. Čak i ovaj delić prirodnog sveta, nekoliko stabala i grmova, bilo je dovoljno da shvati koliko mu to nedostaje. "Mislim da znam šta zapravo hoćeš. Otac hoće da se vratim podvijenog repa, je li?"
<BR>&nbsp;&nbsp;&nbsp;&nbsp;&nbsp;#Uobličavaš situaciju u životinjskim metaforama. Vrlo primatska veština.#
<BR>&nbsp;&nbsp;&nbsp;&nbsp;&nbsp;"Ali pogodio sam?"
<BR>&nbsp;&nbsp;&nbsp;&nbsp;&nbsp;#Sasvim. Završio je pregovore. Da bi dobio ono što želi, treba da preda nekoliko predmeta sa broda.#
<BR>&nbsp;&nbsp;&nbsp;&nbsp;&nbsp;"Pa neka. Pošto im je poklonio Nasleđa, zašto da se sad nećka?"
<BR>&nbsp;&nbsp;&nbsp;&nbsp;&nbsp;#Trgovci su željni informacija o odeći i nakitu drevnih Bišopovih. Zovu to 'narodna umetnost'.#
<BR>&nbsp;&nbsp;&nbsp;&nbsp;&nbsp;"Moda, a?"
<BR>&nbsp;&nbsp;&nbsp;&nbsp;&nbsp;#To je izgleda velika zanimacija primata. Nadogradnja drangulijama.#
<BR>&nbsp;&nbsp;&nbsp;&nbsp;&nbsp;"Ej, pa ti zakačiš sebi novu nogu ili oko brže nego što se ja presvučem."
<BR>&nbsp;&nbsp;&nbsp;&nbsp;&nbsp;#To činiš vrlo retko.#
<BR>&nbsp;&nbsp;&nbsp;&nbsp;&nbsp;"Ej! Znam, ponekad zaboravim, ali..."
<BR>&nbsp;&nbsp;&nbsp;&nbsp;&nbsp;#Nije to isto.#
<BR>&nbsp;&nbsp;&nbsp;&nbsp;&nbsp;"Tobi nije uviđao razliku, ali u Kvatinom ponašanju je bilo nečega što mu je donosilo nelagodnost. "Zašto si došla da me tražiš, majko svih bubašvaba?"
<BR>&nbsp;&nbsp;&nbsp;&nbsp;&nbsp;#Tvoj otac je okončao trgovinu. Sada, da bi sve bilo gotovo, potrebno mu je još nešto.#
<BR>&nbsp;&nbsp;&nbsp;&nbsp;&nbsp;Tobi je šutnuo palu granu. "Šta me briga. Neka im proda svoje zube."
<BR>&nbsp;&nbsp;&nbsp;&nbsp;&nbsp;#Jedan važan predmet imaš samo ti.#
<BR>&nbsp;&nbsp;&nbsp;&nbsp;&nbsp;"Ja? Nemam ja ništa."
<BR>&nbsp;&nbsp;&nbsp;&nbsp;&nbsp;#Nosiš Ličnost.#
<BR>&nbsp;&nbsp;&nbsp;&nbsp;&nbsp;"Da, ali... hej, za šta se on zapravo cenjkao?"
<BR>&nbsp;&nbsp;&nbsp;&nbsp;&nbsp;#Ovde imaju drugačiji oblik smrti. Mesto zvano Obnovitelj, ili Mašina Očuvanja. Uz uzorak tkiva i zapis sećanja, može da ponovo stvori bilo koju nekada živu osobu.#
<BR>&nbsp;&nbsp;&nbsp;&nbsp;&nbsp;Tobi je osetio da ga obuzima oštri, ledeni užas. "Šibo."
<BR>&nbsp;&nbsp;&nbsp;&nbsp;&nbsp;#Da.#
<BR>&nbsp;&nbsp;&nbsp;&nbsp;&nbsp;"To mi se ne sviđa."
<BR>&nbsp;&nbsp;&nbsp;&nbsp;&nbsp;#A ja mislim da o tome treba da odluči sama osoba.#
<BR>&nbsp;&nbsp;&nbsp;&nbsp;&nbsp;Tobi je pocrveneo. Zateturao se i naglo seo; vrtelo mu se u glavi. U vazduhu su se rojile plavobele tačke. Teško je udisao pregust, vlažan vazduh. Znao je da je to što Kilin želi pogrešno, na neki mračan i užasan način, ali nije mogao da smisli razloge. "Ja... ne znam."
<BR>&nbsp;&nbsp;&nbsp;&nbsp;&nbsp;#Ako osoba Šibo treba da se upotrebi za rekonstrukciju prave, žive osobe, verujem da je neophodna njena saradnja.#
<BR>&nbsp;&nbsp;&nbsp;&nbsp;&nbsp;"Razgovaraće sa njom?"
<BR>&nbsp;&nbsp;&nbsp;&nbsp;&nbsp;#Verovatno. Ali Ličnost u čipu ne može da govori.#
<BR>&nbsp;&nbsp;&nbsp;&nbsp;&nbsp;"Da, to bi išlo preko mene."
<BR>&nbsp;&nbsp;&nbsp;&nbsp;&nbsp;U glavi mu je pulsiralo i stezao je pesnice, odjednom ledene, ali uspeo je da natera sebe da misli. Trebalo je samo da usmeri pažnju ka unutra i Ličnost Šibo se podigla u njegovom umu kao masivni kameni klin.
<BR>&nbsp;&nbsp;&nbsp;&nbsp;&nbsp;Povratak u sve to je ozbiljno iskušenje. Moraću da razmislim.
<BR>&nbsp;&nbsp;&nbsp;&nbsp;&nbsp;"Šta? Ali bili smo tako bliski. Tek sam počeo da saznajem kakva si zaista. Tvoja sećanja mi se baš dopadaju", bezglasno je govorio Tobi.
<BR>&nbsp;&nbsp;&nbsp;&nbsp;&nbsp;To je digitalna prašina.
<BR>&nbsp;&nbsp;&nbsp;&nbsp;&nbsp;"Stvarna su koliko i ova trava i drveće."
<BR>&nbsp;&nbsp;&nbsp;&nbsp;&nbsp;Ne veruješ u to. Sećaš se onih koji su se borili protiv lažnih životinja? Više su voleli stimulisano nego stvarno. Smejao si im se.
<BR>&nbsp;&nbsp;&nbsp;&nbsp;&nbsp;"Ali ti, ti možeš zauvek da traješ unutar čipa." Hvatao se za slamku logike u nadi da ona to neće osetiti.
<BR>&nbsp;&nbsp;&nbsp;&nbsp;&nbsp;Ništa ne može da zameni život. Ipak, ovde ima ukusa koje ne možeš da osetiš. Teško ih je opisati, sivi su i sveži i smirujući.
<BR>&nbsp;&nbsp;&nbsp;&nbsp;&nbsp;"Hajde prvo da se izvučemo iz ove nevolje", lukavo je predložio Tobi, "a onda ćemo razgovarati o tom njihovom takozvanom Obnovitelju."
<BR>&nbsp;&nbsp;&nbsp;&nbsp;&nbsp;Priznajem da to ima smisla.
<BR>&nbsp;&nbsp;&nbsp;&nbsp;&nbsp;"Dobro, pusti onda da izgladim stvari sa tatom, a onda..."
<BR>&nbsp;&nbsp;&nbsp;&nbsp;&nbsp;Razmišljala sam. Takva promena možda neće doneti sreću ni meni ni Kilinu. On se promenio. Ogrubeo je.
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;Ovo stanje mi odgovara. Oslobođena sam od grubosti i prolaznosti, od nesloga i potreba.
<BR>&nbsp;&nbsp;&nbsp;&nbsp;&nbsp;Tobi je naslutio blesak bledih prostranstava, neobično prijatnih, i glatkih površina koje lebde u bezvremenskom prostoru. "Razumem."
<BR>&nbsp;&nbsp;&nbsp;&nbsp;&nbsp;Ne možeš razumeti. Ali hvala što si pokušao.
<BR>&nbsp;&nbsp;&nbsp;&nbsp;&nbsp;Tobi je progutao knedlu. Ruke su mu drhtale, ali pogledao je u oči Kvat koja je čekala. "Ja... neću dozvoliti Kilinu da uzme njen čip."
<BR>&nbsp;&nbsp;&nbsp;&nbsp;&nbsp;#On je Kapetan. Uzeće ga.#
<BR>&nbsp;&nbsp;&nbsp;&nbsp;&nbsp;"Ja imam neka prava!"
<BR>&nbsp;&nbsp;&nbsp;&nbsp;&nbsp;#Ne i da zadržiš Ličnost. Reći će ti da Ličnost treba da bude oslobođena ukoliko je to moguće.#
<BR>&nbsp;&nbsp;&nbsp;&nbsp;&nbsp;Tobi je ljutito skočio na noge. "To nije običaj u Porodici!"
<BR>&nbsp;&nbsp;&nbsp;&nbsp;&nbsp;#Tvoja Porodica ranije nije imala potrebnu tehnologiju. Kod tvoje vrste običaji se javljaju tek kada se za njih steknu uslovi.#
<BR>&nbsp;&nbsp;&nbsp;&nbsp;&nbsp;"Sigurno smo imali i ovo, nekad davno, inače ga ne bi imali ni ovi ljudi. Ali naši običaji su drevni - a ne kažu ništa o povraćaju Ličnosti."
<BR>&nbsp;&nbsp;&nbsp;&nbsp;&nbsp;#Znači, to je pokazatelj koliko nisko ste pali.#
<BR>&nbsp;&nbsp;&nbsp;&nbsp;&nbsp;To je bilo grubo, jasno i bez pogovora. "Ipak je neću dati."
<BR>&nbsp;&nbsp;&nbsp;&nbsp;&nbsp;#On će je uzeti. Već tvrdi da su mu potrebni Šibini talenti za istraživanje ovog mesta.#
<BR>&nbsp;&nbsp;&nbsp;&nbsp;&nbsp;"Istraživanje?" Tobi je stalno mislio na izbor koji mu predstoji. A od nečeg mu se stezalo grlo i sušila usta - od čudnih strujanja koja su tekla kao vreli potoci kad god bi pomislio na Šibo.
<BR>&nbsp;&nbsp;&nbsp;&nbsp;&nbsp;#Za Abrahamom. A verujem i za drugim stvarima.#
<BR>&nbsp;&nbsp;&nbsp;&nbsp;&nbsp;"Moram da razmislim o tome." Tobi je nesigurno ustao. Kovitlanje u njemu nije izazivala Šibo. To je osećao sam, nešto u vezi sa njim i Šibo, nešto što nije mogao da uobliči u reči. Kad god bi pokušao, osećao je mučninu, kovitlac nadolazeće vrtoglavice.
<BR>&nbsp;&nbsp;&nbsp;&nbsp;&nbsp;#Došla sam da te upozorim. Kilin je naredio da te traže.#
<BR>&nbsp;&nbsp;&nbsp;&nbsp;&nbsp;"Neću da se vratim."
<BR>&nbsp;&nbsp;&nbsp;&nbsp;&nbsp;"Oh, hoćeš, dabre", rekao je očev glas.
<BR>&nbsp;&nbsp;&nbsp;&nbsp;&nbsp;Tobi se naglo okrenuo. "Ne!"
<BR>&nbsp;&nbsp;&nbsp;&nbsp;&nbsp;Kilin i Cermo su se pojavili iza obližnjeg drveća, u punoj opremi. Očevo lice bilo je izborano i upalo, kao da sve ovo vreme nije spavao. "Znao sam da će Kvat biti bolja u traganju od nas", rekao je uz strog osmeh. "Prigušio si svoja čula tako da nismo mogli da ih otkrijemo u mreži."
<BR>&nbsp;&nbsp;&nbsp;&nbsp;&nbsp;"Tata, ne čini ovo."
<BR>&nbsp;&nbsp;&nbsp;&nbsp;&nbsp;"Moram."
<BR>&nbsp;&nbsp;&nbsp;&nbsp;&nbsp;"Ja nosim čip, i po zakonima Porodice ja odlučujem u ime Ličnosti."
<BR>&nbsp;&nbsp;&nbsp;&nbsp;&nbsp;"Osim ako je u pitanju opstanak Porodice. I to je po zakonu."
<BR>&nbsp;&nbsp;&nbsp;&nbsp;&nbsp;Tobi je brzo razmišljao. Nikada nije obraćao mnogo pažnje na beskrajna razglabanja o zakonima i običajima Porodice, čime su se odrasli bavili u nedogled, i sad je zažalio zbog toga. "Ovde smo bezbedni. Ništa nam ne ugrožava opstanak."
<BR>&nbsp;&nbsp;&nbsp;&nbsp;&nbsp;"Ne baš. Slušaj, sine - hoću da se Šibo vrati. Verujem da me razumeš."
<BR>&nbsp;&nbsp;&nbsp;&nbsp;&nbsp;"Mislim da to nije dobro", oklevao je Tobi.
<BR>&nbsp;&nbsp;&nbsp;&nbsp;&nbsp;"Glupost. Bićemo ponovo zajedno, nas troje, kao prava porodica."
<BR>&nbsp;&nbsp;&nbsp;&nbsp;&nbsp;Tobi je zatresao glavom. "Neće biti isto, neće biti isto."
<BR>&nbsp;&nbsp;&nbsp;&nbsp;&nbsp;"Ma hoće. Šibo, od krvi i mesa - pomisli samo." Tobi je prvi put mogao da se seti Kilinovog lica obasjanog radošću.
<BR>&nbsp;&nbsp;&nbsp;&nbsp;&nbsp;"Nismo zato došli ovamo, tata, a osim toga...." prekinuo je. "Ne - baš zato smo došli, zar ne?"
<BR>&nbsp;&nbsp;&nbsp;&nbsp;&nbsp;Kilinovo kratko oduševljenje nestalo je u izrazu opreznosti. "To nije bio glavni razlog, ali... pa da, verovao sam da ovde imaju nešto nalik na Obnovitelja. Poruka sa onog Svećnjaka, sećaš se? I druge stare izreke i mitovi. Da ga samo vidiš, sine! Ogroman je, veličanstven, savitljivo staklo i metal kroz koji se vidi, tehno koji može svakoga da obnovi, samo ako ima dovoljno podataka. Bićeš..."
<BR>&nbsp;&nbsp;&nbsp;&nbsp;&nbsp;"Ne treba ti ona sada, tata. Možda kasnije, kad nađemo Abrahama, kad odemo..."
<BR>&nbsp;&nbsp;&nbsp;&nbsp;&nbsp;"Abrahama!" Kilinu se vratilo oduševljenje. "Dobio sam poruku od njega. Poslao je koordinate gde je. Nisu pouzdane, tako kaže Andros, ali stići ćemo negde u okolinu. Abraham je živ - ovde! Nekako je umakao iz Citadele. Rekao je da te svakako dovedem i..."
<BR>&nbsp;&nbsp;&nbsp;&nbsp;&nbsp;"Šibo može da dođe na red posle toga. To je lična stvar, tata. Abraham i sve ostalo, to se tiče cele Porodice Bišop. Prvo da se postaramo za to."
<BR>&nbsp;&nbsp;&nbsp;&nbsp;&nbsp;"Ima toliko toga da otkrijemo, mogu da nanjušim. Treba mi Šibo. Ona mi je bila... bila mi je jezgro, sine. Znam da ne možeš da razumeš, ali..."
<BR>&nbsp;&nbsp;&nbsp;&nbsp;&nbsp;Na Kilinovom licu su se nelagodnost i nesigurnost mešali sa izrazom Kapetanske smirenosti i strogosti na koje se bio navikao. Tobi je iznenada shvatio da je taj izraz godinama predstavljao samo štit.
<BR>&nbsp;&nbsp;&nbsp;&nbsp;&nbsp;"Potrebna mi je. Hoću da je dobijem pre nego što pođemo u potragu za Abrahamom. Ovo je hitan slučaj, i zato ću zanemariti uobičajene postupke unutar Porodice..."
<BR>&nbsp;&nbsp;&nbsp;&nbsp;&nbsp;"Bezbedni smo! Ovde čak nema ni maški. Ne možeš se pozvati na..."
<BR>&nbsp;&nbsp;&nbsp;&nbsp;&nbsp;"Već sam se pozvao." Kilinova maska se vratila kad je Tobi planuo, i prozor između njih se smesta zatvorio.
<BR>&nbsp;&nbsp;&nbsp;&nbsp;&nbsp;Kilin i Cermo stajali su jedan pored drugog, visoki i sigurni. Cermo je stajao u položaju pripravnosti, povijenih laktova i kolena. Bore na Kilinovom licu bile su duboke i senovite, kao da su krile nešto. Ali glas mu je ipak bio blag, i sve mirniji kako se rasprava razvlačila. Tobi ga je čuo kad je istim takvim glasom govorio sa članom posade koji je prekršio ovlašćenja pa ga je trebalo podsetiti gde mu je mesto.
<BR>&nbsp;&nbsp;&nbsp;&nbsp;&nbsp;Tobi je duboko uzdahnuo i olizao usne. Prizvao je Aspekte sa pravnim znanjima, i prešao na žargon koji je jedva razumeo. "Zanemario običaje? Kako smeš? Porodično Veće me nije obavestilo o tome." Pustio je da mu se širi periferni vid, tragajući za prilikom. "Prvo moraš da..."
<BR>&nbsp;&nbsp;&nbsp;&nbsp;&nbsp;"Sazvao sam vanredno Veće. Pošto si otišao sa 'Arga' bez dozvole dežurnog oficira, smatrali su da mogu doneti odluku a da te ne obaveste."
<BR>&nbsp;&nbsp;&nbsp;&nbsp;&nbsp;Tobi se zgrozio. Trebalo je da posumnja kad je video kako je lako bilo pobeći. "Namerno si me pustio da odem."
<BR>&nbsp;&nbsp;&nbsp;&nbsp;&nbsp;"Izdao sam naređenje da ostaneš na brodu."
<BR>&nbsp;&nbsp;&nbsp;&nbsp;&nbsp;"Da, jer si znao da će ovako ispasti, i da će..."
<BR>&nbsp;&nbsp;&nbsp;&nbsp;&nbsp;"Ovo zahteva Porodica."
<BR>&nbsp;&nbsp;&nbsp;&nbsp;&nbsp;"Porodica? Ha! Ti si taj koji zahteva."
<BR>&nbsp;&nbsp;&nbsp;&nbsp;&nbsp;"Uzdržao sam se od rasprave."
<BR>&nbsp;&nbsp;&nbsp;&nbsp;&nbsp;"Uf!" Tobi se blago pomerio ulevo. Naravno - otac je znao kako će na njega delovati dani provedeni u pritvoru, i znao je da će jedva čekati da ode sa broda. I tako je Kapetan pripremio argumente, završio pregovore i čekao da Tobi pobegne. Svest koliko ga je lako iskoristiti, predvideti njegovo ponašanje, delovala je na Tobija kao šok, kao mlaz ledene, pročišćujuće vode.
<BR>&nbsp;&nbsp;&nbsp;&nbsp;&nbsp;Jedva je ponovo uspostavio kontrolu nad glasom. Progovorio je polako i što je mirnije mogao. "Tata, Šibo ne želi da bude 'obnovljena'."
<BR>&nbsp;&nbsp;&nbsp;&nbsp;&nbsp;Kilin se mračno nasmejao. "Glupost. Svi Aspekti žele napolje."
<BR>&nbsp;&nbsp;&nbsp;&nbsp;&nbsp;"Ona je Ličnost - veća je i složenija..." Tobi se trudio da izgovori ono što oseća. "Ti ne nosiš Ličnost, ne možeš da znaš kako to izgleda. Oni su iznad svega ovoga, iznad gneva i želje i straovaa koji nas muče - iznad svega su. Ona želi da ostane takva kakva je."
<BR>&nbsp;&nbsp;&nbsp;&nbsp;&nbsp;Kilin se smešio, odmahujući glavom. "Ne očekuješ valjda da ti neko poveruje."
<BR>&nbsp;&nbsp;&nbsp;&nbsp;&nbsp;"Očekujem! Nijedna Ličnost koja je postojala u ovoj Porodici nikada nije imala priliku da iziđe napolje. Niko im nikada nije ni postavio to pitanje."
<BR>&nbsp;&nbsp;&nbsp;&nbsp;&nbsp;"E, mi ćemo pitati", razumno je rekao Cermo. "Lepo je otvori pred Većem."
<BR>&nbsp;&nbsp;&nbsp;&nbsp;&nbsp;"Ne", naglo je rekao Kilin, stežući pesnice. "Sredićemo ovo odmah. Otvori je sada, ovde."
<BR>&nbsp;&nbsp;&nbsp;&nbsp;&nbsp;"Šta?" Tobi je naterao sebe da duboko udahne. U glavi mu se vrtelo od brzog razmišljanja. Grlo ga je peklo od mučnine.
<BR>&nbsp;&nbsp;&nbsp;&nbsp;&nbsp;"Hajde, pusti je da govori."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;- vrela koža meka na dodir, zaobljena ružučasta dojka -
<BR>&nbsp;&nbsp;&nbsp;&nbsp;&nbsp;"Svejedno ćeš morati pred Većem", razumno je rekao Cermo.
<BR>&nbsp;&nbsp;&nbsp;&nbsp;&nbsp;"Ako i ima nešto protiv, lako ću je nagovoriti", dodao je Kilin. "Hajde, sine."
<BR>&nbsp;&nbsp;&nbsp;&nbsp;&nbsp;- jezik palaca u vlažnim udubljenjima, tajnim pukotinama -
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;Kilinov osmeh je ogrubeo. "Dabre. Sada."
<BR>&nbsp;&nbsp;&nbsp;&nbsp;&nbsp;Ako izazivam ovo, razmisliću ponovo. Ne želim da vidim vas dvojicu...
<BR>&nbsp;&nbsp;&nbsp;&nbsp;&nbsp;Ne! Tobi ju je potpisnuo u njen prostor. Ne.
<BR>&nbsp;&nbsp;&nbsp;&nbsp;&nbsp;Kilin se uozbiljio. "Sada. Ozbiljno mislim."
<BR>&nbsp;&nbsp;&nbsp;&nbsp;&nbsp;Tobi se bacio ulevo. Nije imao mnogo nade, ali je jurnuo, prebacivši servoe u kolenima na maksimum, osećajući kako mu pulsiraju pod kožom.
<BR>&nbsp;&nbsp;&nbsp;&nbsp;&nbsp;Povici iza njega. Verovatno će ga sustići, ali moraće da se potrude. Sav se predao, teško dišući.
<BR>&nbsp;&nbsp;&nbsp;&nbsp;&nbsp;Potom su uzvici postali promukli i piskavi. Brzo je okrenuo glavu. Kvat je blokirala Cerma i Kilina, krećući se neobično brzo. Pružila je teleskopsku nogu i podmetnula je Cermu. Kilina je zaustavila grubim sudarom, i ovaj se prostro po zemlji.
<BR>&nbsp;&nbsp;&nbsp;&nbsp;&nbsp;Tobi je bio zapanjen, ali nije dozvolio da mu to uspori korak. Izišao je iz parka i izbio u prepune ulice iza njega.
<BR>&nbsp;&nbsp;&nbsp;&nbsp;&nbsp;Beg ima dve faze: prvo, odvojiti se od potere. Drugo, odvojiti se od događaja, tako da niko ne posumnja da daleka gužva ima veze sa tobom.
<BR>&nbsp;&nbsp;&nbsp;&nbsp;&nbsp;Tobi je koristio bočne ulice kad god je mogao, preskočio je čitavu zdepastu zgradu - servo uređaji su mukotrpno radili - i probio se kroz još tri ulice, brže nego što je stigao da smisli neki plan. Ljudi su se smejali i vikali za njim, ali izgleda da su ga smatrali za čudaka, a ne za lopova koji beži od potere. Malo se opustio i dovoljno se pribrao da mahne radoznalcima, uz širok osmeh, kao da je to neka šala. Uskoro je prešao na brz hod i više se niko nije zanimao za njega.
<BR>&nbsp;&nbsp;&nbsp;&nbsp;&nbsp;Prešao je preko otvorene tržnice ne privlačeći pažnju ničim sem visinom. Namerno je usporio disanje. Nestalo je i treperave strepnje.
<BR>&nbsp;&nbsp;&nbsp;&nbsp;&nbsp;Ubrzo je ustanovio da je išao u krug, skrećući udesno kad god se moglo. Ugrađena obuka Porodice. Povratak iza gonioca omogućava ti da saznaš gde je on, pošto prati tvoj trag. Možeš odlučiti da ga iznenadiš, ali moraš to učiniti pre nego što gonilac shvati šta radiš. Ili možeš da izabereš potpuno drugačiji pravac, i da se potrudiš da sakriješ tragove.
<BR>&nbsp;&nbsp;&nbsp;&nbsp;&nbsp;Samo što u gradu nema tragova; jedino što je ustalasana masa mogla da pokaže kuda je prošao. Kilin i Cermo neće moći lako da razgovaraju sa patuljcima, pogotovo u onakvom raspoloženju. Zato će možda imati dovoljno vremena.
<BR>&nbsp;&nbsp;&nbsp;&nbsp;&nbsp;Ponovo se našao u parku. Potera se udaljava od mesta polaska i obično niko ni ne pomišlja da se vrati na početak. Naučio je to igrajući se po prašnjavim ulicama Citadele Bišop, a zatim i izbegavajući maške. Sada se nadao da ga otac ne poznaje baš toliko dobro. Uznemirio se od te pomisli, i dobro se osvrnuo po okolnim ulicama pre nego što se pojavio na ulazu u park. Kilin je u poslednje vreme umeo da predvidi svaki njegov korak.
<BR>&nbsp;&nbsp;&nbsp;&nbsp;&nbsp;Ni traga od Kilina i Cerma. Nikakve vike ni užurbanosti. Naslonio se na zgradu, pažljivo odmeravajući park.
<BR>&nbsp;&nbsp;&nbsp;&nbsp;&nbsp;Ovo je bila samo privremena pobeda. Porodica će pročešljati grad i naći će ga.
<BR>&nbsp;&nbsp;&nbsp;&nbsp;&nbsp;Osetio je poznati signal preko koma. Kvat je očito igrala iste igre kao dete - ili larva, ili već šta budu Mnogonošci dok su mali. Ali Tobi je nigde nije video.
<BR>&nbsp;&nbsp;&nbsp;&nbsp;&nbsp;#Uvredila sam tvog oca. Žao mi je što su stvari došle dovde.#
<BR>&nbsp;&nbsp;&nbsp;&nbsp;&nbsp;Ogromno obličje nadnosilo se nad njim, nekako pričvršćeno za zid zgrade, prikriveno u senci. Niko je nije primećivao.
<BR>&nbsp;&nbsp;&nbsp;&nbsp;&nbsp;"To je moralo da se desi kad se on ovako ponaša."
<BR>&nbsp;&nbsp;&nbsp;&nbsp;&nbsp;#Ipak, to je među nas uvelo kisele struje.#
<BR>&nbsp;&nbsp;&nbsp;&nbsp;&nbsp;"Sloboda počinje između ušiju, lepljiva šapo. Morao sam da radim ono što znam da treba. Kao i ti. Hvala."
<BR>&nbsp;&nbsp;&nbsp;&nbsp;&nbsp;#Delovala sam u nameri da sačuvam obojici mogućnosti.#
<BR>&nbsp;&nbsp;&nbsp;&nbsp;&nbsp;"Stvarno? Misliš da je trebalo da mu dam Šibo?"
<BR>&nbsp;&nbsp;&nbsp;&nbsp;&nbsp;#Nemam mišljenje o pitanju toliko specifičnom za vrstu.#
<BR>&nbsp;&nbsp;&nbsp;&nbsp;&nbsp;"Ma hajde!"
<BR>&nbsp;&nbsp;&nbsp;&nbsp;&nbsp;#Moje kvalifikacije ne dopiru do vaših sopstvenih, pojedinačnih, cerebralnih simfonija.#
<BR>&nbsp;&nbsp;&nbsp;&nbsp;&nbsp;Tobi se naslonio na zid i posmatrao Kvat kako se spušta niz sivu keramičku zgradu - koja je podrhtavala i pucketala od napora. "U poslednje vreme ne čujem mnogo muzike, bubo. Samo buku."
<BR>&nbsp;&nbsp;&nbsp;&nbsp;&nbsp;#To tvoja podsvest pokušava da govori.#
<BR>&nbsp;&nbsp;&nbsp;&nbsp;&nbsp;"Otkud ti znaš?"
<BR>&nbsp;&nbsp;&nbsp;&nbsp;&nbsp;#Takve mentalne sklopove mogu da vide samo stvorenja koja ih ne poseduju.#
<BR>&nbsp;&nbsp;&nbsp;&nbsp;&nbsp;"Ti nemaš podsvest? Nemaš impulse, stvari koje se prosto stvore kad ne misliš na njih?"
<BR>&nbsp;&nbsp;&nbsp;&nbsp;&nbsp;#Svi delovi moje ličnosti podeljeni su po podumovima. Kod tvoje vrste, um se sastoji od novih delova preko starih. Kod mene ne. Vaša gruba konstrukcija tipična je za tip koji se još nije iz osnove preoblikovao.#
<BR>&nbsp;&nbsp;&nbsp;&nbsp;&nbsp;"Možda nam se dopada da budemo ovakvi kakvi smo."
<BR>&nbsp;&nbsp;&nbsp;&nbsp;&nbsp;#Stvar ukusa. Za mene, kao /neprevodivo/, tvoj odnos sa Šibo je razumljiv. I ja prenosim delove svojim podličnostima. Je li tako i kod vas?#
<BR>&nbsp;&nbsp;&nbsp;&nbsp;&nbsp;"Hmmm." Setio se čulnih trenutaka, dubokih, uznemirujućih preznojavanja. "Ne baš."
<BR>&nbsp;&nbsp;&nbsp;&nbsp;&nbsp;#Suviše si blizu, suviše /neprevodivo/ da bi sudio o tome.#
<BR>&nbsp;&nbsp;&nbsp;&nbsp;&nbsp;"Znači, ne mogu ozbiljno da razmišljam o Šibo? Zato sam toliko zbrkan?" Bio je iznuren, i to ne od trčanja. Naslonio se o zid i skliznuo da sedne.
<BR>&nbsp;&nbsp;&nbsp;&nbsp;&nbsp;#Bezbroj impulsa jure i sudaraju se po jedinoj, otvorenoj površini tvog uma. Delovi se kriju u pozadini i sa strane. To su tvoji suzbijeni, dopunski umovi, i ne možeš se posavetovati sa njima direktno, kao ja.#
<BR>&nbsp;&nbsp;&nbsp;&nbsp;&nbsp;"Zato... da li zato osećamo toliko..."
<BR>&nbsp;&nbsp;&nbsp;&nbsp;&nbsp;#Bola? Na neki način - ali nemoj misliti da ovakvi kao ja ne osećaju duboke sudare u unutrašnjosti. Mogu da razgovaram sa svim svojim podumovima, što olakšava neke grube, žilave agonije.#
<BR>&nbsp;&nbsp;&nbsp;&nbsp;&nbsp;"A mi to ne možemo."
<BR>&nbsp;&nbsp;&nbsp;&nbsp;&nbsp;#Vi sebe nalazite u delovanju. Kroz vaša tela oglašavaju se dublji slojevi vašeg uma.#
<BR>&nbsp;&nbsp;&nbsp;&nbsp;&nbsp;Tobi se upitao hoće li ikada saznati kakva olujna osećanja ga bacaju po površini dubokog, uzburkanog unutrašnjeg mora. Slegnuo je ramenima. "U tom slučaju, možda ću se osećati malo bolje ako učinim nešto umesto da sedim na debelom dupetu, čekajući da me Cermo spopadne."
<BR>&nbsp;&nbsp;&nbsp;&nbsp;&nbsp;#Priznajem da nemam predstavu o tome šta treba da radiš. Možda sam prenaglila kad sam ih zaustavila. Možda sam samo pogoršala tvoj položaj u ovom ozbiljnom problemu.#
<BR>&nbsp;&nbsp;&nbsp;&nbsp;&nbsp;"Hej, da nije tebe samo bi mi već počistili spinalne priključke." Tobi je ustao. Osećao se lakše i mirnije.
<BR>&nbsp;&nbsp;&nbsp;&nbsp;&nbsp;#Ipak, ako te uhvate, neću moći...#
<BR>&nbsp;&nbsp;&nbsp;&nbsp;&nbsp;"Znaš, bubetino, moj deda je nekad govorio: 'Razvedri se! Doživećemo da popiškimo grobove svojih neprijatelja'." Bilo mu je čudno što tako govori sa Kvat.
<BR>&nbsp;&nbsp;&nbsp;&nbsp;&nbsp;#Mora da je bio snažan čovek.#
<BR>&nbsp;&nbsp;&nbsp;&nbsp;&nbsp;"Uglavnom. Bilo ih je mnogo takvih kao on." Prijalo mu je da to kaže, makar i nije bio siguran je li u pravu. Možda nijedan sin to ne može da zna.
<BR>&nbsp;&nbsp;&nbsp;&nbsp;&nbsp;#Ne znam kuda vodi ovaj kurs.#
<BR>&nbsp;&nbsp;&nbsp;&nbsp;&nbsp;Kvat je prebirala nogama, a onda je uključila mlaznice, lebdeći u vazduhu. Ljudi na ulici iznenađeno su podigli pogled i odmakli se. Oni su svašta znali, ali Kvat je ipak bila previše za njih.
<BR>&nbsp;&nbsp;&nbsp;&nbsp;&nbsp;"Ne znam ni ja. Ipak, ne možemo ostati ovde. Ti si prilično upadljiva, a ja sam na listi traženih."
<BR>&nbsp;&nbsp;&nbsp;&nbsp;&nbsp;#Pa?#
<BR>&nbsp;&nbsp;&nbsp;&nbsp;&nbsp;"Ne znam. Doleteli smo 'Argom' na glavni ulaz i oni su nas spremno dočekali. Postoji li na ovom mestu pomoćni izlaz?"
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
