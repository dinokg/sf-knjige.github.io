<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. DAN NA SUDU
<P>&nbsp;&nbsp;&nbsp;&nbsp;&nbsp;Nije baš izgledalo kao grad. Zemlja patuljaka, krstio ga je Tobi pre nego što su prošli dva bloka.
<BR>&nbsp;&nbsp;&nbsp;&nbsp;&nbsp;Čak i u masi sveta mogao ja da vidi nadaleko preko svih glava. Na sve strane žurili su zdepasti ljudi. Cičali su, vikali i smejali se, i sve to u bučnoj žurbi. I u daljini je bilo isto tako. Zdepaste zgrade, sive, smeđe i crne. Čak je i drveće bilo zdepasto. Na Snegobaru bi ga zvali grmljem.
<BR>&nbsp;&nbsp;&nbsp;&nbsp;&nbsp;"Kakvo je ovo mesto?" pitao je Cermo preko koma.
<BR>&nbsp;&nbsp;&nbsp;&nbsp;&nbsp;Pošto Andros nije reagovao, Tobi je shvatio da ovaj ne prima razgovore Porodice. Kilin je poslao kratak signal da smeju tako da pričaju. "I ko su ovi žgoljavci?" pitao je Tobi.
<BR>&nbsp;&nbsp;&nbsp;&nbsp;&nbsp;Džoslin je poslala signal zbunjenosti. "Sigurno nisu visokoumni tipovi kakve sam očekivala."
<BR>&nbsp;&nbsp;&nbsp;&nbsp;&nbsp;"Dabre", odgovorio je Kilin. "Kada smo našli ljude, očekivao sam da će biti kao sa Svećnjaka, ili čak iz Velikog Razdoblja. Heroji, ljudi koji umeju da grade na nebu, da se dobro bore protiv maški, da istražuju Pravi Centar."
<BR>&nbsp;&nbsp;&nbsp;&nbsp;&nbsp;"Mislio sam da je Veliko Razdoblje bilo kada smo stigli u Pravi Centar", rekao je Cermo.
<BR>&nbsp;&nbsp;&nbsp;&nbsp;&nbsp;"To niko tačno ne zna", rekao je Kilin. "Ne seća se nijedan Aspekt koga imamo. Bilo je baš davno, i ljudi su imali moći o kojima sad ni ne sanjamo. Stvarno bih voleo da ih upoznam."
<BR>&nbsp;&nbsp;&nbsp;&nbsp;&nbsp;Tobi je primetio čudan, žaloban prizvuk u očevom glasu, ali ostali to izgleda nisu zapazili. Svi su išli napred, ničim ne pokazujući da vode unutrašnji razgovor, zadovoljni što su u nečem nadmudrili patuljke. A onda je osetio da se u njemu javlja Šibo, bez poziva, ali prijatna.
<BR>&nbsp;&nbsp;&nbsp;&nbsp;&nbsp;Kao pacovi sa leptir mašnama. Ali korisni su.
<BR>&nbsp;&nbsp;&nbsp;&nbsp;&nbsp;"A?" Tobi je osećao njeno čvrsto tkanje, srebrnastu paučinu kako mu se prodeva kroz čula i zaklanja sivi grad.
<BR>&nbsp;&nbsp;&nbsp;&nbsp;&nbsp;To je drevni izraz, naučila sam ga od Zeno. U drevna vremena ljudi su nosili oko vrata komade tkanine da označe svoj položaj. "Leptir mašna" je označavala svečane prilike. Andros uobraženošću prikriva svoj pravi položaj. Samo se pravi važan pred provincijskim neznalicama za kakve nas smatra.
<BR>&nbsp;&nbsp;&nbsp;&nbsp;&nbsp;Tobi je to preneo ostalima, i svi su se iznenađeno složili. Kilin je klimnuo. "Uklapa se. Pokušava da nas zadivi. Ovo mesto", pokazao je rukom, "jeste lepo, ali u poređenju sa onim što su imali na Svećnjacima to je obična šupa."
<BR>&nbsp;&nbsp;&nbsp;&nbsp;&nbsp;"Mož'bit", rekla je Džoslin. "Ali gde su Porodice sa Svećnjaka? Kako to da smo sreli samo Androsa?"
<BR>&nbsp;&nbsp;&nbsp;&nbsp;&nbsp;Tobi je poželeo da je Kvat sa njima, da im pomogne. Delom je želeo da podskoči i kucne petama od radosti što je otac uspeo, što je našao drevni cilj Porodice Bišop. S druge strane, pitao se šta se dešava. Ovo nije nimalo ličilo na veličanstvenu dobrodošlicu koju su svi očekivali. U svim očima je video jedva prikriveno razočarenje.
<BR>&nbsp;&nbsp;&nbsp;&nbsp;&nbsp;Želeo je da kaže nešto Kilinu, da posegne preko ponora koji se polako otvorio između njih tokom godina leta, otkako je on postao Kapetan. Ali usplamtelim pogledima je teško da budu bliski.
<BR>&nbsp;&nbsp;&nbsp;&nbsp;&nbsp;Andros je brbljao o znamenitostima kraj kojih su prolazili. On je izgleda smatrao da su to sve veličanstvene, predivne stvari. Smeđe javne zgrade sa teškim, kićenim stubovima oko malenih vrata. Fabrike bez prozora i bez neke vidljive svrhe. Zdepaste stambene zgrade sa sićušnim balkonima koji kao da su naknadno nalepljeni na njih.
<BR>&nbsp;&nbsp;&nbsp;&nbsp;&nbsp;Tobi se obratio Cermu. "Priznajem da je ovo bogatije od Citadele. Ali ruševine Niske Arkologije su mi izgledale veličanstvenije."
<BR>&nbsp;&nbsp;&nbsp;&nbsp;&nbsp;"Pojmatija", odgovorio je Cermo. "Sve mi se čini da nešto ovde propuštamo. Znaš, i dalje nikako da shvatim kako ovo mesto uopšte može da postoji."
<BR>&nbsp;&nbsp;&nbsp;&nbsp;&nbsp;Konačno su stigli do piramidalne mase sivog, sjajnog kamena koja je izgledala nešto važnije. Njihovo odredište.
<BR>&nbsp;&nbsp;&nbsp;&nbsp;&nbsp;Andros ih je uveo kroz kamenom ograđeni ulaz, uz duboki naklon, što je verovatno predstavljalo sarkazam. Tobi mu je kruto klimnuo, ušao u veliki hol, pa pošao za Androsom preko mermernog poda - i zveknuo glavom o dovratak. Jedva je savladao stenjanje. Andros je iskrivio usta u podsmešljivu grimasu koja se verovatno odnosila na sve njih. Trljajući čelo, Tobi je pošao za ostalima u sobu sa nizovima tvrdih klupa. Na drugom kraju prostorije nalazio se ofucani pisaći sto, a za njim jedna prilika. Sto je bio bezbojan, olupan, sa ispucalim nogama. Tobi je pretpostavljao da je to primerak nekakvog 'kancelarijskog nameštaja', kao i drevne stolice koje su koristili starci u Citadeli Bišop.
<BR>&nbsp;&nbsp;&nbsp;&nbsp;&nbsp;"Nova tura, Androse?" upitala je zdepasta, naborana žena za stolom. Nosila je crnu odeždu i izgledala je kao da je imala tešku noć. "Oni poslednji koje si mi doveo još raspravljaju o finesama uvozno-izvoznog zakona - u zatvoru."
<BR>&nbsp;&nbsp;&nbsp;&nbsp;&nbsp;"Kako sam mogao znati da će njihove šmrk-san tablete proći kroz naše filtere?" požalio se Andros, šireći ruke. "To je greška inženjera."
<BR>&nbsp;&nbsp;&nbsp;&nbsp;&nbsp;"Mudar zanatlija ne krivi svoj alat", odgovorila je žena, natenane odmeravajući Bišopove. Izgleda da je prizor nije mnogo uzbudio: zevnula je.
<BR>&nbsp;&nbsp;&nbsp;&nbsp;&nbsp;"Ovi ovde su prost slučaj", rekao je Andros, svečano istupivši za korak. Pritisnuo je desni dlan na malu crnu površinu na pisaćem stolu. Začulo se jedno briiii!, što je izgleda označavalo prenos podataka iz njegovih ličnih datoteka. "Nisu sasvim sigurni odakle su, ali ne izgledaju dovoljno bistri da išta kriju."
<BR>&nbsp;&nbsp;&nbsp;&nbsp;&nbsp;"Hmmm, tu si verovatno u pravu", rekla je žena, ponovo ih odmerivši. Tobi je krajičkom oka primetio da je Cermo ljutito otvorio usta, a onda ih zatvorio uhvativši Kilinov strogi pogled.
<BR>&nbsp;&nbsp;&nbsp;&nbsp;&nbsp;Posle hrane za učenje, Andros im je svima dao jezičke čipove da ubace u kičmene ulaze, i za to vreme se neprekidno žalio što su im ulazi tako starinski. Tobijev čip je već dobro radio, iako je Andros rekao da su to čipovi 'oglupljivači'; očito je hteo da kaže kako prevode govor Androsovog naroda u rečenice dovoljno proste da ih razumeju čak i Bišopovi.
<BR>&nbsp;&nbsp;&nbsp;&nbsp;&nbsp;Žena se zagledala u stari sto, a ovaj je zatreperio i pretvorio se u veliki ekran. Tobi je ugledao kolone brojeva i duge spiskove, očito iz Androsove datoteke o njima. Nije razumeo jezik, ali ličilo je na masu uredno složenih informacija. Nije primetio da je Andros išta zabeležio, pa čak mu se činilo da nije obraćao mnogo pažnje na njih.
<BR>&nbsp;&nbsp;&nbsp;&nbsp;&nbsp;Kilin je istupio ispred ostalih. "Ako ste ovlašćeni, moram zamoliti da nam kažete kako da pronađemo svoje rođake, Bišopove, i čoveka..."
<BR>&nbsp;&nbsp;&nbsp;&nbsp;&nbsp;"Ja sam sudija", nemarno je rekla žena. "I ima da ćutite dok vas ne pitam."
<BR>&nbsp;&nbsp;&nbsp;&nbsp;&nbsp;"Ali došli smo..."
<BR>&nbsp;&nbsp;&nbsp;&nbsp;&nbsp;"Ne umete da slušate, je li?" Pokrenula je šaku na neobičan način, opisavši krug. Kroz vazduh je jurnuo električlni naboj, od koga su se Tobijeva unutrašnja čula zateturala. Stomak mu se zgrčio.
<BR>&nbsp;&nbsp;&nbsp;&nbsp;&nbsp;I Kilin se zateturao, za trenutak pozeleneo, a onda se pribrao. "Ovaj... shvatam."
<BR>&nbsp;&nbsp;&nbsp;&nbsp;&nbsp;Sudija mu se krvoločno osmehnula, krajnje efikasno. "Morala sam da uzmem čip za obradu vašeg govora, pa ću vam sada jasno objasniti posledice vašeg ponašanja. Pretpostavljam da ćete provesti godinu, možda i dve, u radnoj kući - zbog kršenja carinskih propisa. Ako želite da se cifra uveća..."
<BR>&nbsp;&nbsp;&nbsp;&nbsp;&nbsp;"Kršenja?" planuo je Kilin. "Doputovali smo čak ovamo u potrazi..."
<BR>&nbsp;&nbsp;&nbsp;&nbsp;&nbsp;"Pojavili ste se tek tako iz Dalekog Crnog i pokrenuli sve alarme. Namesništvo je moralo da uključi odbranu. Mogli ste da budete i maške."
<BR>&nbsp;&nbsp;&nbsp;&nbsp;&nbsp;"Leteli smo drevnim ljudskim brodom!"
<BR>&nbsp;&nbsp;&nbsp;&nbsp;&nbsp;"U Dalekom Crnom moguće su sve obmane. A niste poslali sondu da nas obavesti. Odbrana je skupa, komplikovana i zahteva vreme. Taj dug se mora otplatiti u radnoj kući." Slegnula je ramenima. "Obična društvena pravda."
<BR>&nbsp;&nbsp;&nbsp;&nbsp;&nbsp;Kilin se ukočio. Bišopovi nisu samo pljačkaši; oduvek su trgovali sa drugim Porodicama, i to ostvarujući pozamašnu korist. Postojalo je čak i vreme, čuveno Smeštanje, kada su se Porodice pogađale i sa maškama. "Možda nosimo nešto što bi vas zanimalo", oprezno je rekao Kilin.
<BR>&nbsp;&nbsp;&nbsp;&nbsp;&nbsp;Sudija je naizgled nezainteresovano zabacila kosu. "A šta biste vi to mogli da imate?"
<BR>&nbsp;&nbsp;&nbsp;&nbsp;&nbsp;"Sveže uzorke svemirskih biljaka iz molekulskog oblaka."
<BR>&nbsp;&nbsp;&nbsp;&nbsp;&nbsp;Kilin je pogledao Cerma. "Gajimo ih", rekao je ovaj. "Dobre su za jelo."
<BR>&nbsp;&nbsp;&nbsp;&nbsp;&nbsp;"Hmmm. Lokalni specijalitet? U najboljem slučaju, nebitno." Sudija je zurila u prazno.
<BR>&nbsp;&nbsp;&nbsp;&nbsp;&nbsp;"Imamo i tehno sa našeg matičnog sveta", brzo je rekao Kilin.
<BR>&nbsp;&nbsp;&nbsp;&nbsp;&nbsp;"Hmmm." Nikakva reakcija.
<BR>&nbsp;&nbsp;&nbsp;&nbsp;&nbsp;"I sa još jednog. Čudni artefakti. Možda i drevni."
<BR>&nbsp;&nbsp;&nbsp;&nbsp;&nbsp;"Opet planetarna roba?" Sudija se izgleda dosađivala. "Dobijamo čitave tovare sa svakom skupinom useljenika."
<BR>&nbsp;&nbsp;&nbsp;&nbsp;&nbsp;"Pa..." Kilin je pgledao Tobija. "Imamo i jednog tuđinca."
<BR>&nbsp;&nbsp;&nbsp;&nbsp;&nbsp;Sudija je sinula. "Iz koje skupine?"
<BR>&nbsp;&nbsp;&nbsp;&nbsp;&nbsp;"Mnogonošci."
<BR>&nbsp;&nbsp;&nbsp;&nbsp;&nbsp;Za trenutak je iznenađeno otvorila usta, a onda ih je brzo zatvorila. "Jesi siguran?"
<BR>&nbsp;&nbsp;&nbsp;&nbsp;&nbsp;Nije stigla da smisli bolji odgovor, mračno je pomislio Tobi. A kako bi iko i pomisio da je Kvat nešto drugo? "Zarobila me je na poslednjoj planeti gde smo bili", nemarno je rekao Kilin. "Prilično dobro sam je upoznao."
<BR>&nbsp;&nbsp;&nbsp;&nbsp;&nbsp;"Nju? Nisam znala da oni imaju polove." Sudija je žmirkala, očito je ostala bez teksta.
<BR>&nbsp;&nbsp;&nbsp;&nbsp;&nbsp;"Nekoliko, ako sam dobro razumeo." Sada je došao red na Kilina da glumi nezainteresovanost. "Komplikovani su. Imaju i dobro pamćenje. Pričala nam je dosta o nasledstvu Mnogonožaca."
<BR>&nbsp;&nbsp;&nbsp;&nbsp;&nbsp;"Izvrsno, izvrsno. Svakako postoji tržište za takve podatke." Sudija je kucnula sto, pogledala nove podatke na ekranu i klimnula. "Verovatno bih mogla da ugovorim oslobađanje od radnih dužnosti ukoliko ovlašćena tela provedu izvesno vreme sa tim tuđincem. Pretpostavljam da ga dobro čuvate?"
<BR>&nbsp;&nbsp;&nbsp;&nbsp;&nbsp;Kilin je izgledao šokiran, i Tobi je znao da to ne glumi. "Ona nam je prijatelj."
<BR>&nbsp;&nbsp;&nbsp;&nbsp;&nbsp;"Svakako, baš lepo, bez uvrede. Sigurno shvatate da će pregovori potrajati neko vreme. Moraćemo da pozovemo stručnjake sa raznih strana pevea. S obzirom na premeštanja, moraćemo da..."
<BR>&nbsp;&nbsp;&nbsp;&nbsp;&nbsp;"Dobro. Postarajte se za to." Kilin je opet bio onaj stari. "Imamo druga posla ovde, pa ćemo se time i baviti."
<BR>&nbsp;&nbsp;&nbsp;&nbsp;&nbsp;Sudija je ponovo pogledala sto, i izgleda da je primila poruku. "Taj tuđinac, to je važna stvar. Voleli bismo da bude pod našom kontrolom dok se..."
<BR>&nbsp;&nbsp;&nbsp;&nbsp;&nbsp;"Nebre!" ljutito je rekao Kilin. "Ostaće sa nama."
<BR>&nbsp;&nbsp;&nbsp;&nbsp;&nbsp;Sudija je oklevala, začkiljivši. "Kako da znamo da zaista imate tog Mnogonošca?"
<BR>&nbsp;&nbsp;&nbsp;&nbsp;&nbsp;"Dovešćemo je ovamo", mirno je rekao Kilin.
<BR>&nbsp;&nbsp;&nbsp;&nbsp;&nbsp;"Šta? Ovde? Ali to može da bude opasno."
<BR>&nbsp;&nbsp;&nbsp;&nbsp;&nbsp;"Ne za nas."
<BR>&nbsp;&nbsp;&nbsp;&nbsp;&nbsp;To ju je uznemirilo. "Oni bez milosti ubijaju ljude." Tobi se setio Kvatinih usputnih pominjanja kako su ona i njeni srodnici smatrala ljude za Ništake, bića koja po njihovim merilima ne vrede ni koliko crno ispod nokta. I kako su njeni preci lovili primatske vrste. Možda ljudi ovde sporo zaboravljaju - ili znaju nešto što on ne zna.
<BR>&nbsp;&nbsp;&nbsp;&nbsp;&nbsp;"Garantujem vam bezbednost", vedro je rekao Kilin, očito uživajući u sebi. "A nećemo vam to ni dodatno naplatiti."
<BR>&nbsp;&nbsp;&nbsp;&nbsp;&nbsp;Tobi je video da Cermo jedva suzdržava smeh. Potom je pogledao iza njih. Nisu ni primetili kad je ušlo desetak ljudi. Nisu izgledali preteći, ali nisu se ni smešili. Nosili su male, pravougaone rance i delovali su autoritativno. Ovo je postajalo ozbiljno.
<BR>&nbsp;&nbsp;&nbsp;&nbsp;&nbsp;"Pa dobro", rekla je sudija. "Molim vas, dovedite tuđinca ovamo."
<BR>&nbsp;&nbsp;&nbsp;&nbsp;&nbsp;"Ne tako brzo", odvatio je Kilin. "Potrebna su mi izvesna obaveštenja."
<BR>&nbsp;&nbsp;&nbsp;&nbsp;&nbsp;"Uveravam vas da ćete dobiti sve podatke čim..."
<BR>&nbsp;&nbsp;&nbsp;&nbsp;&nbsp;"Sada."
<BR>&nbsp;&nbsp;&nbsp;&nbsp;&nbsp;"Pretpostavljam da možemo postići kompromis..."
<BR>&nbsp;&nbsp;&nbsp;&nbsp;&nbsp;"A ovaj Andros je pominjao nekakvu poruku koja nas čeka."
<BR>&nbsp;&nbsp;&nbsp;&nbsp;&nbsp;"Sve u svoje..."
<BR>&nbsp;&nbsp;&nbsp;&nbsp;&nbsp;"Dok vi budete ispitivali Kvat. Ne kasnije."
<BR>&nbsp;&nbsp;&nbsp;&nbsp;&nbsp;Žena je nabrala usne, zamislila se, a onda je klimnula ljudima u dnu sobe. "Volela bih ako biste poslali nekoliko svojih ljudi zajedno sa našima. Tako biste lakše predali tuđinca pod našu kontrolu."
<BR>&nbsp;&nbsp;&nbsp;&nbsp;&nbsp;"Hej, Kvat neće biti vaša", brzo je rekao Tobi.
<BR>&nbsp;&nbsp;&nbsp;&nbsp;&nbsp;Sudija ga je pogledala kao da ga prvi put vidi, i kao da joj se to ne dopada baš previše. "Ustanovićemo odgovarajuće vlasništvo nad podacima koje dobijemo od..."
<BR>&nbsp;&nbsp;&nbsp;&nbsp;&nbsp;"Uzimate zdravo za gotovo da će Kvat uopšte hteti da razgovara sa vama", prekinuo ju je Tobi, proverivši pogledom kod oca. "Često neće ni da zucne."
<BR>&nbsp;&nbsp;&nbsp;&nbsp;&nbsp;"Verujem da je to samo tehničko pitanje za ekipe koje će biti zadužene za istragu i..."
<BR>&nbsp;&nbsp;&nbsp;&nbsp;&nbsp;"Samo trenutak", rekao je Kilin. "Tobi je u pravu. Morate da pazite kako se ponašate prema Kvat, inače nećete dobiti od nje ni polovan prdež."
<BR>&nbsp;&nbsp;&nbsp;&nbsp;&nbsp;Sudija je žmirnula. "Polovan...? Pretpostavljam da je to hiperbola, govorna figura."
<BR>&nbsp;&nbsp;&nbsp;&nbsp;&nbsp;Cermo se nasmejao i Tobi se setio kako je Kvat sagradila svoje složeno obitavalište, lepeći ga sopstvenim izmetom. "Ne baš sasvim", rekao je i tajanstveno se nasmešio.
<BR>&nbsp;&nbsp;&nbsp;&nbsp;&nbsp;Sudija ga je sumnjičavo pogledala. "Onda bi možda trebalo da vas zamolimo za pomoć. Možda bi neko mogao da nam pomogne u razgovorima sa Mnogonošcem?"
<BR>&nbsp;&nbsp;&nbsp;&nbsp;&nbsp;Ostali Bišopovi pogledali su Tobija. "Mogao bih ja", rekao je. "Šta ćete raditi sa onim što vam Kvat kaže, to je vaša stvar. Ali nećemo vam je predati. Ostaje sa nama."
<BR>&nbsp;&nbsp;&nbsp;&nbsp;&nbsp;Sudija je zastala, zagledana u površinu stola, a osmotrila je i ostale u dnu sobe. Kad je progovorila glas joj je bio blag, ali sa jasnim prizvukom pretnje. "Mislim da niste u položaju da određujete uslove."
<BR>&nbsp;&nbsp;&nbsp;&nbsp;&nbsp;Kilin se okrenuo i nepomično se zagledao u ljude iza njih. I ostali Bišopovi su se okrenuli nalevo krug, i stajali su lako povijenih kolena i laktova, spremni za nagli pokret. Nastupilo je dugo, napeto ćutanje.
<BR>&nbsp;&nbsp;&nbsp;&nbsp;&nbsp;Tobi je znao na šta otac cilja. Ovi ljudi svakako imaju bolji tehno od njih, ali su i dalje ljudi. Veliki deo komunikacije nije govor, već prusustvo, a Bišopovi su bili mnogo viši od svih njih. Džoslin i Tobi, iako najniži, i dalje su bili upola viši od ovih uobraženih patuljaka.
<BR>&nbsp;&nbsp;&nbsp;&nbsp;&nbsp;Kilin je pustio da to svi osete. "Očekujem da dobijem pismenu saglasnost sa ovim dogovorom."
<BR>&nbsp;&nbsp;&nbsp;&nbsp;&nbsp;Sudija je osetila promenu situacije. Prvi put se nasmešila. "Prijatno je sresti posetioca koji razume finese pregovaranja." Ispružila je šaku. "Prijatelji me zovu Monisk. Neprijatelji više vole kraća imena. Hajde da detaljno razradimo sporazum. Onda bismo možda mogli da odemo na piće."
<BR>&nbsp;&nbsp;&nbsp;&nbsp;&nbsp;Pojedini ljudski obredi nikada se neće izmeniti. Tobi je bio siguran da će u tom piću biti prilična količina alkohola.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
