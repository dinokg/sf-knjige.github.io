<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. DREVNI UKUSI
<P>&nbsp;&nbsp;&nbsp;&nbsp;&nbsp;Tobi je voleo da radi napolju. I najteže rintanje je u bestežinskom stanju više ličilo na ples nego na pravi rad, jer zahtevalo je telesne veštine - mada je bilo i trenutaka kada je zahtevalo i mnogo mišića.
<BR>&nbsp;&nbsp;&nbsp;&nbsp;&nbsp;Uživao je u znojenju. Pomagalo mu je da se oslobodi osujećenosti, kojih je u poslednje vreme bilo sve više. Ipak, čak i u najboljem reflektujućem odelu posle nekog vremena postane gnjecavo, i strašno je komplikovano piškiti u njemu, i zato satima pre izlaska ne treba ništa piti. To opet znači da ti se grlo začas osuši i da opstaješ na malim gutljajima soka od paradajza.
<BR>&nbsp;&nbsp;&nbsp;&nbsp;&nbsp;Ovaj posao je bio gori. Tokom prolaska kroz molekulski oblak deo brodskih senzora je nekako oštećen. Cermo je rekao da je to zbog prašine. Potom je eksplozija Svećnjaka izbušila oplatu. Većina otpada bila je sasvim sitna, ali moralo se zakrpiti svako udubljenje. Precizno, prljavo i neophodno, kao i većina poslova na svemirskom brodu. Kada između tebe i potpunog vakuuma postoji samo jedna koža, moraš je dobro čuvati.
<BR>&nbsp;&nbsp;&nbsp;&nbsp;&nbsp;Tobi je pomogao da se ponovo sredi zdrobljena antena, oslanjajući se na uputstva koja mu je davalo jedno od Lica koje je nosio. Lice je osakaćen Aspekt, zapravo samo katalog tehničkog znanja i trikova. Tobi je pustio da mu Lice priča koje alate da uzima i kakve spojeve da pravi, što mu je omogućilo da izvesno vreme samo dahće i znoji se. Tehno-mišljenje je komplikovano i teško, i brzo se umarao od toga. No, postupci popravke ulaze u sećanje mišića, pa će sledeći put moći da bude bolji.
<BR>&nbsp;&nbsp;&nbsp;&nbsp;&nbsp;Kada je usledila pauza, prošetao je preko oplate dok je ostatak ekipe za popravke mirovao, čučeći. Počeo je da shvata zašto njegov otac toliko voli da provodi vreme napolju, pod ogromnim nebom. Milion sićušnih vatri sijalo je kroz kugle i kovitlace blagog sjaja - prašinu i gas, prisiljene da tinjaju zbog ogromnih električnih pražnjenja.
<BR>&nbsp;&nbsp;&nbsp;&nbsp;&nbsp;Kad se malo duže zagledao uvis, mogao je da oseti sporo obrtanje čitavog diska galaksije. Ovde se sve okretalo oko tačke koju niko nije mogao da vidi: oko crne rupe u Pravom Centru.
<BR>&nbsp;&nbsp;&nbsp;&nbsp;&nbsp;Jedač. Video ga je kao dečak, sa Snegobara, kao mračnu priliku iza uskovitlanih molekulskih oblaka. U nekim legendama zvao se i Oko, iz vremena kada je piljio dole u Porodice kao anđeo osvetnik, ili đavo, ili oboje.
<BR>&nbsp;&nbsp;&nbsp;&nbsp;&nbsp;Tobi je mogao samo za trenutak da pogleda u presvetli sjaj na tom mestu - to se disk zarobljene materije spiralno urušavao u rupu. Potom je morao da skrene pogled, inače bi telesni sistemi sami isključili optički vid, kako bi izbegli pregorevanje. Ipak je bilo jezivo gledati oblake prašine kako klize u smrtonosni zagrljaj te sićušne, zlokobne mase. U uvek gladna, uvek nestrpljiva usta.
<BR>&nbsp;&nbsp;&nbsp;&nbsp;&nbsp;Okrenuo je leđa tom prizoru i pošao naniže, u udolinu između dva ispupčenja na oklopu 'Arga'. Još je sanjario, obuzet pogledom - a onda se ukopao u mestu. Kvatino stanište, nalik na košnicu, ležalo je potpuno uništeno.
<BR>&nbsp;&nbsp;&nbsp;&nbsp;&nbsp;A kroz ruševine se kretala Kvat. Njene dvostruko uzglobljene noge su se naglo pokrenule u čeličnim ležištima kad je uhvatila zid od sivih cigli. Tobi je potrčao napred, podižući ogromnu buku.
<BR>&nbsp;&nbsp;&nbsp;&nbsp;&nbsp;- Šta se desilo? Je li je pogodilo parče Svećnjaka? -
<BR>&nbsp;&nbsp;&nbsp;&nbsp;&nbsp;#Nije, toplokrvni otimaču.#
<BR>&nbsp;&nbsp;&nbsp;&nbsp;&nbsp;- Ali nešto tako veliko, tako jako... hej! -
<BR>&nbsp;&nbsp;&nbsp;&nbsp;&nbsp;Kvat je snažno povukla i čitav zid se raspao. Cigle od otpada i đubreta poletele su na sve strane. Tobi je primetio da, uprkos tumbanju i okretanju, sve cigle pri padu stvaraju uredne gomile na oplati, krećući se dugim, zakrivljenim putanjama tipičnim za bestežinsko stanje. Bile su neverovatno ljupke dok su se spuštale u pravilnom rasporedu.
<BR>&nbsp;&nbsp;&nbsp;&nbsp;&nbsp;- Kako si to postigla? -
<BR>&nbsp;&nbsp;&nbsp;&nbsp;&nbsp;#Hrano za crve, ja sam svoju kuću-planinu napravila od vaše odbačene materije - tačno. Ali u njoj ima i gvožđa, i stoga će se lepiti za oplatu.#
<BR>&nbsp;&nbsp;&nbsp;&nbsp;&nbsp;- Dobro, ali kako postižeš da se tek tako razlete, a onda da se poređaju u pravilne gomile? -
<BR>&nbsp;&nbsp;&nbsp;&nbsp;&nbsp;#Poznavanje mehanike.#
<BR>&nbsp;&nbsp;&nbsp;&nbsp;&nbsp;Tobi je začkiljio u ogromnu priliku koja je počela da ruši još jedan zid svoje nastambe. Dovoljno je poznavao Kvat, i znao je da više neće dobiti ni edan odgovor na kako, pa je zato prešao na zašto.
<BR>&nbsp;&nbsp;&nbsp;&nbsp;&nbsp;#Procenjujem da moja planina neće izdržati vašu putanju#, odgovorila je Kvat.
<BR>&nbsp;&nbsp;&nbsp;&nbsp;&nbsp;- Kakvu putanju? Još nismo odlučili kuda ćemo poći. -
<BR>&nbsp;&nbsp;&nbsp;&nbsp;&nbsp;#Priroda neke vrste bolje se vidi spolja. Pripremam se.#
<BR>&nbsp;&nbsp;&nbsp;&nbsp;&nbsp;Nije htela više ništa da kaže. Radila je brzo, i, s obzirom na veličinu, neobično precizno. Tobi ju je pozvao još jednom, ali nije odgovorila.
<BR>&nbsp;&nbsp;&nbsp;&nbsp;&nbsp;Slegnuo je ramenima i udaljio se, ponavljajući u sebi da ne treba da se uvredi. Kvat nije žena prerušena u bubu. A nije ni divlja, nekontrolisana sila prirode. Ona je samo običan tuđinac, i za nju ne važe metafore koje koriste ljudi. To je bilo najteže imati na umu kad te tako pređe. Ipak se još jednom okrenuo. - Toliko o tvom govnjavom zamku, bubolika! - proderao se.
<BR>&nbsp;&nbsp;&nbsp;&nbsp;&nbsp;Kvat se zaustavila i mahnula mu dvema antenama, ali nije rekla ništa osim /neprevodivo/. Možda je to za njenu vrstu bio izuzetno nepristojan gest - ali Tobi to nikada neće saznati.
<BR>&nbsp;&nbsp;&nbsp;&nbsp;&nbsp;Udaljio se i istutnjao gnev radeći još teže i još brže. Kad je posao završen, bio je prijatno umoran, i kada se vratio unutra častio je sebe pravim tušem.
<BR>&nbsp;&nbsp;&nbsp;&nbsp;&nbsp;Poranio je tri dana, ali osećao se bolno izmožden životom. Okrenuo je ventil na puni mlaz i izabrao sapun i alkoholni sprej. Za divno čudo, bio je to prvi dan u ciklusu i voda je bila sasvim sveža. Nije zaudarala na ostale Bišopove, ili na refiltraciju koja nikada ne uklanja sve smradove. Pustio je da ga obliva divni topli mlaz, a onda je podesio ventil da mu izmasira teme i mišiće. U Citadeli Bišop imali su mnogo više vode, toliko da se jednom čak igrao i u kadi. Kade su obično bile rezervisane za parove, kao deo obreda venčanja.
<BR>&nbsp;&nbsp;&nbsp;&nbsp;&nbsp;Bilo mu je žao kad je njegova porcija okončana i kad su poslednji mlazevi otišli uz grgotanje. Nedeljama više neće moći da se ovako nauživa.
<BR>&nbsp;&nbsp;&nbsp;&nbsp;&nbsp;Uzdahnuo je, bacio se na ležaj - i začuo je zvuk poziva. U levom uvu javio se Cermov glas. "Javi se u komandu, Tobi."
<BR>&nbsp;&nbsp;&nbsp;&nbsp;&nbsp;Tobi je jeknuo. On i Besen planirali su da se 'opuštaju' zajedno, što je zapravo samo bio izraz za zajedničko valjuškanje u odajama sa slobodnim pristupom. Neparni članovi Porodice uživali su razdoblje potpune seksualne slobode, pre nego što ih sustigne neophodnost rađanja dece, i Tobi se trudio da to što bolje iskoristi. Od svih odlika života na brodu ovo mu se najviše dopadalo - prilika da ugađa životinji u sebi. Pa, to će morati da sačeka.
<BR>&nbsp;&nbsp;&nbsp;&nbsp;&nbsp;Pozvao je Besen i objasnio šta se desilo. "Ej, a ja sam još uspela da dobijem termin u bestežinskom odeljku!" jeknula je.
<BR>&nbsp;&nbsp;&nbsp;&nbsp;&nbsp;"Dužnost zove, Ofelijo moja."
<BR>&nbsp;&nbsp;&nbsp;&nbsp;&nbsp;"Znači, ipak si proverio tu dramu. Priznaješ da je trula država danska?"
<BR>&nbsp;&nbsp;&nbsp;&nbsp;&nbsp;"Meni više smeta što te neću videti."
<BR>&nbsp;&nbsp;&nbsp;&nbsp;&nbsp;"Hajde, požuri, Hamlete. Možda ćemo ipak uspeti da iskoristimo termin koji sam uzela."
<BR>&nbsp;&nbsp;&nbsp;&nbsp;&nbsp;Iznenadio se kad je u komandnom centru zatekao samo oca i Cerma. Izgledali su malecki u poređenju sa ogromnim keramičkim pročeljima kompjutera i kolonama svetlucavih podataka na ekranima. "Potreban nam je tvoj Aspekt Šibo", kruto je rekao Cermo.
<BR>&nbsp;&nbsp;&nbsp;&nbsp;&nbsp;Tobi se zagledao u očevo lice, osvetljeno plavo-belim odsjajem sa ekrana, setivši se kako su poslednji put pričali o Šibo, ali Kilin je sad bio Kapetan od glave do pete. Njegove tamne oči ništa nisu odavale. "Pa, u redu. Šta ima?"
<BR>&nbsp;&nbsp;&nbsp;&nbsp;&nbsp;"Dve stvari." Kilin je bio oštar i efikasan. "Onaj natpis sa Svećnjaka, sećaš se? Pokušavamo da ga dešifrujemo. Pogledaj."
<BR>
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;alirob es ajok ,anemorp akilev anazeru ej amidurg mijič an u ogromnim prostorima prašine i gasa, pod divljim .amaidapan
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;atsrv tep aleprtsi i ,itsonečapozi momilp derp alajats ej ajok žive smrti u večito sjajnoj, svetoj vrelini.
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;orbod ej olet ejič ,evejlic endevarp i edujl alilrg ej ajok poznavalo silinu, koja je otišla na mesto nepromenljivosti - enresib inarb ad anmerps ovačinzorg ejlad i ,aneromiz okai palate čovečanstva.
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;omat i ,amidoran i amarutluk migonm uđem iriš es ačirp ajič plamti, i probija se kroz guštaru vremena i izobličenja nad-.arimevs
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;adas i itsonžud as es alkuvop ,etalap enresib calinarb inčuldo obitava u spletu vremena gde prebiva večnost. Njen telesni u aritidem tsončil aksnuhrv alatsoerp a ,oatsen ej kilbo kovitlacima događaja, dubokim i prošaranim izuzetnim .itsonćudub-agemo i ejirotsi-dan amicizej
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;otš oak ,alet anup ,asirim anuP .inič i ej alinič i etsej i ej alib je bilo zapisano i kao što će se desiti u obnovi koja predstoji.
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;i unolkaz ak omejuderpan ijok im i oak ićidop es eć ajok biblioteci. Ispunjenost velikog trajanja, kako sada tako i .kevanaz
<BR>
<BR>&nbsp;&nbsp;&nbsp;&nbsp;&nbsp;"Hmmm." Tobi je bio zbunjen. Pozvao je Ličnost Šibo. Njeno smireno prisustvo je neko vreme ćutalo.
<BR>&nbsp;&nbsp;&nbsp;&nbsp;&nbsp;Ta 'Ona' mora da je bila izuzetna žena.
<BR>&nbsp;&nbsp;&nbsp;&nbsp;&nbsp;"Neke delove ne možemo da razumemo", rekao je Kilin.
<BR>&nbsp;&nbsp;&nbsp;&nbsp;&nbsp;Tobi se namrštio. "Zašto je svaki drugi red napisan natraške?"
<BR>&nbsp;&nbsp;&nbsp;&nbsp;&nbsp;"Možda neka šifra?" pitao se Cermo.
<BR>&nbsp;&nbsp;&nbsp;&nbsp;&nbsp;Tobi je osećao da Šibo razgovara sa najstarijim Aspektima, prizivajući krpice sećanja. Kad je sve sabrala, podnela je izveštaj:
<BR>&nbsp;&nbsp;&nbsp;&nbsp;&nbsp;To je drevna veština. Viđala sam slične stvari kao devojčica, kod Porodice Najt. Ovo je napisano za digitalno čitanje. Umesto da se za svaki red vraća ulevo, digitalni um jednostavno čita slova unazad dok mu se vidno polje premešta, s desne na levu stranu.
<BR>&nbsp;&nbsp;&nbsp;&nbsp;&nbsp;Tobi je to odmah preneo ostalima. "Zvuči blesavo", rekao je Cermo.
<BR>&nbsp;&nbsp;&nbsp;&nbsp;&nbsp;Time se štedi vreme. Naš običaj čitanja sa vraćanjem ulevo za sveki red predviđen je za proste umove.
<BR>&nbsp;&nbsp;&nbsp;&nbsp;&nbsp;"A ljudi sa Svećnjaka čitali su ovako?" sumnjičavo je upitao Kilin.
<BR>&nbsp;&nbsp;&nbsp;&nbsp;&nbsp;Umeli su i Najtovi, nekada. Njihovi najstariji zapisi na svicima bili su ovako napisani. Videla sam ih kao devojčica.
<BR>&nbsp;&nbsp;&nbsp;&nbsp;&nbsp;Tobi je ponovio i to. Po grčenju Kilinovog lica video je koliki je to teret za njega. Sve Porodice živele su u bekstvu i očajanju, mučene svešću da su njihovi preci nekada hodali dignute glave, dostojni Galaktičkog središta. Gradili su Svećnjake, istraživali, lovili vakuumske zveri, jahali na velikim olujama. Ali to je bilo toliko davno da su čak i legende samo nejasno pominjale te vrhunce, kao veoma daleku prošlost.
<BR>&nbsp;&nbsp;&nbsp;&nbsp;&nbsp;"U Citadeli Bišop nije bilo toga", zavidljivo je rekao Kilin.
<BR>&nbsp;&nbsp;&nbsp;&nbsp;&nbsp;Tobi se setio da je u uništenoj Arkologiji Blejn video zid sa nekakvom porukom. Zaustio je da to i kaže, ali Cermo ga je zaustavio pokretom ruke. "Slušaj, kako god da su pisali, meni je ovo jasno. To je priča o ženi koja je predvodila čovečanstvo. I pobedili su. Ali kakva je to priča o bisernim palatama?"
<BR>&nbsp;&nbsp;&nbsp;&nbsp;&nbsp;"Valjda je to Svećnjak", zmaišljeno je rekao Kilin.
<BR>&nbsp;&nbsp;&nbsp;&nbsp;&nbsp;"Zvuči logično", potvrdio je Tobi, brzo se savetujući sa Aspektom Isakom. "Te reč, 'biser', to je nekakav dragulj - beličast, kao mačje pivo."
<BR>&nbsp;&nbsp;&nbsp;&nbsp;&nbsp;Sad se Šibo zbunila.
<BR>&nbsp;&nbsp;&nbsp;&nbsp;&nbsp;Šta je mačje pivo?
<BR>&nbsp;&nbsp;&nbsp;&nbsp;&nbsp;"Mleko. Izvini, to je dečija šala", šapnuo joj je Tobi.
<BR>&nbsp;&nbsp;&nbsp;&nbsp;&nbsp;Izgovorio je to ne razmišljajući. Želeo je da ga shvate ozbiljno, ne samo kao kanal kojim se razgovara sa Šibo. Nije dozvolio Kilinu i Cermu direktan pristup do Šibo, preko priključka za kom, mada bi to moglo sasvim jednostavno da se izvede. Ali time bi ga potpuno zaobišli, isključili bi dete iz razgovora odraslih.
<BR>&nbsp;&nbsp;&nbsp;&nbsp;&nbsp;"Mnogo šta ne razumem u ovom natpisu", rekao je Kilin. "Pre svega, možeš li da nam ga ispišeš kako treba?"
<BR>&nbsp;&nbsp;&nbsp;&nbsp;&nbsp;Šibi je to bilo čas posla. Ubrzo je prenela tekst na jedan od velikih ekrana.
<BR>
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;na čijim grudima je urezana velika promena, koja se borila u ogromnim prostorima prašine i gasa, pod divljim napadima.
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;koja je stajala pred plimom izopačenosti, i istrpela pet vrsta žive smrti u večito sjajnoj, svetoj vrelini.
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;koja je grlila ljude i pravedne ciljeve, čije telo je dobro poznavalo silinu, koja je otišla na mesto nepromenljivosti - iako izmorena, i dalje grozničavo spremna da brani biserne palate čovečanstva.
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;čija priča se širi među mnogim kulturama i narodima, i tamo plamti, i probija se kroz guštaru vremena i izobličenja nad-svemira.
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;odlučni branilac biserne palate, povukla se sa dužnosti i sada obitava u spletu vremena gde prebiva večnost. Njen telesni oblik je nestao, a preostala vrhunska ličnost meditira u kovitlacima događaja, dubokim i prošaranim izuzetnim jezicima nad-istorije i omega-budućnosti.
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;bila je i jeste i činila je i čini. Puna mirisa, puna tela, kao što je bilo zapisano i kao što će se desiti u obnovi koja predstoji.
<BR>&nbsp;&nbsp;&nbsp;&nbsp;&nbsp;Ona,
<BR>&nbsp;&nbsp;&nbsp;&nbsp;&nbsp;koja će se podići kao i mi koji napredujemo ka zaklonu i biblioteci. Ispunjenost velikog trajanja, kako sada tako i zanavek.
<BR>
<BR>&nbsp;&nbsp;&nbsp;&nbsp;&nbsp;"Znači, bio sam u pravu." Kilin je tresnuo pesnicom o sto. "Imali su dugo razdoblje u kome su pobeđivali maške - vidi, 'pet vrsta žive smrti'. Video sam to zapisano na spomeniku, kao nadgrobnom, pre mnogo godina - sećate se? Obojica ste bili tamo."
<BR>&nbsp;&nbsp;&nbsp;&nbsp;&nbsp;Cermo se namrštio. "Hmmm. Kao da se sećam..."
<BR>&nbsp;&nbsp;&nbsp;&nbsp;&nbsp;"Ja se sećam", brzo je rekao Tobi. "Natpis je stalno počinjao sa 'On', i..."
<BR>&nbsp;&nbsp;&nbsp;&nbsp;&nbsp;"Odnosio se na maške, naravno", nastavio je Kilin. "A ovaj veliki vođa, 'ona' - nju su nekuda odveli."
<BR>&nbsp;&nbsp;&nbsp;&nbsp;&nbsp;Cermo se zbunjeno namrštio. "Otkud to?"
<BR>&nbsp;&nbsp;&nbsp;&nbsp;&nbsp;"Prosto ko zvezda", rekao je Kilin, ustavši i sa puno energije nastavivši da korača pred ekranom. "Vidi! 'Otišla na mesto nepromenljivosti', pošto je 'njen telesni oblik nestao'. Ona će se 'podići kao i mi koji napredujemo ka zaklonu i biblioteci'. Znači, otišli su sa Svećnjaka, barem neki. I potražili su drugo mesto, taj 'zaklon' gde će biti bezbedni."
<BR>&nbsp;&nbsp;&nbsp;&nbsp;&nbsp;Cermo je neodlučno klimao. "Dabre. Sećam se grobnice. A za ostalo..."
<BR>&nbsp;&nbsp;&nbsp;&nbsp;&nbsp;"Pa očigledno je!" Kilin je sve brže hodao. "Evo, snimio sam ga preko jednog od Aspekata. Gledaj..."
<BR>&nbsp;&nbsp;&nbsp;&nbsp;&nbsp;Na ekranu je blesnulo:
<BR>
<BR>&nbsp;&nbsp;&nbsp;&nbsp;&nbsp;On, na čijoj ruci je bila upisana slava, kada je, u boju u prostranim zemljama, zaustavio i suzbio prvi napad. Svojim grudima razdvojio je plimu neprijatelja - punih užasnih, ludih mehanizama, nemilosrdnih prema palima.
<BR>
<BR>&nbsp;&nbsp;&nbsp;&nbsp;&nbsp;Bilo je toga dosta, i Kilin je nastavio da recituje odlomke i da poredi dva natpisa, mada Tobiju ništa od toga nije imalo smisla. Neki odlomci, kao On: koji je poveo čovečanstvo na slobodu iz čeličnih palata, verovatno su se odnosili na razdoblje Svećnjaka. Drugi, kao On: čijim uspesima još mirišu vrtovi južnog okeana, mora da potiču iz vremena kada su na Snegobaru još postojali okeani, a ne samo jezera kakvih se Tobi sećao, svake godine sve manja. Ali bilo je mnogo rečenica, kao On: koji je pokrenuo čovečanstvo u ime Delova, koje nisu imale nikakvog smisla. Aspekt Isak mu je rekao da su ljudi čak i u vreme Arkologija bili zbunjeni takvim čudnim rečenicama.
<BR>&nbsp;&nbsp;&nbsp;&nbsp;&nbsp;Kilin je koračao i pričao, koračao i pričao. Kada ga obuzme ovakav žar, imao je hipnotičku energiju. No, Tobi je osećao da se u njegovom ocu začinje tiha manija i to mu se nije nimalo dopadalo.
<BR>&nbsp;&nbsp;&nbsp;&nbsp;&nbsp;Prekinuo ga je Cermo, umirujućim glasom. "Može biti, sve je to gomila nejasnoća - ali nije reč o tome, Kapetane, sećaš se?"
<BR>&nbsp;&nbsp;&nbsp;&nbsp;&nbsp;Kilin je žmirnuo i duboko uzdahnuo. "Da... valjda. Nadao sam se da će nam natpis dati ideju kako da razrešimo problem."
<BR>&nbsp;&nbsp;&nbsp;&nbsp;&nbsp;"Koji problem?" upitao je Tobi, pazeći da mu glas zvuči vedro i poslovno.
<BR>&nbsp;&nbsp;&nbsp;&nbsp;&nbsp;"Treba da održimo Skup", rekao je Cermo Kapetanu.
<BR>&nbsp;&nbsp;&nbsp;&nbsp;&nbsp;"Dabre. Izložiću mogućnosti Porodici..."
<BR>&nbsp;&nbsp;&nbsp;&nbsp;&nbsp;"Kakav problem?"
<BR>&nbsp;&nbsp;&nbsp;&nbsp;&nbsp;Cermo se smilovao. "Ona eksplozija na Svećnjaku, bila je izvor energije za zračenje. Mislili smo da je bila predviđena da nas sredi, ali može biti da joj je prava svrha bila upravo zračenje."
<BR>&nbsp;&nbsp;&nbsp;&nbsp;&nbsp;Tobi je pazio da mu lice ostane nepokretno kako bi sakrio iznenađenje, kao što je njegov otac često radio. "Nisam primio ništa, ni na kom rasponu koma."
<BR>&nbsp;&nbsp;&nbsp;&nbsp;&nbsp;Kilin je počeo da kucka po kontrolama za ekran. "Nikakvo čudo. Frekvencija je bila vrlo visoka, daleko iznad onoga što mi vidimo. Gama zraci. I to usmereni - 'Argo' ih je jedva uhvatio."
<BR>&nbsp;&nbsp;&nbsp;&nbsp;&nbsp;"Usmereni? Kuda?"
<BR>&nbsp;&nbsp;&nbsp;&nbsp;&nbsp;"Napolje. Ka jednom od onih mesta koja nam je Kvat rekla da izbegavamo." Kilin se mračno zagledao u svog sina.
<BR>&nbsp;&nbsp;&nbsp;&nbsp;&nbsp;Tobi je osetio talas saosećanja prema ocu. Kilin je toliko toga uzimao zdravo za gotovo, a sada će se sve naći na probi. Sledili su Kvatine savete još od početka dugog leta sa Aduta. Sleteli su na taj svet u nadi da će on postati Novi Bišop, misleći da će tu moći da se nastane. Ali bili su oterani.
<BR>&nbsp;&nbsp;&nbsp;&nbsp;&nbsp;Porodica se nije pobunila ni kad su počeli da ih prate pripadnici Kvatine vrste - doduše izdaleka, noseći svojim divovskim letelicama ogromni, blistavi instrument. Bili su negde iza njih, kao zaštitnica koju niko nije sasvim razumeo. Morali su da krivudaju i provlače se da bi ostali ovako blizu Galaktičkom Središtu, izbegavajući prepreke koje je Kvat nalazila na zbunjujućim zvezdanim mapama. Sve na poverenje, leteći gotovo naslepo. Nisu znali kakve čudne strategije su na delu.
<BR>&nbsp;&nbsp;&nbsp;&nbsp;&nbsp;"Alarm za provalnike", lupio je Tobi.
<BR>&nbsp;&nbsp;&nbsp;&nbsp;&nbsp;"Šta? Zračenje?" upitao je Cermo.
<BR>&nbsp;&nbsp;&nbsp;&nbsp;&nbsp;"Javio je nekome ko je želeo da zna kad se ljudi vrate ovamo", rekao je Tobi uverljivije nego što je sam mislio - i smatrao je da je ta veština dostojna odraslih.
<BR>&nbsp;&nbsp;&nbsp;&nbsp;&nbsp;"Maške", klimnuo je Kilin.
<BR>&nbsp;&nbsp;&nbsp;&nbsp;&nbsp;"Zašto nisu lepo stavile veću bombu?" upitao je Cermo. "Da nas sasvim pobiju."
<BR>&nbsp;&nbsp;&nbsp;&nbsp;&nbsp;Tobi je raširio ruke. "Možda su mislili da je i ovoliko dovoljno."
<BR>&nbsp;&nbsp;&nbsp;&nbsp;&nbsp;Kilin je odmahnuo glavom. "One poseduju ogromnu energiju. Da su htele da ubiju, uradile bi to."
<BR>&nbsp;&nbsp;&nbsp;&nbsp;&nbsp;"Pa što nisu htele?" upitao je Cermo.
<BR>&nbsp;&nbsp;&nbsp;&nbsp;&nbsp;"Možda je eksplozija bila planirana tako da mislimo da smo se izvukli, da je sve u redu", rekao je Tobi.
<BR>&nbsp;&nbsp;&nbsp;&nbsp;&nbsp;Kilin je nabrao usne, i dalje koračajući. "Maške misle da smo mi glupi. Sasvim je moguće."
<BR>&nbsp;&nbsp;&nbsp;&nbsp;&nbsp;"A ima još nešto", nastavio je Tobi, osluškujući Šibo. "Ta bomba je govorila našim jezikom. Ne onim drevnim."
<BR>&nbsp;&nbsp;&nbsp;&nbsp;&nbsp;Kilin se zaustavio i sa zanimanjem se zagledao u sina. "Dabre - nije se bavila narečjima. Odnekud je znala koji jezik koristimo."
<BR>&nbsp;&nbsp;&nbsp;&nbsp;&nbsp;"Znači... doći će da nas pokupe?" U Cermovom glasu osećao se istinski strah.
<BR>&nbsp;&nbsp;&nbsp;&nbsp;&nbsp;"Zavisi sa kojim nivoom maški imamo posla. Glupi pacolovci sa kakvima smo se sretali na Snegobaru..."
<BR>&nbsp;&nbsp;&nbsp;&nbsp;&nbsp;"Oni nisu toliko prefinjeni", rekao je Tobi. "Ali Bogomoljka..."
<BR>&nbsp;&nbsp;&nbsp;&nbsp;&nbsp;Klin i Cermo su se zgledali. Bogomoljka je u Porodici Bišop već narasla do legende, jer bila je najinteligentnija maška koju su ikada sreli. Lovila ih je, koristeći pri tome elektronske iluzije. Mislili su da je ona samo bolji lovac, ali sama Bogomoljka im je pokazala, u trenutku užasa, kako koristi ljude za svoja 'umetnička dela'.
<BR>&nbsp;&nbsp;&nbsp;&nbsp;&nbsp;"Kvat mi je jednom rekla da maške ne šalju svoje najbolje primerke da se motaju po planetama", rekao je Tobi zamišljeno. "Za to im služe otpaci."
<BR>&nbsp;&nbsp;&nbsp;&nbsp;&nbsp;"One ih šalju, mi ih ubijamo", planuo je Cermo. "Velike maške, male maške, nije bitno."
<BR>&nbsp;&nbsp;&nbsp;&nbsp;&nbsp;Kilin se zagledao u svemir, i Tobi je znao da prati dugu istoriju poniženja koju je Porodica Bišop pretrpela od maški. Zajedno su videli kako maške koriste ljudska tela za delove biomašina. Kao podmazivače. Kao ukrase. Kao krvave, izopačene komade nečega što je Bogomoljka smatrala za lepo.
<BR>&nbsp;&nbsp;&nbsp;&nbsp;&nbsp;"Dabre, Cermo - može biti da dolaze da nas pokupe", rekao je Kilin. "Ili i nešto gore."
<BR>&nbsp;&nbsp;&nbsp;&nbsp;&nbsp;"Moramo da bežimo", rekao je Cermo.
<BR>&nbsp;&nbsp;&nbsp;&nbsp;&nbsp;"Dabre." Kilin se opet zagledao u ekran. Bio je pun kovitlavca tame i svetlosti. Galaktička ravan, puna smrtonosne energije i skrivene istorije.
<BR>&nbsp;&nbsp;&nbsp;&nbsp;&nbsp;"Ali kuda?"
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
