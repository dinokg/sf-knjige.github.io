<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. PROLAZNE STRUJE
<P>&nbsp;&nbsp;&nbsp;&nbsp;&nbsp;Kasnije - dok je ležao pod slojem zdrobljenog bilja, sa bolom u svakom zglobu, čekajući da mu rebra zacele - razumeo je makar delić onoga što se desilo.
<BR>&nbsp;&nbsp;&nbsp;&nbsp;&nbsp;Ovde je život imao različite vrste zaštite. Višeslojne, neme, prastare i začinjene još nečim osim prirodnih sila. Čudne sitnice o kojima mu je pričala Kvat ovde su se spojile i dobile značenje.
<BR>&nbsp;&nbsp;&nbsp;&nbsp;&nbsp;I zgnječeni život još može da se ispravi. Organizmi koji vrebaju priliku, svaki delić razgranatih lanaca, upija grubu silu i ponovo je vraća. Šuma nije samo bilje pričvršćeno za promenljivu stenu pevea. Ona uključuje u sebe deo pevea.
<BR>&nbsp;&nbsp;&nbsp;&nbsp;&nbsp;Bezbrojni delići pevea, ugrađeni u drveće i grmlje i slojevito tlo, donose električnu energiju. Prepleteni delovi prirodnog sveta sada su imali električna kola nastala od ispresavijanog prostor-vremena. Šuma je imala rasutu inteligenciju - ili je možda reč 'inteligencija' ovde vrlo malo značila.
<BR>&nbsp;&nbsp;&nbsp;&nbsp;&nbsp;Na neki način, ovde je evolucija išla dalje od onog što je Tobi mogao da shvati. Razvila je nešto nalik na daleki odraz veza između Bogomojlke i njene vrste. A ta povezanost bila je ugrađena u genetsko nasledstvo čitavog ovog ogromnog pevea.
<BR>&nbsp;&nbsp;&nbsp;&nbsp;&nbsp;Takva struktura može da proguta oluju, da je upije u svoje gene.
<BR>&nbsp;&nbsp;&nbsp;&nbsp;&nbsp;Da uči iz kazni. Da se priprema.
<BR>&nbsp;&nbsp;&nbsp;&nbsp;&nbsp;I činila je tako bezbroj godina. Zakopana u najdubljem skrovištu u čitavoj galaksiji, rasuta ličnost učila je mnogo duže nego što to čovek može.
<BR>&nbsp;&nbsp;&nbsp;&nbsp;&nbsp;On je putovao kroz Sokake, smatrajući ih za hodnike u nekakvoj ogromnoj zgradi pevea. Pogrešno poređenje.
<BR>&nbsp;&nbsp;&nbsp;&nbsp;&nbsp;Ovdašnji istkani život stvarao je oblasti koje se ne mogu videti. Tek u ponekom trenutku njegova čula mogla suda uhvate duboke, spore razgovore takvih bića.
<BR>&nbsp;&nbsp;&nbsp;&nbsp;&nbsp;I uvek osećanje da ga gledaju. I više od toga - da je deo maglovite celine.
<BR>&nbsp;&nbsp;&nbsp;&nbsp;&nbsp;Ovaj čvornovati svet bio je stalan jer je držao do sebe, gutajući suparnike. A sada je Tobi bio u njemu. Znao je to, mada nije znao kako zna.
<BR>&nbsp;&nbsp;&nbsp;&nbsp;&nbsp;Otvorio je vrata, i to je bilo sve. Upotrebio je veštinu i uhvatio trenutnu rupu u peveu. Time je pustio unutra sile koje inače ne bi mogle da stignu tako brzo - ili uopšte ne bi stigle.
<BR>&nbsp;&nbsp;&nbsp;&nbsp;&nbsp;Možda je to nešto značilo. A možda je konačno dovoljno odrastao da zna kako pitanje da li je on značajan zapravo nema smisla. Moraš da se trudiš, i gotovo.
<BR>&nbsp;&nbsp;&nbsp;&nbsp;&nbsp;Nemoj misliti da smo te zaboravili. Nadamo se da ćeš poživeti da pomogneš. Ali nema garancije.
<BR>&nbsp;&nbsp;&nbsp;&nbsp;&nbsp;Kasnije se čvrsto sećanje svelo na trenutak kada ga je udar spljeskao. To je bio samo prolazni opiljak većih događaja u visini.
<BR>&nbsp;&nbsp;&nbsp;&nbsp;&nbsp;Eksplozija mora da se odigrala u njemu, jer je kasnije proverio i video da su krošnje neoštećene. No, video je ogromno prisustvo u prolazu i za trenutak je učestvovao u onome što je ono moralo da radi.
<BR>&nbsp;&nbsp;&nbsp;&nbsp;&nbsp;On je bio prekidač. Kad je otvorio vrata, našao se u kolu. Elektroni ne znaju šta je to radio, iako plivaju kao ribe među otpornicima, kondenzatorima i jezerima potencijala.
<BR>&nbsp;&nbsp;&nbsp;&nbsp;&nbsp;Šta god je pokrenulo tu silu, upotrebilo je njega, njegovu svest, da se usmeri.
<BR>&nbsp;&nbsp;&nbsp;&nbsp;&nbsp;Stresao bi se svaki put kad pomisli da je deo nečega takvog.
<BR>&nbsp;&nbsp;&nbsp;&nbsp;&nbsp;Osećao je delovanje ravnodušnih sila. Još gore, osećao je mnoge živote koji bi planuli, osetili bol i umrli. Barem su u mukama bili jednaki. Mnoštvo se stapalo, a masa iz visine ih je drobila ni ne primećujući njihov bol.
<BR>&nbsp;&nbsp;&nbsp;&nbsp;&nbsp;On je primetio. Ne kao daleki događaj, nego kao neposredno iskustvo. Najviše se sećao upravo agonije.
<BR>&nbsp;&nbsp;&nbsp;&nbsp;&nbsp;U tom trenutku su mu zubi brujali u dupljama. Kalcijumske šipke u grudnom košu postale su hromirane i čvornovate kosti, klizave i nesigurne. Brza, metalna milost. Crvene oluje hitale su njegovim suženim venama, i uz uzdrhtale ligamente. Prsti na nogama su mu se tresli, razgovarajući sa zemljom. Članci su mu poigravali svojim ritmom, i klik klik kostiju toliko se čulo da je izgledalo da će se uskoro slomiti.
<BR>&nbsp;&nbsp;&nbsp;&nbsp;&nbsp;Zabacio je glavu, istegnutog grla. Koža bleda i električno oštra na polarizovanoj svetlosti. Kičma mu je bila izvijena u parabolu, i pucketala je. U njemu su zijali uraganski prostori, škripanje agonije stegnutih vilica.
<BR>&nbsp;&nbsp;&nbsp;&nbsp;&nbsp;Jurilo je kroz njega. Tražilo je pravog neprijatelja, a on nije znao da li voltažna vatra potiče od maški ili od neshvatljivih pražnjenja duboko u sprženoj šumi. A nije ni bilo važno. On je bio u gnevu i deo njega i tog časa bio je provodnik. Struje su prolazile ne znajući za njega.
<BR>&nbsp;&nbsp;&nbsp;&nbsp;&nbsp;Gnev se zario duboko u kukove uglačane plavozelenim, gladnim crvima. Blistavo gnevne zmije gladno su se rojile oko kostiju, jedući.
<BR>&nbsp;&nbsp;&nbsp;&nbsp;&nbsp;I za njega je toliko bilo dovoljno. Kasnije je jasno mogao da se seti samo bola. Potpunog i blaženog. Ogromnog.
<BR>&nbsp;&nbsp;&nbsp;&nbsp;&nbsp;Probudio se u sivom pepelu. Tišina, blaga kiša. Proleteo je lebdeći miš.
<BR>&nbsp;&nbsp;&nbsp;&nbsp;&nbsp;Nema potrebe za kretanjem. Samo misli.
<BR>&nbsp;&nbsp;&nbsp;&nbsp;&nbsp;Shvatio je da su u pitanju maške, one visoke, koje su različite. Ima neke užasne lepote u njihovoj izdvojenosti. Duboka usmerenost na posao smrti, a da pri tom nisu nimalo ugrožene. One ne umiru onako kako moraju ljudi. Možda je to velika prednost. Nije bio siguran. Mogao je da im zavidi ili da ih mrzi, ali bolje bi bilo da ne radi ni jedno ni drugo.
<BR>&nbsp;&nbsp;&nbsp;&nbsp;&nbsp;Sada je bio sam kao nikada pre. Uvideo je to baš zbog neobičnosti maški. Porodica Bišop, njegov otac, čak i Kvat - kad bi bili u blizini stvarali su njegov svet. Bez njih je bio potpuno sam protiv čvrstih činjenica. Sada je znao stvari koje inače nikada ne bi saznao. Pobegao je od oca zbog zbunjenosti i zbog principa i obuzet besom, sve zajedno. Nije ni znao šta nosi u sebi sve do sada, a sada je bilo prekasno.
<BR>&nbsp;&nbsp;&nbsp;&nbsp;&nbsp;Možda tako mora da bude, možda nikada ništa ne možeš da naučiš kako valja osim ako učiš unazad, gledajući niz dug niz iskustava. Moraš da poneseš sa sobom ono što imaš. Hrabrost i greške i odbijanje i sve ostalo.
<BR>&nbsp;&nbsp;&nbsp;&nbsp;&nbsp;Tada vaseljena pokuša da ti se uklopi i ako ne uspe, slomi te. Neki ljudi posle toga mogu da se uklope. Tobi je razumeo da se u njemu nešto slomilo i da se sada može nadati jedino tome da će na kraju biti jači tamo gde je slomljen.
<BR>&nbsp;&nbsp;&nbsp;&nbsp;&nbsp;Odrastao je u uverenju da je vaseljena neprijateljska prema ljudima, i to na način koji ih čini važnim. Uhvaćeni u ogromnu borbu sa veličanstvenim neprijateljem.
<BR>&nbsp;&nbsp;&nbsp;&nbsp;&nbsp;Istina je bila mnogo gora. Vaseljena uopšte ne mari za njih.
<BR>&nbsp;&nbsp;&nbsp;&nbsp;&nbsp;Takve su i maške. Neumoljive su, ali ih uopšte ne zanimaju ljudi kao ljudi, nego samo kao drugačiji element u ravnom i beznačajnom predelu. One samo rade svoj posao i ne osećaju čak ni sopstvewnu lažnu smrt.
<BR>&nbsp;&nbsp;&nbsp;&nbsp;&nbsp;Našao je onu pticu sa kojom je pričao. Ležala je ugljenisana i zdrobljena, očiju iskolačenih od zgrušane krvi. Sahranio ju je.
<BR>&nbsp;&nbsp;&nbsp;&nbsp;&nbsp;Na kraju se sve svodi na Ja. Kilin je sprečavao Tobija da bude on sam, mada se nešto slično možda dešava svim očevima i sinovima. A nikada neće znati koliko je udela u tome imalo Šibino nemo prisustvo u njemu.
<BR>&nbsp;&nbsp;&nbsp;&nbsp;&nbsp;Bogomoljka je, na neki čudan način, htela to isto. Ono što Tobi nikada ne bi predao. Njegovo Ja.
<BR>&nbsp;&nbsp;&nbsp;&nbsp;&nbsp;Setio se radosti i smirenosti prilikom trgovine, tamo u onom lučkom gradu. Ali tamo je trgovina pojačavala osećanje Sebe. Davanje poštene cene podrazumeva davanje istine. To ti pomaže da odrediš ko si. Isto je i sa Porodicom, koja je neka vrsta mašine za stvaranje svačijeg Ja kroz akciju.
<BR>&nbsp;&nbsp;&nbsp;&nbsp;&nbsp;Nikada ne bi ovako ispalo da je bio sa Porodicom, ili makar sa Kvat. Porodica sprečava stres. Porodica je izmišljen pojam, to je sad znao. Izmišljen radi odbrane od divlje struje koja vreba sa svih strana.
<BR>&nbsp;&nbsp;&nbsp;&nbsp;&nbsp;Ali je istinski pojam, jer priče koje Porodice pričaju svojim postojanjem omogućavaju da se istraje. Struja je uvek tu i videćeš je još jednom, barem poslednji put, ali nema razloga da posebno žuriš ka tom trenutku. Kad jednom vidiš ponor provodiš ostatak života svestan da te on čeka i da će se vratiti po tebe. Sa tim saznanjem, sada je bio slobodan.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
