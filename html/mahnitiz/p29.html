<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. LEPOTA TRGOVINE
<P>&nbsp;&nbsp;&nbsp;&nbsp;&nbsp;Tobi je proveo dva dana zatvoren u sobici, zbog stroge brodske discipline. To je značilo da nikoga nije viđao i ništa nije znao. Čak ni Kvat nije smela da ga poseti. Soba ionako nije bila dovoljno velika za to. Dobijao je samo hranu i sve što treba za učenje, pa se zadubio u matematiku i istoriju, slušajući Isakov monotoni glas duže nego ikada ranije. Ubijao je vreme vežbanjem u tesnoj sobi. Cermo je donosio hranu, nevoljno ćuteći, u skladu sa naređenjima, čak i kad ga je Tobi zavitlavao zbog toga.
<BR>&nbsp;&nbsp;&nbsp;&nbsp;&nbsp;To je značilo da nije prisustvovao zajedničkim predavanjima, koja su im razjasnila kako radi ovo mesto. To ga je toliko razljutilo da je morao da se istutnji u sobi, vežbajući uz pomoć serva, jureći po zidovima, odbijajući se od tavanice i treskajući o pod, pa onda opet na tavanicu. Pokušao je da sam smisli kako ovo mesto radi, uz Isakovu pomoć, ali ubrzo je shvatio da to nema nikakvog smisla. Najdublja tajna bila je u tome kako ovo nemoguće čvrsto tlo uopšte postoji, vrteći se na samoj ivici oštrice crne rupe.
<BR>&nbsp;&nbsp;&nbsp;&nbsp;&nbsp;Posle dva dana Besen je uspela da izmuva posetu. Kosa joj je nekako drugačije sijala - rekla je da je to zbog ovdašnje vode - i sva je zračila. Zagrlio ju je, ljubio je, šaputao joj o svojim osećanjima i brigama... ali nešto nije valjalo. Osetio je da se ukočio kad ga je izazovno dotakla, dlanom koji se smireno kretao uz butinu i zaustavio se na njegovom kuku.
<BR>&nbsp;&nbsp;&nbsp;&nbsp;&nbsp;- klizanje glatke kože -
<BR>&nbsp;&nbsp;&nbsp;&nbsp;&nbsp;Njen poljubac imao je ukus metala, sa oksidiranim prizvukom na jeziku.
<BR>&nbsp;&nbsp;&nbsp;&nbsp;&nbsp;- mirisna toplota izliva se preko nje u prijatnoj tami -
<BR>&nbsp;&nbsp;&nbsp;&nbsp;&nbsp;A njena šaka mu je bila teška kao olovo, kad ga je dotakla gde je najčvršći.
<BR>&nbsp;&nbsp;&nbsp;&nbsp;&nbsp;- laki smeh dok se njih dvoje prevrću, prepletenih nogu -
<BR>&nbsp;&nbsp;&nbsp;&nbsp;&nbsp;Ukočio se u njenom zagrljaju, bilo mu je tesno, preblizu i prevrelo.
<BR>&nbsp;&nbsp;&nbsp;&nbsp;&nbsp;- iznenađeni uzvik zadovoljstva i prijatnog iznenađenja -
<BR>&nbsp;&nbsp;&nbsp;&nbsp;&nbsp;Ona se namrštila kad ju je odgurnuo i gotovo joj strgao ruku sa sebe. "Šta, šta..."
<BR>&nbsp;&nbsp;&nbsp;&nbsp;&nbsp;"Nisam raspoložen za to."
<BR>&nbsp;&nbsp;&nbsp;&nbsp;&nbsp;"A?" Zapanjen pogled.
<BR>&nbsp;&nbsp;&nbsp;&nbsp;&nbsp;"Imam druge stvari na umu", zbunjeno je rekao, sav izgubljen.
<BR>&nbsp;&nbsp;&nbsp;&nbsp;&nbsp;"Pa, to ne liči na gospodina Napaljenka kakvog sam pre znala."
<BR>&nbsp;&nbsp;&nbsp;&nbsp;&nbsp;"Izgleda."
<BR>&nbsp;&nbsp;&nbsp;&nbsp;&nbsp;"Tobi, možda da porazgovaramo malo, pa da..."
<BR>&nbsp;&nbsp;&nbsp;&nbsp;&nbsp;"Slušaj, ovaj... vrati se sutra, dobro? Nešto sam nakrivo nasađen danas."
<BR>&nbsp;&nbsp;&nbsp;&nbsp;&nbsp;Otišla je, namrštena, uzdrhtalih usana. Bio je ljut na sebe i rastužio se čim su se vrata zapečatila za njom. Ali onda je počeo da razgovara o tome sa Šibo i stvar je prestala da izgleda toliko važna.
<BR>&nbsp;&nbsp;&nbsp;&nbsp;&nbsp;Besen se nije vratila. On je vežbao, spavao, neuspešno razmišljao.
<BR>&nbsp;&nbsp;&nbsp;&nbsp;&nbsp;Kad je Cermo otključao ćeliju, Tobi je već bio na ivici. Besen je čekala da ga zagrli, i podarila mu poljubac koji je obećavao više od bilo kakvih reči... ali ni to nije probudilo neku reakciju u njemu. Svakako nije bio gospodin Napaljenko - a nije znao zašto.
<BR>&nbsp;&nbsp;&nbsp;&nbsp;&nbsp;Prvo, jedva je čekao da se ispljuska pod tušem - ovdašnji žitelji povezali su 'Argo' sa svojim očito obilnim izvorima - i da iziđe. Zdepasti grad bio je otvoreniji od spiralnih hodnika na brodu, a njemu je bio potreban prostor. Zbrisao je napolje što je pre mogao.
<BR>&nbsp;&nbsp;&nbsp;&nbsp;&nbsp;Očekivao je da će ga poslati kod Kapetana, ali kom je ćutao. Dok je išao zakrivljenim hodnicima, nervozan od dugog bravka u zatvorenom i prilično utučen, izgleda da niko nije želeo da priča sa njim. Ekipe su radile na popravci 'Arga'; čak i kad je u luci, na brodu uvek ima posla.
<BR>&nbsp;&nbsp;&nbsp;&nbsp;&nbsp;Kada je pokušao da ponegde zapodene razgovor, članovi posade su otkrivali neki zaostali posao. Konačno je odlučio da ne pozove ni Besen. Ona verovatno ne bi razumela da mu je potrebno nekoliko sati samoće.
<BR>&nbsp;&nbsp;&nbsp;&nbsp;&nbsp;Dok je prilazio glavnoj ustavi, nešto mu se učinilo čudno. Desetak zdepastih domorodaca pričalo je sa podoficirima na straži, pregovarajući za trampu uslugama - i svi su zaćutali kad im je prišao. Dežurni poručnik mu je kruto saopštio da mu je kretanje ograničeno. Ne sme da napusti brod.
<BR>&nbsp;&nbsp;&nbsp;&nbsp;&nbsp;To ga je još više izduvalo, naravno. Premišljao je da li da ode do Kvat, da sazna šta se dešava, a onda se setio oštećenih agro kupola. U velikoj balonastoj kupoli određenoj za žitne useve jednom je pokušavao da popravi pomoćni ulaz koji nije dobro zaptivao. Verovatno je još tako, ali sada napolju postoji normalan pritisak.
<BR>&nbsp;&nbsp;&nbsp;&nbsp;&nbsp;Stigao je donde a da niko nije obratio pažnju na njega. Tako je, ulaz se otvorio uz samo malo truda. Sidrena polja su na neki način držala brod pomalo izolovanim od okolnih paluba. Bila su meka, ali čvrsta ako pritisneš. Blago su ga gurala u stranu, kao dobroćudni povetarac.
<BR>&nbsp;&nbsp;&nbsp;&nbsp;&nbsp;Spustio se naniže, oko ispupčene, glatke kože kupole, i našao se u senkama ispod broda. Začas je stigao do ulaznog područja, klimnuo stražarima koji su se očito dosađivali - i bio je napolju, u sivom gradu.
<BR>&nbsp;&nbsp;&nbsp;&nbsp;&nbsp;To je predstavljalo šok. Umesto pustih, mračnih ulica kojih se sećao, ove su pulsirale od života - tezge, radnje i neprekidno brujanje glasova iz svake poprečne ulice. To je pokazivalo koliko je njihov prijem bio pažljivo planiran, sav u skladu sa strategijom pregovaranja.
<BR>&nbsp;&nbsp;&nbsp;&nbsp;&nbsp;Tobi je lutao, ošamućen. Provodio je dane obuzet brigom, a sada sve to kao da je nestalo. Prošlo je mnogo godina otkako je poslednji put mogao da se opusti, da besciljno lunja. Trgao se kad je shvatio - još od Citadele. Od poslednje prolećne proslave kada je deda Abraham organizovao takmičenje u bacanju lopte između generacija, na glavnom trgu Citadele. Puno znoja, navijanja i zviždanja, bockava prašina sa mnogo tabana. Bilo je vrelih, slatkih kolača u papirnim kesama, hladnih pića, smeha, osmeha.
<BR>&nbsp;&nbsp;&nbsp;&nbsp;&nbsp;Ugrizao se za usnu od tih sećanja i prosto se zario u masu. Nekoliko ljudi ga je iznenađeno pogledalo, ali većina nije obraćala pažnju ni na njegovu veličinu, ni na skočiodelo koje je nosio. Potrajalo je dok se nije privikao na tržnice, pogađanje, brza preračunavanja vrednosti. Ono što je Tobi mislio da su obične sitnice imalo je naročito ime, zbog kojeg je delovalo bolje - 'dobra'. 'Dobra' su se kupovala novcem, a onda je trebalo stvoriti nova 'dobra' i prodati ih da bi stekao još novca. Pitao se kako se dobijaju 'loša' ili možda 'bolja', ali to niko nije ni pominjao.
<BR>&nbsp;&nbsp;&nbsp;&nbsp;&nbsp;Izgleda da je imao nekakav kredit na osnovu prve uplate koju je sudija dala juče Bišopovima. Pažljivo je rukovao njime. Ovo nije trampa između Porodica kakvu je znao sa Snegobara. Tamo si mogao dobiti sinto-košulju zamenom za, recimo, dva noža od ugljo-čelika koja si sam napravio. Onda bi morao da nađeš još nekoga kome su potrebni noževi da bi od njega dobio nešto drugo. Sa novcem je išlo lakše - samo bi odlučio da li je neko 'dobro' vredno toliko i toliko malih okruglih pločica, ili nije. Prosto.
<BR>&nbsp;&nbsp;&nbsp;&nbsp;&nbsp;Ali ta gužva! Čitavo mesto rojilo se od trgovaca i piljara, vračeva, dugoprstih i žalosno mudrih, torbara, varalica, senzo umetnika, tajnih savetnika za investicije, lakih devojaka nadurenog osmeha, muškaraca i žena koji su svoja 'dobra' krili u rukavu košulje ili u balonsatim pantalonama, a 'loša' u srcu. Tu se moglo kupiti sve, od žutog praha koji te za dva minuta pretvara u doživotnog ovisnika do čudnog, svetlucavog tuđinskog stakla - za koje se na dodir pokazalo da je zapravo sam tuđinac.
<BR>&nbsp;&nbsp;&nbsp;&nbsp;&nbsp;Bilo je i onih koji su znali da prose gotovinu. Dok je sedeo u bočnoj uličici i jeo, gledao je jednooku ženu koja je videla bolje od većine dvookog sveta. Spremala se za posao, i pustila je Tobija da je za novčić gleda. Našminkala se, stvorivši strašne modre podočnjake. Preko jedne noge stavila je laku i udobnu napravu zbog koje je počela strašno da šepa.
<BR>&nbsp;&nbsp;&nbsp;&nbsp;&nbsp;Tobi ju je gledao kako se smešta na prometnom uglu. Ljudi su joj dobacivali novčiće i odvraćali pogled. Cela stvar bila je nelogična - svakako su imali načina da izleče takve mane! - ali to nikome nije smetalo. Tobi nije uspevao da shvati, ali onda mu je sinulo. Ona im pruža neku vrstu umirenja i zabave. Kad bi je pogledali onako jadnu, prolaznici su osećali talas zadovoljstva: možda im je tih dana sve krenulo naopako, ali ne toliko. Ona se bavila zabavljačkim poslom.
<BR>&nbsp;&nbsp;&nbsp;&nbsp;&nbsp;Ovo svakako nisu bili polubogovi koji su izgradili Svećnjake.
<BR>&nbsp;&nbsp;&nbsp;&nbsp;&nbsp;Postojao je čitav lavirint ulica predviđenih da ljude željne zabave liše raspoloživog novca. Igre, tezge, stvari koje bacaš za nagradu - i druga mesta gde bacaju stvari na tebe. Neprekidno otvorene sale za ples, grozničavo blistave, sa sinto-muzikom koja se prodevala u dugom obruču, ispunjavajući vazduh neobičnim mirisima i feromonskim pokretačima. Tobi se zadržao u jednoj, i u kratkom trenutku kada su se efekti isključili (što je zakonom određeno), ustanovio je kako je to delovalo na njega i na zalihu sitniša. Izišao je da dalje luta ulicama, što je svakako bilo jeftinije, iako je njegov nervni sistem pokušavao da navede stopala da se vrate nazad.
<BR>&nbsp;&nbsp;&nbsp;&nbsp;&nbsp;Bilo je naučnih igara i zabava, tik kraj vračeva, znak ljudske sposobnosti da veruju istovremeno u suprotne stvari. Trgovci čudima. Kockari. Takmičenja u snazi (hoćeš li da probaš?). Dileri droga, pa čak i alkohola, sve legalno i visoko oporezovano da bi se lečili najverovatniji socijalni efekti. Tezge sa osvežavajućim pićima, na jednoj se prodavala drevna, tamna i penušava tečnost koja se Tobiju zgadila pa ju je bacio, zapanjivši neku decu. Kao da su se uvredila što se Tobiju ne dopada izvorno narodno uživanje, Koca-kula, bogata i prava. Ali imala je toliko paprike da ga je jezik pekao.
<BR>&nbsp;&nbsp;&nbsp;&nbsp;&nbsp;Počeo je da opet stiče osećanje grada, posle mnogih godina u pokretu. Citadela Bišop bila je nomadski, prašnjavi pueblo na dnu kanjona. Imala je večito žedne bašte i jedan prostrani trg - ništa u poređenju sa ovim. Video je u daljini ruševine male Arkologije - maške su je svojevremeno prekopale u potrazi za mineralima - i ovo mesto ličilo je na nju.
<BR>&nbsp;&nbsp;&nbsp;&nbsp;&nbsp;Nečija brza narudžba ga je podsetila koliko je lako skuvati obrok, kad znaš da ulje za lampu i so možeš nabaviti odmah iza ugla. Ili kako devojka koja prelazi ulicu ne zastaje, nego se samo osvrne na obe strane pre nego što siđe sa ivičnjaka. Ili kako mu je, dok je bio dečak, bilo zanimljivo da sedi kraj prozora na spratu i gleda ljude kako defiluju trotoarom, ne znajući da predstavljaju glumce u njegovim zamišljenim dramama. Gradovi - magični skup čovečanstva.
<BR>&nbsp;&nbsp;&nbsp;&nbsp;&nbsp;Činilo mu se da se novi jezički čip sigurno usijao, toliko ga je koristio. Nikakav skup krutih digitalnih pravila ne može pokriti čitav prostrani, živi jezik, kao što mala svilena maramica ne može pokriti baru. Većina onoga što je čuo bilo je brzo, živahno, direktno. Odlično za cenjkanje, ali ne i za finese. O tome je znao koliko i pas o pasijansu. Trgovci su ga odmeravali i pokušavali da odrede odakle je na osnovu izgovora, i mislili su da je stigao sa mesta po imenu Krpadžija, Avalon ili Tuskaluza. Po visini su znali da potiče iz Porodica iz Komadanja, uobličenih za gravitaciju i ratovanje sa maškama, ali pominjali su Pubove i Kraljice, a ne Bišope ili Najtove.
<BR>&nbsp;&nbsp;&nbsp;&nbsp;&nbsp;Naišao je na skupinu mladića njegovih godina koji su pokazali prolazno, mlako zanimanje za to odakle je on i šta je sve video - a onda su se ubrzo vratili svojoj zabavi. Govorili su brzo, zanimljivo, nekim teško razumljivim žargonom. Uglavnom su visili po prljavim bočnim uličicama, zadubljeni u tehno-igračke.
<BR>&nbsp;&nbsp;&nbsp;&nbsp;&nbsp;Nosili su naočare, slušalice, čizme i rukavice, neobično masivne. Tobi ih je isprobao dok su se oni znalački smejuljili, i našao se uronjen u čulnu sliku šume. Iz gustiša su jurišale velike životinje, režeći i kezeći ogromne zube. Divlje mačkoliko stvorenje sa tamnim krznom prevrnulo je Tobija - čudno osećanje, jer je osećao da još uspravno stoji, a oči i uši su mu govorile da visi naglavce.
<BR>&nbsp;&nbsp;&nbsp;&nbsp;&nbsp;Posle nekoliko minuta shvatio je igru i počeo da puca na životinje. Bilo ih je lako pogoditi. Dosadilo mu je pa je bacio oružje koje je zatekao u pseudo-šaci. Počeo je da se rve sa sledećom životinjom, velikim gušterom crvenih očiju. Ovaj ga je pseudo-grebao i ujedao, bolno i vrelo - sasvim stvarni utisci, ali nekako izdvojeni jer je Tobi znao da je to samo električni impuls iz mašine, razmazan i čudno šupalj.
<BR>&nbsp;&nbsp;&nbsp;&nbsp;&nbsp;A onda mu je sinulo - to su činili njegovi ugrađeni sistemi, vrlo precizni. Njegove oči mogle su da šetaju kroz spektar, da odabiraju doplerovane mete, da određuju domet i dimenzije jednim treptajem kapka, dodirom jezika po pravom zubu. Servo uređaji slušali su bez odlaganja. Sva specijalizovana oprema za preživljavanje, koju je dobio dok je još umeo samo da dreči i puni pelene.
<BR>&nbsp;&nbsp;&nbsp;&nbsp;&nbsp;Ali ovde su te veštine bile egzotične, belosvetske. Drugi su isti tehno koristili samo kao igračke.
<BR>&nbsp;&nbsp;&nbsp;&nbsp;&nbsp;Nekoliko puta je bacao velikog guštera i ovaj je bacao njega, a onda se umorio od trulog zadaha debele zelene kože i trulog mesa zaostalog između zuba. Drugi dečaci bili su u džungli oko njega, podvriskujući i smejući se i trčeći unaokolo - a ništa od toga nisu morali zapravo da rade, nisu čak ni pokretali ruke i noge.
<BR>&nbsp;&nbsp;&nbsp;&nbsp;&nbsp;Dopala im se Tobijeva ideja da se rve sa životinjama, i jednog od njih je kobajagi zdrobio ogroman gubavi pacov krvavo crvenih brkova. Tobiju je i to ubrzo dosadilo, pa je skinuo kacigu. Dečaci su nastavili da se igraju, trzajući ruke i noge od lažnih udaraca, stežući prste oko zamišljenih okidača, ubijajući avetinjska stvorenja koja su vrebala pred njihovim zaklonjenim očima. Neko vreme sedeo je i gledao ih, polegle po stepenicama, obuzete trenutnom akcijom, uzbuđene pseudo-životom koji su mogli da žive iz zabave.
<BR>&nbsp;&nbsp;&nbsp;&nbsp;&nbsp;Bili su zabavni, ali za njih je život bio samo gomila znakova, signala i elektronskih šarenih laža. Imali su spremne razloge zašto je takav život bolji od večite, spore stvarnosti - čitavu filozofiju, pomislio je Tobi, primerenu ljudima koji provode previše vremena između četiri zida. Pošao je dalje i krenuo u pravu šetnju po pravom parku, i mada tamo nije bilo uzbudljivih velikih guštera, to mu se više dopalo.
<BR>&nbsp;&nbsp;&nbsp;&nbsp;&nbsp;Tu ga je našla Kvat. Onako ogromna, nije morala da se probija kroz masu; sklanjali su joj se s puta. A Tobi je znao da dolazi i pre nego što ju je video. U njegovoj čulnoj slici pojavila se ogromna, preteća zavesa. Nešto nije valjalo. I to ozbiljno.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
