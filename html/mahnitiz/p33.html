<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. PEVE VETAR
<P>&nbsp;&nbsp;&nbsp;&nbsp;&nbsp;Grad patuljaka ostao je iza njih.
<BR>&nbsp;&nbsp;&nbsp;&nbsp;&nbsp;Tobi i Kvat su išli brzo, koristeći za zaklon retke zgrade, a potom šumicu neobičnog, bodljikavog drveća. Šumica se pela sve više i više, prelazeći u pustaru od neravnog kamenja. Tobi je polako zaboravljao na sukob sa ocem, prepuštajući se isključivo trku. Trčao je iz sve snage.
<BR>&nbsp;&nbsp;&nbsp;&nbsp;&nbsp;#Verujem da smo krenuli opasnim putem.#
<BR>&nbsp;&nbsp;&nbsp;&nbsp;&nbsp;"Opasnije je ostati tamo dole."
<BR>&nbsp;&nbsp;&nbsp;&nbsp;&nbsp;Opasno? upitao se u sebi. Za koga? Reč je bila pogrešna, ali sada nije imao vremena da ispituje svoja osećanja. Vreme je da se deluje.
<BR>&nbsp;&nbsp;&nbsp;&nbsp;&nbsp;#U opisima ovog mesta, koje sam ja proučavala a ti nažalost nisi, bilo je ozbiljnih upozorenja. Nisam sasvim razumela prirodu tih zabrana, ali izgleda da su se odnosile na neodvojivo /neprevodivo/.#
<BR>&nbsp;&nbsp;&nbsp;&nbsp;&nbsp;"Velika pomoć, to /neprevodivo/."
<BR>&nbsp;&nbsp;&nbsp;&nbsp;&nbsp;#Još si uznemiren.#
<BR>&nbsp;&nbsp;&nbsp;&nbsp;&nbsp;"Ej, ostavi me na miru, dobro?"
<BR>&nbsp;&nbsp;&nbsp;&nbsp;&nbsp;#Ne mogu da objasnim kako se to Kilin promenio.#
<BR>&nbsp;&nbsp;&nbsp;&nbsp;&nbsp;"Jednom si rekla da je ljude teško razumeti."
<BR>&nbsp;&nbsp;&nbsp;&nbsp;&nbsp;#Bio je opsednut dolaskom ovamo, to sam znala. Njegova senka pada preko sećanja na Šibo. Da će njegova ljubav prema ženi ugroziti odnos vas dvojice - to nisam očekivala.#
<BR>&nbsp;&nbsp;&nbsp;&nbsp;&nbsp;"Ni ja. Njemu je to potrebno, nekako, više nego Nasleđa... i više nego ja." Progutao je knedlu, ali grlo mu je i dalje bilo stegnuto.
<BR>&nbsp;&nbsp;&nbsp;&nbsp;&nbsp;U umu su mu poigravale rasute slike, talasići osećanja, brzi odlomci ideja koje bi za trenutak sinule a onda se raspale. Šibo je vrebala tik iza njegovih nervoznih očiju.
<BR>&nbsp;&nbsp;&nbsp;&nbsp;&nbsp;Ne možeš da razumeš šta se ovde dešava, a ne može ni Kilin. Pokušaj da se opustiš, da se ne upinješ toliko.
<BR>&nbsp;&nbsp;&nbsp;&nbsp;&nbsp;Tobi je osetio da mu je ponos povređen. "Čujbre, tebe spasavam."
<BR>&nbsp;&nbsp;&nbsp;&nbsp;&nbsp;Od propasti stvarnog života, da. Nemoj misliti da nisam zahvalna zbog toga. I za nas je najbolje da budemo zajedno, barem još neko vreme.
<BR>&nbsp;&nbsp;&nbsp;&nbsp;&nbsp;Povređeni ponos je ustupio mesto toploj zahvalnosti. "Ti želiš, ja želim. Moj otac to ne razume."
<BR>&nbsp;&nbsp;&nbsp;&nbsp;&nbsp;Nemoj misliti da te to oslobađa od obaveza prema Porodici.
<BR>&nbsp;&nbsp;&nbsp;&nbsp;&nbsp;U Šibinom šaputavom glasu osećalo se upozorenje. "Kakvih obaveza?"
<BR>&nbsp;&nbsp;&nbsp;&nbsp;&nbsp;Da nađeš Abrahama. Da se držiš običaja Porodice.
<BR>&nbsp;&nbsp;&nbsp;&nbsp;&nbsp;Na to nije imao šta da odgovori. Šibina Ličnost ga je obuhvatila celog, smirena i hladna. Koristila je duže rečenice nego nekadašnja Šibo. Njena Ličnost počela je da poprima sitne strepnje malih čipovanih umova, što nije nimalo ličilo na nekadašnju, živu Šibo.
<BR>&nbsp;&nbsp;&nbsp;&nbsp;&nbsp;Da li uči od Isaka i Zeno i ostalih, da li preuzima neko drevno znanje? Nejasno je osećao koliko se menja, ali nadao se da to nije važno.
<BR>&nbsp;&nbsp;&nbsp;&nbsp;&nbsp;Lako se prodevao između drveća, preskačući jastuke mahovine, a Kvat je morala da žurno prepliće makazaste noge, zveckajući, da bi ga sustigla. Napolje, daleko, slobodan.
<BR>&nbsp;&nbsp;&nbsp;&nbsp;&nbsp;Zbacio je sa sebe brodometal 'Arga', oslobodio se očeve gvozdene ruke - i od same te pomisli dobio je novi priliv energije. Još kao dečak naučio je veštinu dugog trka, teškoće stalnog pokreta, i sada se radovao tome. I zato je bio potpuno nespreman kada je zemlja pod njegovim čvrtim čizmama počela da se talasa i uvija.
<BR>&nbsp;&nbsp;&nbsp;&nbsp;&nbsp;"Kvat! Nešto se..."
<BR>&nbsp;&nbsp;&nbsp;&nbsp;&nbsp;#Upozorila sam te. Zapečaćeni delovi prostor-vremena. Imaju sopstvenu atmosferu, pa i biosferu. Takve prostore malo ko posećuje, tako reče onaj Andros, jer leže unutar spojenog pevea koji odražava...#
<BR>&nbsp;&nbsp;&nbsp;&nbsp;&nbsp;"Šta se dešava?"
<BR>&nbsp;&nbsp;&nbsp;&nbsp;&nbsp;Uznjihani vazduh, iznanadan nalet magle. Prostor oko Tobija morao je da popusti pred iznenadnom šupljikavošću. Kao da molekuli olovnog vazduha isisavaju iz njega materiju, kao sitna ustašca od kojih mu se koža ježila.
<BR>&nbsp;&nbsp;&nbsp;&nbsp;&nbsp;Šibalo ga je mršavo drveće, povijano snažnim vetrom. Ali Tobi je i dalje osećao da je vazduh nepomičan.
<BR>&nbsp;&nbsp;&nbsp;&nbsp;&nbsp;A onda je osetio snažno trzanje u stopalima, u kolenima - i već je leteo, bez težine, i drveće se pretvorilo u nejasne plave senke koje su hitale kraj njega. Kvat je bila mehurić, tamnomrk i nalik na suzu.
<BR>&nbsp;&nbsp;&nbsp;&nbsp;&nbsp;Privid? Nije znao, ali u stomaku je osećao stezanje i opuštanje ogromne pesnice. Pitanje se razrešilo kad je Kvat narasla, stresla sa sebe prašnjave, sveltucave kapi - i tresnula o njega, uz oštro pucketanje u grudima.
<BR>&nbsp;&nbsp;&nbsp;&nbsp;&nbsp;"Uf! Šta se to..."
<BR>&nbsp;&nbsp;&nbsp;&nbsp;&nbsp;#Drži se za mene. Hvata nas /neprevodivo/.#
<BR>&nbsp;&nbsp;&nbsp;&nbsp;&nbsp;"Šta ti to prokleto /neprevodivo/ znači?"
<BR>&nbsp;&nbsp;&nbsp;&nbsp;&nbsp;#Uvijanje stohastičnosti.#
<BR>&nbsp;&nbsp;&nbsp;&nbsp;&nbsp;"Uvijanje čega?"
<BR>&nbsp;&nbsp;&nbsp;&nbsp;&nbsp;#Vremenske evolucije pevea. Drži me za noge!#
<BR>&nbsp;&nbsp;&nbsp;&nbsp;&nbsp;Tobi je obujmio rukama neravni metal golenjače. Purpurni kovitlaci vazduha i divlji vetrovi vukli su ga za noge i cimali mu čizme. Kraj njega je projurio škripavi, crveni komad vrelog vazduha; na njegove oči mu je niklo korenje-biljka rođena ni iz čega.
<BR>&nbsp;&nbsp;&nbsp;&nbsp;&nbsp;Držao se svom snagom, i osećao je da mu zglobovi pucketaju. Varovi na mikrohidraulici kao da su se spremali da poprskaju. Proširio je čula.
<BR>&nbsp;&nbsp;&nbsp;&nbsp;&nbsp;Zapljusnuli su ga nejasni, divlji prizori. Oči su ga pekle. Osećanje ravnteže mu se toliko zanjihalo da je bio uveren kako on pridržava Kvat, i da mu njena ogromna masa pritiska vrat i ramena - a onda se, sledećeg trenutka, našao kako drži Kvat nad bezdanom, crnim ambisom punim crvenog plamena i divljeg gneva.
<BR>&nbsp;&nbsp;&nbsp;&nbsp;&nbsp;Nije smeo da pusti Kvat da padne! Osećao je da mu se članci grče i napinju, puni usijanog metala i prenapregnutih tetiva...
<BR>&nbsp;&nbsp;&nbsp;&nbsp;&nbsp;A onda je počeo da pada; zidovi su hitali kraj njega. Niz cev koja se uvijala i sticala blistava rebra pred Tobijevim očima, dok se on još obrtao. Kvat je padala kraj njega.
<BR>&nbsp;&nbsp;&nbsp;&nbsp;&nbsp;#Drži se. Gubim nogu.# I golenjača se otkinula. Snažno ga je tresnula. "Au!"
<BR>&nbsp;&nbsp;&nbsp;&nbsp;&nbsp;Vukla ga je na dugačkoj vezi. Bila je to jedna od njenih teleskopskih ruku. Bila je otkinuta, a služila je kao veza. Dok je Tobi jednom udahnuo, izdužila se - i osetio je kiseli vonj sopstvenog straha.
<BR>&nbsp;&nbsp;&nbsp;&nbsp;&nbsp;"Kvat!" Ali beličasta glava koja se zanjihala ka njemu pretvorila se u uskovitlanu masu iskolačenih očnih duplji i vijugavih peteljki, potpuno tuđinskih delova lica, ne sa jednim već sa mnogo izraza. Oči i vrebajuća usta i površine obraza i vilica, sve međusobno zbijeno; ličnosti njegovog prijatelja su se širile preko ogromne glave.
<BR>&nbsp;&nbsp;&nbsp;&nbsp;&nbsp;Neprozirno. Ovo je uplašilo Tobija više od razlivenih boja i divljih vetrova, toliko da su mu se prenapeti, bolni zglobovi sledili.
<BR>&nbsp;&nbsp;&nbsp;&nbsp;&nbsp;Kvat je disala s naporom, ali ipak smireno. #Budi miran. Drži se. Ovo je stohastičnost. Slučajni proizvod pevea.#
<BR>&nbsp;&nbsp;&nbsp;&nbsp;&nbsp;Beličasta magla se raspršila, oduvana nekim neprimetnim vetrom, i Tobi je video dubinu - mada sada nisu padali ka nekom konkretnom mestu - i masu sitnih otvora na prostranoj površini. Otvori su poigravali, izobličeni velikom udaljenošću.
<BR>&nbsp;&nbsp;&nbsp;&nbsp;&nbsp;Padali su duž površine kao da ih nosi vetar, nečujan osim tihog zvuka nalik na tanušne glasove. Jedan otvor je narastao i sada su se u njemu razabirale male kvrge. Tobi ih je zumirao, video da na vrhovima imaju nešto belo - a onda je shvatio da su to planine pokrivene snegom.
<BR>&nbsp;&nbsp;&nbsp;&nbsp;&nbsp;Tek sad je shvatio kolike su razmere toga što vidi - površina se širila u maglovitu beskonačnost, u čitav ravan svet. Talasao se, pun pora. Džepovi su se otvarali i zatvarali kao nesigurna usta.
<BR>&nbsp;&nbsp;&nbsp;&nbsp;&nbsp;#Čvrsto se drži!# doviknula je Kvat.
<BR>&nbsp;&nbsp;&nbsp;&nbsp;&nbsp;Skliznuli su u stranu, i Tobi je jedva uspeo da zadrži ruke u rukavicama na Kvat. Snažni vetrovi, sve jače ubrzanje.
<BR>&nbsp;&nbsp;&nbsp;&nbsp;&nbsp;Planinski vrhovi su se širili u sitne grebene. Nešto ih je grubo gurnulo napred, i udaljilo ih od pećine koja je zinula na njih. Iznenadno skretanje, i ponovo su se našli nad ravnicom. Masa drugih otvora meškoljila se i gurala kao ljutita masa sveta. Ždrelo gravitacije.
<BR>&nbsp;&nbsp;&nbsp;&nbsp;&nbsp;"Šta... šta je ovo?" povikao je Tobi.
<BR>&nbsp;&nbsp;&nbsp;&nbsp;&nbsp;#Sokaci, čini mi se. Tako ih je nazvao Andros.#
<BR>&nbsp;&nbsp;&nbsp;&nbsp;&nbsp;"Možemo tamo?"
<BR>&nbsp;&nbsp;&nbsp;&nbsp;&nbsp;#Možda, kad bismo znali kako da se krećemo po ovom mestu. Ali ne verujem da iko ima to znanje - niti može da ga ima.#
<BR>&nbsp;&nbsp;&nbsp;&nbsp;&nbsp;"Kuda idemo?"
<BR>&nbsp;&nbsp;&nbsp;&nbsp;&nbsp;#Mislim da ne postoji odgovor na to, sve dok ne stignemo.#
<BR>&nbsp;&nbsp;&nbsp;&nbsp;&nbsp;"Ova ideja mi se sve manje dopada, bubetino."
<BR>&nbsp;&nbsp;&nbsp;&nbsp;&nbsp;#Sad je suviše kasno. Delovanje ima posledice.#
<BR>&nbsp;&nbsp;&nbsp;&nbsp;&nbsp;U Kvatinom glasu bilo je neke strašne smirenosti. Tobi joj se čvrsto držao za nogu i pratio kako u blizini počinje da raste jedan otvor. Shvatio je da hitaju ka njemu, povremeno skrećući i poigravajući, a slučajne sile su ga vukle za noge, za bolne ruke, i talasale mu tečnost u ušima. Savladao je talas mučnine, ali vrebao ga je i dalje.
<BR>&nbsp;&nbsp;&nbsp;&nbsp;&nbsp;Drži se. Samo još malo. Ako izgubiš Kvat...
<BR>&nbsp;&nbsp;&nbsp;&nbsp;&nbsp;Otvor je zinuo. Tobi je imao neprijatno osećanje da će ih progutati - a onda se to i desilo.
<BR>&nbsp;&nbsp;&nbsp;&nbsp;&nbsp;U zbrci od strašne brzine jurnuli su kroz prozirne prostore, a Tobiju su se oči iznenada ispunile suzama. Potom je čuo struganje, osetio udar - i našli su se na poljani obrasloj grubom, užastom travom. Omamljeno je seo.
<BR>&nbsp;&nbsp;&nbsp;&nbsp;&nbsp;"Uf!" Sve ga je bolelo. Ipak, izgledalo je da ne oseća struganje slomljenih kostiju.
<BR>&nbsp;&nbsp;&nbsp;&nbsp;&nbsp;Kvat je već razgledala zakrivljenu površinu koja se podizala oko njih u svim pravcima - mada je i ona bila pomalo nesigurna na nogama. Tobi nije mogao da vidi odakle su došli, ali na nebu je svetlucala neka mrljica, nagoveštavajući da iza nje postoji ogroman prostor - a onda je nestala.
<BR>&nbsp;&nbsp;&nbsp;&nbsp;&nbsp;"Ovo me je skoro rastrglo."
<BR>&nbsp;&nbsp;&nbsp;&nbsp;&nbsp;#U lošijim vremenskim prilikama možda i bi. Kao i mene.#
<BR>&nbsp;&nbsp;&nbsp;&nbsp;&nbsp;"Kakvim prilikama?"
<BR>&nbsp;&nbsp;&nbsp;&nbsp;&nbsp;#Vremenskim. Peve ima svoju klimu. Prostor-vreme odgovara na ulaz nove materije. Pri tome se rekonstruiše, samodovoljno.#
<BR>&nbsp;&nbsp;&nbsp;&nbsp;&nbsp;"Ne razumem. Šta se desilo?"
<BR>&nbsp;&nbsp;&nbsp;&nbsp;&nbsp;#Peve se savio i poneo i nas sa sobom. Sada nismo u istom Sokaku kao pre. Odvojen prostor-vreme, obično izdvojen od svih ostalih, bezbrojnih. Sokaci se seku samo prilikom podešavanja.#
<BR>&nbsp;&nbsp;&nbsp;&nbsp;&nbsp;"To se sad dešava? Zašto?"
<BR>&nbsp;&nbsp;&nbsp;&nbsp;&nbsp;#Sećaš se one zvezde što se raspala? Ona napreduje ka unutrašnjoj ivici diska. Njena dodatna masa sada primorava čitavu geometriju u blizini crne rupe - uključujući i ovaj peve - da se podešava.#
<BR>&nbsp;&nbsp;&nbsp;&nbsp;&nbsp;Setio se kako je čitavo ovo mesto izraslo iz ergosfere. Svetovi unutar svetova, i sve to nekako ukotvljeno. "Šta ga drži na okupu?"
<BR>&nbsp;&nbsp;&nbsp;&nbsp;&nbsp;#Niko ne zna. Ali ipak opstaje.#
<BR>&nbsp;&nbsp;&nbsp;&nbsp;&nbsp;"Počni onda od pevea. Šta ga drži u orbiti oko crne rupe, kada bi ta rupa trebalo da jede zvezde za doručak?"
<BR>&nbsp;&nbsp;&nbsp;&nbsp;&nbsp;#Verovatno bi isto tako mogao da pitaš zašto crtež ostaje na papiru i kada ga guraš preko stola.#
<BR>&nbsp;&nbsp;&nbsp;&nbsp;&nbsp;"A?" Tobi je trljao ramena da umiri grčeve. Mišići su mu još bili ukočeni i morao je da ih udara kako bi se opustili. Potom je legao, premoren. "Znači, ovaj peve je nacrtan na... na..."
<BR>&nbsp;&nbsp;&nbsp;&nbsp;&nbsp;#Ne trudi se. Tvoj jezik ne poseduje pojmove. Peve je koštica prostor-vremena usađena u drugi prostor-vreme, koji je opet zakrivljen zbog crne rupe. Peve je stabilan prostor u opštoj zakrivljenosti. Izvor. Sklonište.#
<BR>&nbsp;&nbsp;&nbsp;&nbsp;&nbsp;Tobi je pogladio meku, vlažnu travu. Isprva se odmakla. Potom mu je uzvatila milovanje. "Ova trava - je li i ona od pevea?"
<BR>&nbsp;&nbsp;&nbsp;&nbsp;&nbsp;#Ne, samo su temelji od izuvijanog prostor-vremena. U njima se nakuplja obična materija.#
<BR>&nbsp;&nbsp;&nbsp;&nbsp;&nbsp;"Ah. Dobro je kad je trava i dalje trava."
<BR>&nbsp;&nbsp;&nbsp;&nbsp;&nbsp;Tobi je legao i pustio Kvat da priča dalje. Pokušavala je da mu prenese neke nejasne ideje. Rvao se neko vreme s tim, a onda je rešio da sve lepo prihvati zdravo za gotovo.
<BR>&nbsp;&nbsp;&nbsp;&nbsp;&nbsp;Kvat mu je jednom rekla da primati vole da mozgaju po analogiji, kao kad držiš pomorandžu i misliš da liči na planetu. I ovde mu je bilo potrebno nešto slično. Kapilari, arterije, peve kao tok.
<BR>&nbsp;&nbsp;&nbsp;&nbsp;&nbsp;Ali osećanje ovog mesta bilo je nekako nakrivo nasađeno, drukčije od svega što je ikada osetio. Po koži je osećao pritisak strukture. Vazduh se protezao i skupljao, kao da je od gume. Drhtaji ispod njega širili su se u pamučasti pokrivač u visini. Peve koji se sam podešava? Talasi su bili na ivici čujnosti - ali osećao ih je u kostima kao duboku tutnjavu.
<BR>&nbsp;&nbsp;&nbsp;&nbsp;&nbsp;A povrh svega, neprijatno osećanje da ga neko posmatra. Po svim čulima osećao je puzanje pipaka. Kada bi se usmerio na njih, nestajali su.
<BR>&nbsp;&nbsp;&nbsp;&nbsp;&nbsp;Tobi ih je iskolačeno, u čudu posmatrao. "Zemlja bogata kao džep božji." Jedan oblak se razišao i u visini otkrio zakrivljeni zeleni prostirač, prošaran ljupkim žutim i crvenim cvećem. Zemlja, vrlo daleko.
<BR>&nbsp;&nbsp;&nbsp;&nbsp;&nbsp;Krov ovog Sokaka prostirao se iznad njih, kao da se nalaze u velikoj cevi koja se okreće, pričvršćeni za zidove centrifugalnom silm. Ali, kako reče Kvat, obrtanja nije bilo. Niti ičega što bi ljudima izgledalo kao obrtanje. Umesto toga, peve se drži na okupu pomoću zakrivljenosti... samog sebe. Trudio se da shvati ideju, nije uspeo, i odustao je.
<BR>&nbsp;&nbsp;&nbsp;&nbsp;&nbsp;A sa svih strana su se uzdizale prošarane šume. Viđao je to na drevnim slikama, na prizorima iz sećanja Aspekata koje su bile slate u zajedničku čulnu mrežu Porodice kao zabava posle celodnevnopg marša, ali uvek je mislio da su to nekakvi odlomci, umetnička dela, mašta iz mrtve prošlosti. Nepregledno bujno zelenilo.
<BR>&nbsp;&nbsp;&nbsp;&nbsp;&nbsp;#Ljudi i ostali uobličili su peve po svom ukusu. Tvoj otac mi je rekao, dok je onaj Andro gledao vaše Nasleđe, da se u njemu pominjalo ovo mesto. Nekada se zvalo 'Remiza'.#
<BR>&nbsp;&nbsp;&nbsp;&nbsp;&nbsp;"Iza čega?"
<BR>&nbsp;&nbsp;&nbsp;&nbsp;&nbsp;#Ne, to je mesto na kome se možeš skloniti. Pretpostavljam da su ljudi, i drugi ugljenični oblici, dolazili ovamo da se sklone od maški, veoma davno.#
<BR>&nbsp;&nbsp;&nbsp;&nbsp;&nbsp;"Hmmm..." Sa obližnjeg kamenitog brda spuštalo se svetlo. Tobi je ustao, nervozan uprkos opštem miru koji je ovde vladao. Prišao je svetlucavom kamenu i šutnuo ga.
<BR>&nbsp;&nbsp;&nbsp;&nbsp;&nbsp;Ma koliko pokušavao, ni najoštriji vrh prsta nije uspeo da otkine komadić. Beličasto svetlo zračilo je iz svih slojeva. Gasoviti peve lebdeo je unutra kao malecki svetionik. Osvetljavao je okolinu kao stotine malenih lampi nošenih nevidljivim vetrom.
<BR>&nbsp;&nbsp;&nbsp;&nbsp;&nbsp;Svetlost je polako jenjavala. Naizgled čvrsta stena stekla je senku, kao da negde duboko u njoj zalazi sunce. Iznutra su poigravali zraci nalik na sunčeve, obećavajući prolećnu lepotu unutar senovite pećine. Tobi se osećao kao okačen iznad ambisa ništavila, kao da ga samo pokorica drži da ne upadne dole u - u šta?
<BR>&nbsp;&nbsp;&nbsp;&nbsp;&nbsp;Ježio se od nelagodnosti. Svetlost je poigravala duboko u naizgled čvrstoj steni. Kao struja ništavila. Visio je nad nepreglednom dubinom.
<BR>&nbsp;&nbsp;&nbsp;&nbsp;&nbsp;Stresao se. Nije bilo vremena za apstraktne strepnje. Pozvao je Isaka da mu objasni geologiju - a ovaj je, naravno, počeo da razglaba o sudaranjima i klizanjima na planeti. Tobi ga je prekinuo.
<BR>&nbsp;&nbsp;&nbsp;&nbsp;&nbsp;"Ovo ovde izgleda kao, ovaj, krečnjak."
<BR>&nbsp;&nbsp;&nbsp;&nbsp;&nbsp;#Zovu ga vremenjak.#
<BR>&nbsp;&nbsp;&nbsp;&nbsp;&nbsp;"Ali šta je to?"
<BR>&nbsp;&nbsp;&nbsp;&nbsp;&nbsp;Kvat je počela da objašnjava, ali Tobi nije mogao da je prati, jer sve oko njega bilo je nekako svilasto, čak i vazduh i stenje. Osećao je da se podaci slivaju negde u njega, da ih dočekuju i žedno upijaju i Aspekti i Lica i jedna uvređena Ličnost. Oni su sve sređivali, a on nije morao ništa da misli. Začuo je Šibin glas.
<BR>&nbsp;&nbsp;&nbsp;&nbsp;&nbsp;Znači, nauka je uzela vreme i pretvorila ga u neku vrstu prostora?
<BR>&nbsp;&nbsp;&nbsp;&nbsp;&nbsp;Preneo je to Kvat, koja je škljocnula. #Peve je arena za borbe između čestica i polja#, odgovorila je. #Ili je možda u početku postojao samo zakrivljeni peve, a sve ostalo, materija i pokret, potekli su od njegovog zakrivljenja.#
<BR>&nbsp;&nbsp;&nbsp;&nbsp;&nbsp;Šibo je ostala nemirna i posle objašnjenja, nikad je takvu nije video.
<BR>&nbsp;&nbsp;&nbsp;&nbsp;&nbsp;A najsitniji delići? Šljunak i pesak? Sve je to u suštini samo peve?
<BR>&nbsp;&nbsp;&nbsp;&nbsp;&nbsp;Javio se i Isak.
<BR>&nbsp;&nbsp;&nbsp;&nbsp;&nbsp;Nekad veoma davno, naša nauka odbacila je vereovanje da se fizika svodi na geometriju. Ali na ovom mestu...
<BR>&nbsp;&nbsp;&nbsp;&nbsp;&nbsp;Kao da je i Isak bio zbunjen čudima ovog mesta.
<BR>&nbsp;&nbsp;&nbsp;&nbsp;&nbsp;Tobi je postao nemiran. "Hajde, idemo."
<BR>&nbsp;&nbsp;&nbsp;&nbsp;&nbsp;#Kuda?#
<BR>&nbsp;&nbsp;&nbsp;&nbsp;&nbsp;"Uf..." Bilo je divno osloboditi se oca i Porodice. Ali sada mu je um bio prazan. "Samo da idemo. Moram da razmislim."
<BR>&nbsp;&nbsp;&nbsp;&nbsp;&nbsp;Neko vreme su ćutke išli. Kvatino ćutanje kao da je ličilo na kritiku, a nije mogao da se pobuni jer ništa nije rekla.
<BR>&nbsp;&nbsp;&nbsp;&nbsp;&nbsp;Uputili su se ka dalekom zelenom uzvišenju, jer mislili su da je to breg sa koga će moći da imaju bolji pogled. No, dok su se približavali, Tobi je primetio da unutar brega takođe postoji svetlo, prelivajući se u bojama od plameno žute do crveno smeđe i jasno plave. Ponekad bi blesnula i smaragdno zelena, kao da se u dubini svetlosti bore među sobom.
<BR>&nbsp;&nbsp;&nbsp;&nbsp;&nbsp;Iznenada se, bez ikakvog upozorenja, čitava litica nad njima zgrčila u agoniji, kao da nešto treba da se rodi. Sljuštio se čitav sloj, pucketajući i uvijajući se kao latica ogromnog cveta. Otkinuo se od osnove.
<BR>&nbsp;&nbsp;&nbsp;&nbsp;&nbsp;Tobi je potrčao nazad, pokušavjaući da se skloni, ali sloj nije pao.
<BR>&nbsp;&nbsp;&nbsp;&nbsp;&nbsp;Samo se zgusnuo, grčeći se po dužini a potom i po širini, skupljajući se uz mnogo stenjanja - a sve to vreme zračio je narandžastim svetlom, kao da ga iznutra peče neka nevidljiva vatra. Ivice su postale crvene a potom su se izvile, pokazujući smeđu unutrašnjost. Potom je počeo da puca, iz otvora su vrcale iskre veličine pesnice, i - krak! ceo sloj je nestao. Oštar udarni talas srušio je Tobija. Osećao se kao da ga je neko zveknuo motkom po čelu.
<BR>&nbsp;&nbsp;&nbsp;&nbsp;&nbsp;#Peve ne može da traje.# Kvat nije bila ni najmanje uznemirena. #Kao što sam i mislila.#
<BR>&nbsp;&nbsp;&nbsp;&nbsp;&nbsp;"Kuda je otišao?"
<BR>&nbsp;&nbsp;&nbsp;&nbsp;&nbsp;#Nekud drugde.#
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;#Izgleda da sklop pevea održava osetljivu ravnotežu postojanja i trajanja.#
<BR>&nbsp;&nbsp;&nbsp;&nbsp;&nbsp;"A? Znači, sve ovo ne može da traje dugo?"
<BR>&nbsp;&nbsp;&nbsp;&nbsp;&nbsp;#U principu, ne. U praksi, to je kao tvoja koža. Deo se sljušti, a novi peve raste da ga zameni.#
<BR>&nbsp;&nbsp;&nbsp;&nbsp;&nbsp;"Čudan način gradnje."
<BR>&nbsp;&nbsp;&nbsp;&nbsp;&nbsp;#Takav je život.#
<BR>&nbsp;&nbsp;&nbsp;&nbsp;&nbsp;Nisu ni primetili kada je sjaj oko njih jenjao. Sad je dopirao samo kroz oblake. U vazduhu se osećala hladnoća. "Izgleda da smo zasad završili", rekao je Tobi i seo na busen žute trave.
<BR>&nbsp;&nbsp;&nbsp;&nbsp;&nbsp;Prošle su godine otkako je poslednji put trčao čitavog dana preko nepoznatog terena, i uprkos svim brigama koje su ga morile osećao se nerazumno dobro. Nije važno što je ostavio Porodicu, što mu svi već nedostaju. Osećao je prijatan bol u nogama i divlju glad u želucu.
<BR>&nbsp;&nbsp;&nbsp;&nbsp;&nbsp;"Imaš sledovanje?"
<BR>&nbsp;&nbsp;&nbsp;&nbsp;&nbsp;#Uvek ga nosim.#
<BR>&nbsp;&nbsp;&nbsp;&nbsp;&nbsp;"I ja. Hajde da jedemo. Onda na spavanje. Pričaćemo posle."
<BR>&nbsp;&nbsp;&nbsp;&nbsp;&nbsp;#Shvataš kakvim ozibljnim pravcem si pošao.#
<BR>&nbsp;&nbsp;&nbsp;&nbsp;&nbsp;"Dabre. Osećam se dobro, prvi put posle dosta vremena."
<BR>&nbsp;&nbsp;&nbsp;&nbsp;&nbsp;#Ne volim što tako malo razumem.#
<BR>&nbsp;&nbsp;&nbsp;&nbsp;&nbsp;"Čudno - meni se baš to dopada, u ovom trenutku."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
