<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. TRUNJE KAO VI
<P>&nbsp;&nbsp;&nbsp;&nbsp;&nbsp;Tobi je prolazio nevažnim bočnim hodnikom kada je osetio miris dima. Žmirnuo je, njušnuo - i trkom pošao za kiselim zadahom.
<BR>&nbsp;&nbsp;&nbsp;&nbsp;&nbsp;Hodnik je bio neosvetljen, kao da je neko namerno isključio fosfor. Pred sobom je video poigravanje plamena. Na zvezdanom brodu nema ničeg goreg od vatre - sagoreva najnužnije, vazduh, preteći da probije oplatu i pusti unutra gladni vakuum. Požurio je - i sapleo se preko čoveka koji je čučao kraj vatre.
<BR>&nbsp;&nbsp;&nbsp;&nbsp;&nbsp;Kad se pribrao, pod narandžastim plamenom razabrao je ljude okupljene oko velike hrpe kukuruzovine i suvih grančica. Plamen je bio sasvim mali, kontrolisan. Blistave oči poigravale su od svetlosti i svi su se nasmejali njegovom iznenađenju. "Sedibre! Rastereti se", doviknuo je neko.
<BR>&nbsp;&nbsp;&nbsp;&nbsp;&nbsp;Znao je da vatra ostavlja po tavanici masne fleke, jer na brodu su ih već imali bezbroj, ali razumeo je potrebu. Porodice su bile lutalice. Zajednička vatra ih vraća u vreme zaklona kome su svi verovali, čak i kad bi bili okruženi pretećim mrakom.
<BR>&nbsp;&nbsp;&nbsp;&nbsp;&nbsp;Prepustio se. Bilo je prijatno setiti se dugih pešačenja u detinjstvu, ledenih noći pod blistavim nebom. Dim mu je pekao oči. Pucketavi plamen je poigravao. Senke su preletale preko lica koja su mračno piljila u bekrajnu tajnu ognja.
<BR>&nbsp;&nbsp;&nbsp;&nbsp;&nbsp;"Izgledaš mi umoran, Tobi, momče", začuo je Cermov glas.
<BR>&nbsp;&nbsp;&nbsp;&nbsp;&nbsp;Tobi se iznenadio što je i Cermo tu, pa čak i Džoslin. Najviši brodski oficiri su se obično držali izdvojeno od ostalih. No, Cermo je bio tu, čučao je na snažnim butinama, u drevnom položaju lutalica. Tako si uvek spreman da, u slučaju iznenađenja, skočiš i kreneš. Ovde je to, naravno, bilo beskorisno, ali je predstavljalo prijatno sećanje na zajedničku prošlost, oprez i ranjivost.
<BR>&nbsp;&nbsp;&nbsp;&nbsp;&nbsp;"Radio sam u njivi", odgovorio je.
<BR>&nbsp;&nbsp;&nbsp;&nbsp;&nbsp;"Dobra žetva?"
<BR>&nbsp;&nbsp;&nbsp;&nbsp;&nbsp;"Asparagus. Uglavnom je propao."
<BR>&nbsp;&nbsp;&nbsp;&nbsp;&nbsp;"Bilo je vreme", zamišljeno je rekla Džoslin, "kad smo uzimali hranu i išli dalje."
<BR>&nbsp;&nbsp;&nbsp;&nbsp;&nbsp;Cermo je žalosno klimao. "Lovili smo, skupljali, napadali maške za sve što nam je bilo potrebno."
<BR>&nbsp;&nbsp;&nbsp;&nbsp;&nbsp;Po krugu se proneo žamor odobravanja. Tobi se iskezio. "Ma hajde - bio sam i ja tamo. Uvek smo bili na ivici nerava, maške su nam stalno bile za petama. Vredi truda što sad možemo da odahnemo, bar malo."
<BR>&nbsp;&nbsp;&nbsp;&nbsp;&nbsp;Cermo je odmahnuo glavom, i na vratu mu se videlo grčenje snažih mišića pod odsjajem pucketave vatre. "Bar nismo kopali po blatu. Da, u Citadeli Bišop bilo je i bašti - ali nismo bili crvi kopači. Bili smo slobodni. Priroda je sve gajila, a mi smo samo uzimali."
<BR>&nbsp;&nbsp;&nbsp;&nbsp;&nbsp;Tobi je znao otkuda ovo. Ljudi su uvek nostalgični za ružičastom prošlošću koju neprestano ulepšavaju. Pogotovo kad sadašnjost postane gusta. "Džoslin, sećaš se - uvek smo virili preko ramena i očekivali maške, jeli smo otpatke, bežali od jutra do mraka..."
<BR>&nbsp;&nbsp;&nbsp;&nbsp;&nbsp;"Po čemu je ovo drugačije?" uzvratila je.
<BR>&nbsp;&nbsp;&nbsp;&nbsp;&nbsp;Iz polutame se začuo još jedan ženski glas. "Maške su nas saterale u zamku." Petak, sudeći po naglasku.
<BR>&nbsp;&nbsp;&nbsp;&nbsp;&nbsp;Tobi je klimnuo. "Ali ovo je ljudski brod, i probijamo se nekako."
<BR>&nbsp;&nbsp;&nbsp;&nbsp;&nbsp;"Bežimo", ispravila ga je Džoslin. "One bubetine se bore umesto nas. Ali sada su zaostale, zadržavaju neke brodove maški - a mi bežimo."
<BR>&nbsp;&nbsp;&nbsp;&nbsp;&nbsp;"Hejbre", obrecnuo se Tobi, "Mnogonošci su tako hteli. Kvat je u dodiru sa njima, i kaže da su nam oni zaštitnica. Da bi shvatili šta je ovde najvažnije. Samo malo vremena, pa..."
<BR>&nbsp;&nbsp;&nbsp;&nbsp;&nbsp;"Upravo vremena više nemamo", ozibljno je rekao Cermo, umornog pogleda. "Već se zagrevamo, a još nismo ni stigli do tog galaktičkog mlaza."
<BR>&nbsp;&nbsp;&nbsp;&nbsp;&nbsp;"Hajde da malo verujemo Kapetanu", predložio je Tobi. "Možda je taj mlaz baš ono što nam je potrebno."
<BR>&nbsp;&nbsp;&nbsp;&nbsp;&nbsp;Džoslin se mračno nasmejala. "To? Pa to je samo stub gasa koji se hladi. Višak đubreta koje je uspelo da pobegne od crne rupe."
<BR>&nbsp;&nbsp;&nbsp;&nbsp;&nbsp;Tobi nije voleo što mora da brani oca, ali nešto ga je teralo da se protivi ovom dokonom, lenjom napadu. "Dajte mu vremena. Krećemo se, u formi smo, i..."
<BR>&nbsp;&nbsp;&nbsp;&nbsp;&nbsp;"Doveo nas je ovamo, a nema pojma šta hoće."
<BR>&nbsp;&nbsp;&nbsp;&nbsp;&nbsp;Jedan stariji muškarac je frknuo. "Milsim da on nije dovoljno pametan ni da prospe piškanjac iz čizme sa rupom na đonu i uputstvom na peti."
<BR>&nbsp;&nbsp;&nbsp;&nbsp;&nbsp;To je izazvalo glasan smeh.
<BR>&nbsp;&nbsp;&nbsp;&nbsp;&nbsp;"Čujte, svi mi volimo da malo provetirmo pluća", začuo se glas sa naglaskom Aduta. "Ali tamo odakle sam ja, svi smo morali da se držimo Kapetana."
<BR>&nbsp;&nbsp;&nbsp;&nbsp;&nbsp;Tobi je na to zaklimao glavom. "Ne bih da lažem da su stvari bolje nego što jesu. Ali dabre - moramo da budemo zajedno."
<BR>&nbsp;&nbsp;&nbsp;&nbsp;&nbsp;Sada su glasovi dopirali sa svih strana; neki su se protivili, neki ga podržavali. Porodice sa Aduta bile su za Kilina, čvrsto kao čelik. Bišopovi su nastavili da blate Kapetana, mada je bio jedan od njihovih.
<BR>&nbsp;&nbsp;&nbsp;&nbsp;&nbsp;Okolna tama i miris dima olakšavali su ljudima da govore, da se oslobode napetosti kroz oštre reči. Kukuruzovina je davala sladak dim, pišteći i pucketajući. Razgovor je polako postajao sve zamišljeniji, izgubio je oštrinu kad su ljudi glasno uzrekli ono čega su se plašli, prepoznali strahove i vratili ih u mentalne džepove gde svi čuvaju mračne trenutke. Vatra je obavila svoje, i njena plavičasta magla učinila je nišu toplijim, ljudskijim mestom.
<BR>&nbsp;&nbsp;&nbsp;&nbsp;&nbsp;Kada se preko koma začuo poziv za Tobija, nije mu se odlazilo. Ali poziv je bio sa mosta, i zato je požurio.
<BR>&nbsp;&nbsp;&nbsp;&nbsp;&nbsp;Uz put je prošao kraj zidnog ekrana. Plavi mlaz je sad lebdeo pred njima, stremeći uvis, daleko iznad plamenog zlata i crvenila divljeg diska, koji je ostao daleko dole. Vazduh se talasao od suve vreline. Brodom se pronosilo čudno brujanje, nalik na daleku bas notu. Tobi je od toga postajao nervozan. Kad je stigao na most, nije se začudio što je zatekao oca umornog i mračnog, uniforme izgužvane od dugog nošenja.
<BR>&nbsp;&nbsp;&nbsp;&nbsp;&nbsp;"Tobi! Potreban si."
<BR>&nbsp;&nbsp;&nbsp;&nbsp;&nbsp;"Uf, što?" Svi su izgledali zauzeti, ali na ekranima nije bilo ničeg novog.
<BR>&nbsp;&nbsp;&nbsp;&nbsp;&nbsp;"Ono." Kilin je pokazao duge niti ružičastog gasa koje su se protezale duž mlaza. 'Argo' se već zarivao u njih. Već su ih ranije viđali, mada su ove pulsirale od neumorne energije.
<BR>&nbsp;&nbsp;&nbsp;&nbsp;&nbsp;"Da? Opet vatromet."
<BR>&nbsp;&nbsp;&nbsp;&nbsp;&nbsp;"Ne baš. Već sam pričao ranije sa njima."
<BR>&nbsp;&nbsp;&nbsp;&nbsp;&nbsp;"Pričao?" Otac je stvarno predugo bez odmora.
<BR>&nbsp;&nbsp;&nbsp;&nbsp;&nbsp;"Pre više godina, i možda se ne sećaš. Glas sa neba."
<BR>&nbsp;&nbsp;&nbsp;&nbsp;&nbsp;"A?" Tobi je zatresao glavom. Toliko toga se dešavalo, a on je razumeo tako malo.
<BR>&nbsp;&nbsp;&nbsp;&nbsp;&nbsp;"Magnetni um. To je ovo."
<BR>&nbsp;&nbsp;&nbsp;&nbsp;&nbsp;Tobi se sad setio.
<BR>&nbsp;&nbsp;&nbsp;&nbsp;&nbsp;Pre više godina, stajao je u kamenoj dolini dok su rasute žute i zelene pruge poigravale po nebu nalik na prste koji traže. Pretraživale su ustalasani vazduh i konačno ih našle. Vrele niti vibrirale su kao ljutiti vetar, govoreći preko čulnog ulaza koji je svakom ugrađen u zadnji deo lobanje.
<BR>&nbsp;&nbsp;&nbsp;&nbsp;&nbsp;Inteligencija koja živi, ko zna kako, u srebrnastim zračenjima. Obraćala se Kilinu - iako je čitava Porodica mogla da čuje kako ogromni um prenosi poruku sa neba. Tobi se setio toga u trenutku, onako kako topli miris kuhinje može da donese majčin živahni glas dugo pošto...
<BR>&nbsp;&nbsp;&nbsp;&nbsp;&nbsp;Stresao se. Sećanja na daleko detinjstvo, u veseloj izdvojenosti Citadele, uvek su mogla da ga obuzmu.
<BR>&nbsp;&nbsp;&nbsp;&nbsp;&nbsp;Ali ovo nije bio dobar trenutak. To su dečija sećanja, a on mora prestati da razmišlja kao dete.
<BR>&nbsp;&nbsp;&nbsp;&nbsp;&nbsp;Usredsredio se na ogromni, nitasti sjaj koji je rastao pred 'Argom', i naterao sebe da progovori. "Otkud znaš? Mislim, ovo bi mogla da bude i nekakva munja ili tako nešto."
<BR>&nbsp;&nbsp;&nbsp;&nbsp;&nbsp;Kilin se prazno osmehnuo. "Verovatno i jeste to. Živa munja, isto kao što smo ti i ja hodajuće hrpe kontrolisanog plamena. To nas tera da hodamo, mislimo, radimo. Kiseonik sagoreva našu hranu, reče neki moj Aspekt. Ova stvar koristi struju, stvorenu u onom disku dole."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Pojmatija. Ali energija je energija, i koliko ja znam, ova stvar je naučila da koristi magnetna polja, da ih slaže u nešto nalik na telo."
<BR>&nbsp;&nbsp;&nbsp;&nbsp;&nbsp;Tobi je voleo da ispadne mudar i sposoban pred brodskim oficirima, ali pruge pred 'Argom' nisu ličile ni na šta njemu poznato. "A?"
<BR>&nbsp;&nbsp;&nbsp;&nbsp;&nbsp;Kilin je slegnuo ramenima. "Imam neko bockavo osećanje, kao da me neko ispituje." Odmahnuo je glavom. "Teško je objasniti, ali isto je kao pre. Magnetni um se drži na okupu pomoću magnetnih polja. Ili on možda jeste magnetno polje. A živi negde ovde, pa..."
<BR>&nbsp;&nbsp;&nbsp;&nbsp;&nbsp;Tobi je preke tabana osetio duboko brujanje. Isprva je pomislio da to brod ubrzava, opirući se stalnoj gravitaciji u ovom haosu mase i svetla. A onda je primetio da brujanje dolazi i nestaje, u sporom ritmu. Sad ga je osećao i preko ruku i ušiju. Pulsiranje. Potom se čudna vibracija popela uz masivne zidove i ispunila most svojim teškim prisustvom.
<BR>&nbsp;&nbsp;&nbsp;&nbsp;&nbsp;Daj znak ako razumeš.
<BR>&nbsp;&nbsp;&nbsp;&nbsp;&nbsp;Glas je bio čvrst, granitan, ogroman.
<BR>&nbsp;&nbsp;&nbsp;&nbsp;&nbsp;"Nije kao pre", šapnuo je Kilin. "Onda je koristio naša čula. A sada - gledaj, čitava soba bruji."
<BR>&nbsp;&nbsp;&nbsp;&nbsp;&nbsp;Zadužen sam specifičnim zadatkom. Ako pripadate plemenu Bišop, oglasite se.
<BR>&nbsp;&nbsp;&nbsp;&nbsp;&nbsp;Most je bio ogromni pojačivač veličanstvenog, dubokog glasa; zidovi su odzvanjali i podrhtavali kao u zvučniku. Tobi se pitao kako to može da izvede nešto što se sastoji samo od magnetnih polja, bez materije i težine.
<BR>&nbsp;&nbsp;&nbsp;&nbsp;&nbsp;Kilin je izgledao sateran u ugao, tako okružen glasom. Ali odgovorio je. "Mi smo Bišopi. Ja sam Kilin. Sećaš se?"
<BR>&nbsp;&nbsp;&nbsp;&nbsp;&nbsp;Znači, jeste. Ja ništa ne zaboravljam, i čuvam plime vremena drevnijeg nego što vi to možete da shvatite u krivinama i čvorovima svog bića. Sećam se tvog posebnog ravnog mirisa i pljosnate, nagnute ličnosti. Dobro - poslali su me da te obiđem.
<BR>&nbsp;&nbsp;&nbsp;&nbsp;&nbsp;"Ko to?" upitao je Kilin. Posada mosta stajala je kao u transu, i glas nije obraćao pažnju na njih.
<BR>&nbsp;&nbsp;&nbsp;&nbsp;&nbsp;Tražim još nekog. Naziv je "Tobi", i mora biti sa tobom da bi primio dalje podatke iz unutrašnje oblasti.
<BR>&nbsp;&nbsp;&nbsp;&nbsp;&nbsp;"Tu sam!" povikao je Tobi.
<BR>&nbsp;&nbsp;&nbsp;&nbsp;&nbsp;Jesi? Da okusim... Tako ste mali, a svako ima posebnu aromu, poseban ugao. Kakvo besmisleno obilje!
<BR>&nbsp;&nbsp;&nbsp;&nbsp;&nbsp;"Mi smo različiti ljudi!" pobunio se Tobi.
<BR>&nbsp;&nbsp;&nbsp;&nbsp;&nbsp;Proželi su ga talasavi šiljci, brzi ko struja, puni nagoveštaja bola. Pregledali su ga. Onda su nestali.
<BR>&nbsp;&nbsp;&nbsp;&nbsp;&nbsp;Ti si ukus sa nazivom "Tobi" - vaše životinjske osobine odgovaraju genetskom popisu, ma koliko grub bio. Stvaranje je tako trivijalno raznoliko, i obdarilo je svakog od vas posebnim geno-mirisom i prelivima senki. Kakvo traćenje prirodne veštine! Detaljni i vešti prelazi, bespotrebno umnoženi, vode sistem u propast.
<BR>&nbsp;&nbsp;&nbsp;&nbsp;&nbsp;"Mi se sebi sasvim dopadamo", ljutito je rekao Tobi.
<BR>&nbsp;&nbsp;&nbsp;&nbsp;&nbsp;Tačno. Sve je iluzija. Ipak, moram da izvestim da si tu. Onda se nadam da ću biti oslobođen ove obaveze i gnjavaže.
<BR>&nbsp;&nbsp;&nbsp;&nbsp;&nbsp;"Čekaj!" povikao je Tobi. "Šta je sve ovo? Ko želi da zna?"
<BR>&nbsp;&nbsp;&nbsp;&nbsp;&nbsp;Moć koja prebiva dublje unutra.
<BR>&nbsp;&nbsp;&nbsp;&nbsp;&nbsp;"Dobro, kakva?"
<BR>&nbsp;&nbsp;&nbsp;&nbsp;&nbsp;Nije sačinjena od hladnih, mrtvih čestica materije kao ova gde vi obitavate. Moć koja me šalje ovim poslom govori mi preko mojih nogu, koje počivaju u toplom ognjištu diska plazme.
<BR>&nbsp;&nbsp;&nbsp;&nbsp;&nbsp;"Dabre." Tobi je bio uporan. "Znači, to je disk plazme?" Šta god to značilo.
<BR>&nbsp;&nbsp;&nbsp;&nbsp;&nbsp;Obitava negde ispod mene, u olujama stvorenoj veličanstvenosti, ali ovako veliko biće kao ja ne može je spoznati.
<BR>&nbsp;&nbsp;&nbsp;&nbsp;&nbsp;Sad je razgovor preuzeo Kilin. "Rekao si, pre mnogo godina, da ovo ima neke veze sa mojim ocem."
<BR>&nbsp;&nbsp;&nbsp;&nbsp;&nbsp;Godina? Ne poznajem taj termin...
<BR>&nbsp;&nbsp;&nbsp;&nbsp;&nbsp;"To je veći deo našeg sadašnjeg životnog doba. Ja sam..."
<BR>&nbsp;&nbsp;&nbsp;&nbsp;&nbsp;Ali u kojem "sadašnjem" vi obitavate? Trajanje, udaljenost - to su tako primitivni izrazi.
<BR>&nbsp;&nbsp;&nbsp;&nbsp;&nbsp;Kilin je bio primetno zbunjen. "Slušaj, je li moj otac..."
<BR>&nbsp;&nbsp;&nbsp;&nbsp;&nbsp;Tako sićušni oblici kao vi ne mogu obitavati u kovitlacu energije kraj mojih nogu. Ali ti izrazi i imena dolaze talasajući uz mene, duž vodova moje ličnosti. Kada je takav podatak ubačen u moj večni splet znanja-čvorova, i prema tome od kada potiče, to ne mogu da znam. Nekad je tamo bilo oblika sličnih vama, da - prljavih i primitivnih. Njihovo trajanje u oblasti ogromnih sudara-nemerljivosti sasvim je neverovatno.
<BR>&nbsp;&nbsp;&nbsp;&nbsp;&nbsp;"Hoćeš da kažeš da je mrtav?" oštro je upitao Kilin.
<BR>&nbsp;&nbsp;&nbsp;&nbsp;&nbsp;Sitni životi blesnu kao plamen pod mojim stopalima. Moja svrha je da zadržim ovo polje-oblik iznad smrtnosti i njenih sitnih pitanja. Ne mogu da registrujem sitne krajeve, kao što životinje poput vas ne mogu da osete zrna peska preko kojih gaze.
<BR>&nbsp;&nbsp;&nbsp;&nbsp;&nbsp;"Je li on..."
<BR>&nbsp;&nbsp;&nbsp;&nbsp;&nbsp;Odlazim. Ako moć u dubini želi više, ponovo ću vas dodirnuti.
<BR>&nbsp;&nbsp;&nbsp;&nbsp;&nbsp;"Čekaj! Moramo da znamo šta da radimo ovde, kako da izbegnemo..."
<BR>&nbsp;&nbsp;&nbsp;&nbsp;&nbsp;Vibriranje zidova mosta se prekinulo, ostavivši za sobom tajac.
<BR>&nbsp;&nbsp;&nbsp;&nbsp;&nbsp;Kilin je podigao ruke, psujući, a onda je tresnuo pesnicom po zidu. Bolan udar.
<BR>&nbsp;&nbsp;&nbsp;&nbsp;&nbsp;To je zapanjilo Tobija više nego nagli odlazak Magnetnog uma. Shvatio je koliko je otac na granici, koliko je očajan ispod staložene spoljašnjosti.
<BR>&nbsp;&nbsp;&nbsp;&nbsp;&nbsp;"Tata - šta je to značilo? Šta..."
<BR>&nbsp;&nbsp;&nbsp;&nbsp;&nbsp;"Proklet bio ako znam. Ta stvar misli da smo mi mravi."
<BR>&nbsp;&nbsp;&nbsp;&nbsp;&nbsp;"Pa, ni mi ne pričamo mnogo sa mravima", razumno je rekao Tobi, nadajući se da će uspeti da odagna od Kilina to smrknuto, preko raspoloženje. Malo je razmislio i dodao za sebe - osim sa Kvat.
<BR>&nbsp;&nbsp;&nbsp;&nbsp;&nbsp;"Pitam se je li to moguće. Moj otac, Abraham, ovde?"
<BR>&nbsp;&nbsp;&nbsp;&nbsp;&nbsp;"Ne vidim kako. Nismo našli njegovo telo u Citadeli - ali morali smo da žurimo, nije bilo mnogo vremena." Odmahnuo je glavom, obuzet umorom. "To je bilo vrlo davno, i vrlo daleko."
<BR>&nbsp;&nbsp;&nbsp;&nbsp;&nbsp;Tobi je sve ponovo osetio. Čelik otkinut sa kamena, urušene tavanice, ruševine i zdrobljen nameštaj, otrgnute živote. Dim sa pucketavih vatri. Lepe građevine zdrobljene u šljaku. Krv u potocima. Sve tamnije crvene pruge na zdrobljenim zgradama. Čudnu tišinu pošto su letelice maški otišle. Vetar kako huji kroz razrušene ograde.
<BR>&nbsp;&nbsp;&nbsp;&nbsp;&nbsp;I oca kako luta po ruševinama. Abrahame! vikao je. Ponovo i ponovo. Ime se gubilo u besnom vetru i kovitlacima dima.
<BR>&nbsp;&nbsp;&nbsp;&nbsp;&nbsp;Brzo se vratio iz bolnih sećanja. Gledao je oca kako žmirka, upalog lica, i kako se polako pribira.
<BR>&nbsp;&nbsp;&nbsp;&nbsp;&nbsp;"Mislio sam da je mrtav", potreseno je rekao Kilin. "Morao je da bude."
<BR>&nbsp;&nbsp;&nbsp;&nbsp;&nbsp;Tobi je na njegovom licu video koliko želi da poveruje da je Abraham tu, da Magnetni um zna više od njih. Ali bilo je očito da su Umu ljudi odvratni, i da neće ni prstom maći da im pomogne.
<BR>&nbsp;&nbsp;&nbsp;&nbsp;&nbsp;Tek potom se setio da Um nema prste, nego samo elektromagnetne pritiske i talase. Ali zar nije rekao da ima noge?
<BR>&nbsp;&nbsp;&nbsp;&nbsp;&nbsp;Kada im se Um ranije obraćao, još na Adutu, rekao je da je on inteligencija koja se oslobodila materije, i živi samo u stanjima usklađenim sa magnetnim poljima. Ta stanja očito dugo traju. Um je izgleda smatrao da je besmrtan. Setio se kako se Kilin nasmejao. "Zauvek je vrlo dugo vreme", rekao je, jer Um je možda ogroman i moćan, ali sigurno je i jadan i konačan. I zato je bilo još teže govoriti sa njim. Bog ih, barem, ne bi vređao.
<BR>&nbsp;&nbsp;&nbsp;&nbsp;&nbsp;"Slušaj, tata, šta ćeš sada?" Možda bi u trenutku ovakve otvorenosti Kilin rekao šta zaista misli.
<BR>&nbsp;&nbsp;&nbsp;&nbsp;&nbsp;"Sada?" Kilin je pogledao sina kao da ga je tek sad primetio. "Idemo u mlaz. Da vidimo kako je tamo."
<BR>&nbsp;&nbsp;&nbsp;&nbsp;&nbsp;"Zašto? Možemo li tuda da pobegnemo?"
<BR>&nbsp;&nbsp;&nbsp;&nbsp;&nbsp;Kilin ga je čudno pogledao. "Taj gas izvire prilično brzo. Daće nam potisak, možda će nas malo i zakloniti. Biće teško da nas otkriju."
<BR>&nbsp;&nbsp;&nbsp;&nbsp;&nbsp;"Mogli bismo njime napolje?"
<BR>&nbsp;&nbsp;&nbsp;&nbsp;&nbsp;"Možbit."
<BR>&nbsp;&nbsp;&nbsp;&nbsp;&nbsp;Tobi se iskezio. "Super. Posadi će biti drago da to čuje."
<BR>&nbsp;&nbsp;&nbsp;&nbsp;&nbsp;"Oh? Otkud to?"
<BR>&nbsp;&nbsp;&nbsp;&nbsp;&nbsp;"Brinu se, misle da hoćeš da ideš sve dublje unutra, bez obzira na sve."
<BR>&nbsp;&nbsp;&nbsp;&nbsp;&nbsp;Kilin ništa nije rekao. "Ne kažem da će ovo sa mlazom uspeti. Pokušaćemo, to je sve."
<BR>&nbsp;&nbsp;&nbsp;&nbsp;&nbsp;"Da, tata, da - ali ima nade, tačno?"
<BR>&nbsp;&nbsp;&nbsp;&nbsp;&nbsp;Kilin je dugo zurio u sina, a preko lica su mu se osećanja smenjivala takvom brzinom da Tobi nije uspevao da ih razabere. "Možbit. Možbit."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
