<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. BLEDE OGROMNOSTI
<P>&nbsp;&nbsp;&nbsp;&nbsp;&nbsp;Tobi je gledao kako se pred njihovom letelicom širi Svećnjak, već ogroman i zlokoban, a i dalje je prilazio, rastao, ispunjavao čitav svemir. Njegove blede ogromnosti širile su se na sve strane, pretvarajući se u blistave nosače i kule, velike kapije i prostrane ulaze, a uzvitlane perspektive odvlačile su pogled u vrtoglave dubine.
<BR>&nbsp;&nbsp;&nbsp;&nbsp;&nbsp;- Ljudi su napravili ovo? - poslao je preko koma.
<BR>&nbsp;&nbsp;&nbsp;&nbsp;&nbsp;Kilin je mračno odgovorio. - Nekada smo bili mnogo veći. -
<BR>&nbsp;&nbsp;&nbsp;&nbsp;&nbsp;Kapetan je bio u istoj letelici. Otkako su poslednji put razgovarali, izgleda da je želeo da Tobi bude uz njega kad god je to bilo moguće. Cermo je pilotirao, jer ovo je bila komandna letelica. Tobiju nije promaklo to da je time što je ovde bio raspoređen vrlo efikasno zamrznut, jer neće moći da se 'muva okolo', kako je Cermo opisao onaj izlet sa Kvat. S druge strane, ova letelica će najverovatnije doći do najzanimljivijih otkrića.
<BR>&nbsp;&nbsp;&nbsp;&nbsp;&nbsp;Kad su se porodične letelice približile, na rampama i velikim krilima Svećnjaka mogli su da razaberu tragove starosti. Na masivnim pločama koje su izdaleka izgledale čvrste kao keramika sada su se videle rupe, crni ožiljci, veliki, krzavi krateri. Oko Galaktičkog središta neprekidno kruži ogromna količina otpada. Čak i sićušne čestice, kada jure nekoliko stotina kilometara u sekundi, mogu da iskopaju podublju rupu.
<BR>&nbsp;&nbsp;&nbsp;&nbsp;&nbsp;Tobi je posmatrao kako rošavo lice stiče sve više pojedinosti dok su se približavali. On je imao sličan problem - bubuljice koje narušavaju dostojanstvo, ali verovatno će ga to brzo proći. Pubertetski problem. Ovde kao da su se pojavile kosmičke akne, pomislio je, a one nikada neće nestati. Ali da li to znači da ovde više niko ne živi?
<BR>&nbsp;&nbsp;&nbsp;&nbsp;&nbsp;Sad su već bili blizu. Osećao je da na kom linijama raste nestrpljenje. Posada je prigušenim glasovima slala obaveštenja da je sve čisto. Niko nije otkrio ni najslabiji signal sa Svećnjaka.
<BR>&nbsp;&nbsp;&nbsp;&nbsp;&nbsp;Upotrebio je blokiranu Ličnost Šibo da integriše pozive. Bilo je zgodno imati unutrašnjeg slugu koji će slušati jednu poruku dok Tobi pazi na drugu.
<BR>&nbsp;&nbsp;&nbsp;&nbsp;&nbsp;Kvat je to takođe mogla, sama od sebe. Tobi je znao da je njen um drugačije organizovan, tako da paralelno obrađuje ulazne podatke. Kvat je govorila da ima 'podumove'. Svi od njih obavlja svoj posao, onako kako Tobi može istovremeno da jede jabuku i čita knjigu. No, Kvatini podumovi sve čuvaju i mogu da 'prikaže film' u svakom trenutku.
<BR>&nbsp;&nbsp;&nbsp;&nbsp;&nbsp;Baš zato bi Kvat bila najbolja za ovaj posao - ali ona nije htela da pođe. #Ne bih mogla da tako izbliza prisustvujem povratku kući#, javila je.
<BR>&nbsp;&nbsp;&nbsp;&nbsp;&nbsp;Kilin joj je objasnioo da ovaj Svećnjak nikako nije dom Porodice Bišop, pošto je užasno drevan. No, Kvat nije popuštala. Javila je nešto o 'intimnim opažanjima' i više se nije oglasila.
<BR>&nbsp;&nbsp;&nbsp;&nbsp;&nbsp;Pojavila se Tobijeva Ličnost Šibo, nalik na golicavo prisustvo.
<BR>&nbsp;&nbsp;&nbsp;&nbsp;&nbsp;Sve letelice su u optimalnoj poziciji, vidi se na 3D skanu. Nema neobjašnjivih elektromagnetnih zračenja. Svećnjak je izgleda mrtav.
<BR>&nbsp;&nbsp;&nbsp;&nbsp;&nbsp;Tobi je navikao da mu se Šibo obraća direktno i bezlično. Dok je bila živa, bila mu je drug, ali njena Ličnost bila je zatvorena. Nije pomenula ni onaj skorašnji razgovor sa Kilinom. Obratio joj se umom. "Hej, misliš da je ovo dobra ideja?"
<BR>&nbsp;&nbsp;&nbsp;&nbsp;&nbsp;Ne naročito. Maške verovatno očekuju da ovako veličanstveno mesto povremeno privuče posetioce. A maške planiraju daleko unapred.
<BR>&nbsp;&nbsp;&nbsp;&nbsp;&nbsp;"Šta bi ti uradila?"
<BR>&nbsp;&nbsp;&nbsp;&nbsp;&nbsp;Poslala jednu osobu. Manji rizik.
<BR>&nbsp;&nbsp;&nbsp;&nbsp;&nbsp;"Hmmm, zvuči razumno. Ali nije u našem stilu."
<BR>&nbsp;&nbsp;&nbsp;&nbsp;&nbsp;Porodica Bišop je uvek bila žustra. Možda su zato i preživeli.
<BR>&nbsp;&nbsp;&nbsp;&nbsp;&nbsp;Tobi se setio da je Šibo pripadala Porodici Najt, koju su uništile maške. A rođena je u Porodici Pion. "Pa, oduvek sam želeo da vidim jedan Svećnjak. Kao i svi ostali, valjda."
<BR>&nbsp;&nbsp;&nbsp;&nbsp;&nbsp;Maške znaju i to. Ali verujem da tvog oca ne vodi samo radoznalost.
<BR>&nbsp;&nbsp;&nbsp;&nbsp;&nbsp;"Nego šta još?"
<BR>&nbsp;&nbsp;&nbsp;&nbsp;&nbsp;Samo nagađam. Videćemo.
<BR>&nbsp;&nbsp;&nbsp;&nbsp;&nbsp;Ova mirna, tajanstvena izdvojenost bila je tipična za Šibo. Većina Aspekata jedva je čekala da priča, da se opet uključi u huku i buku pravog sveta. Šibo je bila staložena, za razliku od Isaka i ostalih. Možda je to odlika Ličnosti uopšte, ali Tobi je pretpostavljao da je to prosto duboka osobina izuzetne osobe kakva je ona bila. Iako je prava majka za njega i dalje predstavljala čvrstu, jasnu uspomenu, Šibo mu je bila majka tokom dugih godina lutanja sa Porodicom.
<BR>&nbsp;&nbsp;&nbsp;&nbsp;&nbsp;Tobi je slegnuo ramenima i preneo poruku da su letelice u poziciji, okupljene kao pčele oko slona.
<BR>&nbsp;&nbsp;&nbsp;&nbsp;&nbsp;Kilin je kruto klimnuo. - Ekipe napred! -
<BR>&nbsp;&nbsp;&nbsp;&nbsp;&nbsp;Letelice oko Svećnjaka krenule su ka unutra. Nije bilo nikakvog vidljivog pokreta da ih dočeka.
<BR>&nbsp;&nbsp;&nbsp;&nbsp;&nbsp;Letelice su skliznule u otvorene ulaze. Tobi je sortirao poruke i prenosio Kilinu najvažnije. Razgovor je neprekidno trajao. Bišopovi su uvek bili brbljiva gomila.
<BR>&nbsp;&nbsp;&nbsp;&nbsp;&nbsp;- Izgleda da ovde imamo veliki, otvoreni auditorijum. Vide se oštećenja od plamena.
<BR>&nbsp;&nbsp;&nbsp;&nbsp;&nbsp;- Da, mora da su se borili duž čitavog prolaza. Velike rupe u zidovima. -
<BR>&nbsp;&nbsp;&nbsp;&nbsp;&nbsp;- Ovde je zdrobljen čitav odeljak. -
<BR>&nbsp;&nbsp;&nbsp;&nbsp;&nbsp;- Sve je pod vakuumom. Nema vazdušnog pritiska. -
<BR>&nbsp;&nbsp;&nbsp;&nbsp;&nbsp;- Spržene stambene prostorije. Po visini vrata rekao bih da su bili prilično nizak svet. -
<BR>&nbsp;&nbsp;&nbsp;&nbsp;&nbsp;- Kan'da nema tragova skorašnje upotrebe. -
<BR>&nbsp;&nbsp;&nbsp;&nbsp;&nbsp;- Tačno. Baš sam proverila uzorke spaljenog nameštaja u jednom stanu. Moji Aspekti kažu da starost izotopa govori da je sve staro - najmanje dvadeset hiljada godina. -
<BR>&nbsp;&nbsp;&nbsp;&nbsp;&nbsp;- Je li neko našao nekakve zapise? -
<BR>&nbsp;&nbsp;&nbsp;&nbsp;&nbsp;- Ne. Neko je već sve počistio. -
<BR>&nbsp;&nbsp;&nbsp;&nbsp;&nbsp;- Hvatam tragove električne aktivnosti. Nešto ovde još radi. -
<BR>&nbsp;&nbsp;&nbsp;&nbsp;&nbsp;Kilin se tu nadovezao. - Pažljivo nastavite. Možda ima maški. -
<BR>
<BR>&nbsp;&nbsp;&nbsp;&nbsp;&nbsp;Tobi je smatrao da bi maške teško ostale u ljudskoj građevini, čak i u ovako veličanstvenoj ruševini. No, on je ipak imao manje iskustva nego otac i ostali veterani iz redova Bišopovih. Bila mu je poznata duga istorija izdaja, prekršenih dogovora, zaseda i potera i usputnih uništavanja, ali baš tako - kao istorija. Ovi muškarci i žene doživeli su mnogo toga; neki su imali preko sto godina i još su se borili, još snažni i spremni da ne popuste pred maškama.
<BR>&nbsp;&nbsp;&nbsp;&nbsp;&nbsp;- Bože, borili su se svuda okolo. -
<BR>&nbsp;&nbsp;&nbsp;&nbsp;&nbsp;- Da, uništeno je. Počišćeno. -
<BR>&nbsp;&nbsp;&nbsp;&nbsp;&nbsp;- Neko je izvukao sve metale. Kao da su ga maške skupljale. Ima tipičnih tragova hvataljki. -
<BR>&nbsp;&nbsp;&nbsp;&nbsp;&nbsp;- Groblje, a ne grad. -
<BR>&nbsp;&nbsp;&nbsp;&nbsp;&nbsp;- Sve su počistile. Kao Arkologiju Blejn na Snegobaru, sećate se? -
<BR>&nbsp;&nbsp;&nbsp;&nbsp;&nbsp;I Tobi se sećao. Planinario je tuda, trajalo je dva dana, na prvom velikom izlasku sa Kilinom i dedom, Abrahamom. Arkologija Blejn bila je za Bišopove mesto velikog poštovanja, vredna poludnevnog skretanja sa puta ka cilju, fabrici maški u kojoj su se nalazile korisne hranljive stvari. Veličanstvena ruševina zadivila je Tobija. Logorovali su tamo preko noći, iako je Abraham gunđao zbog opasnosti od zasede maški. Tobi je lutao uništenim ulicama, pronalazeći u senkama nagoveštaje nekadašnjeg života. Arkologija mu se činila kao zaklonjeno mesto, puna mira, tišine i zauvek izgubljenih uspomena. Uspomena na prometne avenije i susede, na duga popodneva ispunjena dokolicom, na bosonogu zabavu i šaputavu eleganciju - grad. Pokušao je da to kaže Kilinu i Abrahamu, i dok je govorio o veličanstvenosti čitavog mesta obojica odraslih su odvratili pogled, odjednom mračnih i upalih lica. Kada ih je Tobi upitao zašto, Abraham je tužno rekao da ga je jedan stari Aspekt upravo podsetio da Blejnovi uopšte nisu bili pravi primer razdoblja Visokih Arkologija. Ovo mesto bilo je više kao logor za izbeglice, pošto su zaista veličanstvena mesta već bila uništena. A i Kilin je na to klimnuo.
<BR>&nbsp;&nbsp;&nbsp;&nbsp;&nbsp;Logor za izbeglice. A Citadela Bišop bi mogla da se smesti na sportski stadion.
<BR>&nbsp;&nbsp;&nbsp;&nbsp;&nbsp;Tobi se setio tog davnog trenutka. A onda je sve nestalo, onako kako vetar odnosi razgovore.
<BR>&nbsp;&nbsp;&nbsp;&nbsp;&nbsp;- Sve je ovde. Koncertne sale, tržnice, fabrike, bolnice, veliki otvori za liftove. -
<BR>&nbsp;&nbsp;&nbsp;&nbsp;&nbsp;- I uništeni parkovi. Mora da je nekad bilo lepo. -
<BR>&nbsp;&nbsp;&nbsp;&nbsp;&nbsp;- Čekaj malo, evo vazdušne ustave. -
<BR>&nbsp;&nbsp;&nbsp;&nbsp;&nbsp;- Isprobaj aktivnost - javio se na to Kilin.
<BR>&nbsp;&nbsp;&nbsp;&nbsp;&nbsp;- Ne hvatam ništa električno. -
<BR>&nbsp;&nbsp;&nbsp;&nbsp;&nbsp;- Isprobaj zaptivke - javio je Kilin.
<BR>&nbsp;&nbsp;&nbsp;&nbsp;&nbsp;- Izgledaju u redu. Nedirnuti su. -
<BR>&nbsp;&nbsp;&nbsp;&nbsp;&nbsp;- Stavi robota na kontrole i povuci se, daleko. Onda otvori zaptivku. -
<BR>&nbsp;&nbsp;&nbsp;&nbsp;&nbsp;- Dabre, radim tako... -
<BR>&nbsp;&nbsp;&nbsp;&nbsp;&nbsp;Stizali su novi izveštaji, o drugim uništenim lepotama. Tobi je pažljivo slušao, odmah brišući one koji su se ponavljali. Usmerio je pažnju na ekipu kraj vazdušne ustave. Čeznuo je da bude sa njima, da razgleda.
<BR>&nbsp;&nbsp;&nbsp;&nbsp;&nbsp;- Otvorili smo je. Puna je. -
<BR>&nbsp;&nbsp;&nbsp;&nbsp;&nbsp;- Kakav je gas? - upitao je Kilin.
<BR>&nbsp;&nbsp;&nbsp;&nbsp;&nbsp;- Običan vazduh. Hemo-senzori kažu da je dobar, nije otrovan. -
<BR>&nbsp;&nbsp;&nbsp;&nbsp;&nbsp;Cermo se na to namrštio. - Dobar vazduh posle toliko vremena? -
<BR>&nbsp;&nbsp;&nbsp;&nbsp;&nbsp;- Možda vazdušni sistemi još rade - rekao je Tobi.
<BR>&nbsp;&nbsp;&nbsp;&nbsp;&nbsp;- A možda rade i druge stvari - rekao je Kilin sa nelagodnošću.
<BR>&nbsp;&nbsp;&nbsp;&nbsp;&nbsp;- Sve izgleda dobro - javljala je ekipa kraj ustave. - Kapetane, da uđemo? -
<BR>&nbsp;&nbsp;&nbsp;&nbsp;&nbsp;- Dabre - odgovorio je Kilin. - Ali polako. -
<BR>&nbsp;&nbsp;&nbsp;&nbsp;&nbsp;- Kapetane - javio se Cermo, - u toj ekipi ih je samo troje. Moraće da se razdvoje. -
<BR>&nbsp;&nbsp;&nbsp;&nbsp;&nbsp;- Aha. - Kilin je oklevao samo za trenutak. - Ali nemamo rezerve. Pođi ti, Cermo. Ti se postaraj za vezu. -
<BR>&nbsp;&nbsp;&nbsp;&nbsp;&nbsp;- Pusti mene, tata, - rekao je Tobi. - Mogu da pratim kom i dok sam u pokretu. -
<BR>&nbsp;&nbsp;&nbsp;&nbsp;&nbsp;Kilin je odmahnuo glavom. Tobi se iznenadio kad se oglasio i Cermo. - Što se mene tiče, u redu. Dobro bi mi došla pomoć. -
<BR>&nbsp;&nbsp;&nbsp;&nbsp;&nbsp;Tobi je shvatio da to Cermo pokušava da umanji napetost između njih dvojice, time što bi odvojio Tobija od očevog pritiska. Možda je i Kilin to želeo, jer je, kako mu se učinilo, prihvatio sa olakšanjem. - Hm. Pa dobro. - Potom je brzo prešao na druge stvari.
<BR>&nbsp;&nbsp;&nbsp;&nbsp;&nbsp;Čim se Tobi našao na Svećnjaku, osetio je da mu puls ubrzava. Pratili su tragače na unutrašnjoj strani vizira kacige. 'Argovi' kompjuteri već su sklopili grubu trodimenzionalnu mapu ovog ogromnog ostatka, koristeći podatke istraživačkih ekipa. Vodili su Tobija i Cerma mračnim ulicama, niz tunele, kroz uništene hodnike nezamislive starosti. Žurili su kroz potpunu tamu, vođeni svetlima sa kacige.
<BR>&nbsp;&nbsp;&nbsp;&nbsp;&nbsp;Tobi je usput primećivao iskidanu odeću, uništene fabrike, prerovane kancelarije. Svaki pogled pružao je trenutne poruke o životu pod opsadom, izubljenom već milenijumima, koji je za sobom ostavio samo bedne ostatke.
<BR>&nbsp;&nbsp;&nbsp;&nbsp;&nbsp;Stigli su do širom otvorene vazdušne ustave. Pred reflektorima sa kaciga ugledali su ženu iz posade, koja im je mahnula da priđu. - Zamislite samo! - javila se. - Unutra je bilo vazduha. Kada smo otvorili ustavu, skoro me je oduvao. -
<BR>&nbsp;&nbsp;&nbsp;&nbsp;&nbsp;Tama svuda oko njih ustupila je mesto prostranom, fosforom osvetljenom kvadratu. Tu je bila ekipa, zaposlena zajedno sa gomilom mašinerije. Cermo ja naredio da se čitav prostor pretraži. Tobi je stajao, slušajući kako ostale ekipe izveštavaju o svojim otkrićima. Niko nije našao nešto tako neobično kao ovo.
<BR>&nbsp;&nbsp;&nbsp;&nbsp;&nbsp;Obratio se Cermu. - Šta misliš, kako to da fosfor radi samo ovde, a nigde drugde? -
<BR>&nbsp;&nbsp;&nbsp;&nbsp;&nbsp;- Možda ovde još postoji neki izvor energije. -
<BR>&nbsp;&nbsp;&nbsp;&nbsp;&nbsp;- Posle dvadeset hiljada godina? - nasmejao se neko.
<BR>&nbsp;&nbsp;&nbsp;&nbsp;&nbsp;No, radio je. Žena iz posade našla je tok struje u provodnicima visoko nad ustavom. - Za sada nema tela? - upitao je Cermo.
<BR>&nbsp;&nbsp;&nbsp;&nbsp;&nbsp;- Niko nije izvestio, - odgovorio je Tobi. - Verovatno su nestala. Isparila, kao i biljke iz parkova. -
<BR>&nbsp;&nbsp;&nbsp;&nbsp;&nbsp;- A ovde? Ovo je ipak bilo zapečaćeno. -
<BR>&nbsp;&nbsp;&nbsp;&nbsp;&nbsp;Tobi se pitao zašto bi maške ostavile ovu komoru pod pritiskom vazduha, ako su one poslednje bile ovde. Prolazio je kraj hrpa senovite mašinerije i mozgao čemu bi šta moglo da služi. Bilo je nečeg naročitog u glomaznim sklopovima, nekog stila koji nisu posedovale mašine kojih se celog života plašio i mrzeo ih.
<BR>&nbsp;&nbsp;&nbsp;&nbsp;&nbsp;Onda mu je sinulo da su to ljudske mašine, daleko najveće što ih je ikada video. Ponosno se nasmešio. Muškarci i žene nekada su bili ravnopravni sa maškama. On je živeo sa automatskom pretpostavkom da samo zlokobne, inteligentne mašine mogu da postignu velika dela. 'Argo' je bio drevna ljudska tvorevina, naravno, ali to je bilo u razdoblju Arkologija, i korišćen je za letove između raskomadanih kolonija na raštrkanim planetama koje su se nalazile veoma daleko. I na 'Argu' je bilo mnogo delova skinutih sa maški. Ova drevna ljudska dela bila su drugačija. Prelepa, zaključio je.
<BR>&nbsp;&nbsp;&nbsp;&nbsp;&nbsp;- Ekipa Lambda je našla nekakav natpis urezan na zidu - javio se Kilin. - Hoću da napravite pune spektro-kopije. -
<BR>&nbsp;&nbsp;&nbsp;&nbsp;&nbsp;Tobi je nosio potrebnu opremu. - Dabre, stižem. -
<BR>&nbsp;&nbsp;&nbsp;&nbsp;&nbsp;Okrenuo se da pođe, a onda je u kom liniji eksplodirao iznenadni, moćan signal.
<BR>&nbsp;&nbsp;&nbsp;&nbsp;&nbsp;JA SAM BOMBA. PODEŠENA SAM DA EKSPLODIRAM KROZ TRI STOTINE VREMENSKIH INTERVALA. *BIP* SIGNAL JE OZNAČIO POČETAK JEDNOG VREMENSKOG INTERVALA. OSTALO IH JE JOŠ DVE STOTINE DEVEDESET DEVET. JA SAM BOMBA. PODEŠENA SAM DA EKSPLODIRAM KROZ TRI STOTINE VREMENSKIH INTERVALA. *BIP* OSTALO JE JOŠ DVE STOTINE DEVEDESET OSAM VREMENSKIH INTERVALA.
<BR>&nbsp;&nbsp;&nbsp;&nbsp;&nbsp;Signal je dopirao odnekud iz komore, videlo se po lokatoru. - Evakuacija! - povikao je Tobi i pošao ka ustavi.
<BR>&nbsp;&nbsp;&nbsp;&nbsp;&nbsp;Ustava se zatvarala. Cermo je bio pred njim, krećući se sa brzinom i spretnošću kakve ne bi očekivao od nekog tako krupnog. Cermo je nanišanio na ustavu i razneo šarku. Vrata su se zaustavila.
<BR>&nbsp;&nbsp;&nbsp;&nbsp;&nbsp;Tobi je izišao, a onda se zaustavio. - Misliš da je nuklearka? -
<BR>&nbsp;&nbsp;&nbsp;&nbsp;&nbsp;- Možbit - odgovorio je Cermo. - Miči se! -
<BR>&nbsp;&nbsp;&nbsp;&nbsp;&nbsp;- Hajde da odguramo vrata na mesto. Ako je nešto slabije od nuklearke, moglo bi da ga zadrži. -
<BR>&nbsp;&nbsp;&nbsp;&nbsp;&nbsp;Cermo je opsovao, ali pristao je. Troje ostalih članova posade pomoglo im je da nameste vrata. Vreme ipak nije bilo izgubljeno, jer su ostali još izlazili. Poslednja žena provukla se kroz ostavljenu pukotinu, a onda su zalupili čeličnu oplatu.
<BR>&nbsp;&nbsp;&nbsp;&nbsp;&nbsp;Niko nije trošio vreme na disanje. Jurnuli su kroz neme, mračne hodnike. Ekipe su hitale sa Svećnjaka. Tobi je iskočio u slobodan prostor baš dok je mali prenosnik ostavljen u komori emitovao:
<BR>&nbsp;&nbsp;&nbsp;&nbsp;&nbsp;*BIP* JA SAM BOMBA. OVO JE BIO DUGO OČEKIVANI KRAJ MOJE ISTORIJSKE MISIJE. ZBOGOM ONIMA KOJI SU ME STVORILI I DALI MI MOGUĆNOST DA SLUŽIM. HVALA I ONIMA KOJI SU POKRENULI TRENUTAK MOG ISPUNJENJA. SADA ĆU DETONIRATI, ODLUČNO I UBEDLJIVO. *BIP*
<BR>&nbsp;&nbsp;&nbsp;&nbsp;&nbsp;Prenos se prekinuo.
<BR>&nbsp;&nbsp;&nbsp;&nbsp;&nbsp;Svećnjak se zatresao. Ogranci su pootpadali. Zidovi su se cepali.
<BR>&nbsp;&nbsp;&nbsp;&nbsp;&nbsp;Izuvijani toranj je napukao. Potom se srušio, usporeno, lomeći se i raspadajući na deliće koji su se udaljavali, tumbajući se. U nemom svemiru to je izgledalo kao planina koja se raspada, deo po deo.
<BR>&nbsp;&nbsp;&nbsp;&nbsp;&nbsp;Dok je letelica hitala što dalje, Tobi je gledao otpad. Bilo je prilično gusto, ali Svećnjak se urušavao sa vrlo malo oslobađanja energije. 'Argo' se već udaljavao. Verovatno neće pretrpeti veća oštećenja.
<BR>&nbsp;&nbsp;&nbsp;&nbsp;&nbsp;- Au! Imali smo sreće - rekao je.
<BR>&nbsp;&nbsp;&nbsp;&nbsp;&nbsp;- Možda - odgovorio je Kilin.
<BR>&nbsp;&nbsp;&nbsp;&nbsp;&nbsp;- Mislim da nam to neće mnogo nauditi - dodao je Cermo.
<BR>&nbsp;&nbsp;&nbsp;&nbsp;&nbsp;- Tako je - složio se Kilin. - A možda nije ni trebalo. -
<BR>&nbsp;&nbsp;&nbsp;&nbsp;&nbsp;Tobi je bio zbunjen. - A? Pa zašto bi inače bila postavljena? -
<BR>&nbsp;&nbsp;&nbsp;&nbsp;&nbsp;- Voleo bih da znam. Ali da je neko zaista hteo da nas pobije ne bi ostavio upozorenje. -
<BR>&nbsp;&nbsp;&nbsp;&nbsp;&nbsp;Tobi je žmirnuo. - I ne bi stavio bombu u vazdušnu... -
<BR>&nbsp;&nbsp;&nbsp;&nbsp;&nbsp;- Atmosfera ne bi privukla maške - dodao je Cermo. - Njima je bolje bez vazduha. Ali mi smo naseli, normalno. -
<BR>&nbsp;&nbsp;&nbsp;&nbsp;&nbsp;- To sam i ja mislio - rekao je Kilin. - Pokrenuli smo alarm na ljude. -
<BR>&nbsp;&nbsp;&nbsp;&nbsp;&nbsp;Ćutke su gledali usporeno uništenje doma svojih predaka. Tobijevi najstariji Aspekti su mrmljali, uznemireni sećanjima koja on verovatno nikada neće saznati. Osećao je i neizgovoreni gnev preko usputnih komentara na komu. Iako je sve bilo uništeno i opljačkano, ovo mesto je sadržalo u sebi nešto posebno, ukus onoga kakvi su bili ljudi pre mnogo milenijuma. Ukus drevnosti, nejasan i dalek. Izazovan, sladak - a onda im je zauvek otet.
<BR>&nbsp;&nbsp;&nbsp;&nbsp;&nbsp;- Šteta što nisam stigao do onog natpisa - rekao je.
<BR>&nbsp;&nbsp;&nbsp;&nbsp;&nbsp;- Dabre. Ipak, ekipa Lambda je načinila nekoliko snimaka. - Kilin se mrštio, a bore na licu su mu se produbile.
<BR>&nbsp;&nbsp;&nbsp;&nbsp;&nbsp;- Ne razumem. Zašto uništiti nešto tako lepo? Nisu nas ni uhvatili. -
<BR>&nbsp;&nbsp;&nbsp;&nbsp;&nbsp;- Pojmatija - rekao je Cermo. - Kan'da maške vole da unište sve što je ljudsko. Sve što nama nešto znači. -
<BR>&nbsp;&nbsp;&nbsp;&nbsp;&nbsp;- Nadam se da je samo to - mračno je rekao Kilin.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
