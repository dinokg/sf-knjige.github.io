<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. CIJANCI
<P>&nbsp;&nbsp;&nbsp;&nbsp;&nbsp;Tobi je zagrlio Besen i držao se da preživi. 'Argo' je stenjao i pulsirao. Palube i zidovi su škripali. Osećao je da mu se cipele njišu na nevidljivim talasima. Javio se Aspekt Isak.
<BR>&nbsp;&nbsp;&nbsp;&nbsp;&nbsp;Kakve veličanstvene plime!
<BR>&nbsp;&nbsp;&nbsp;&nbsp;&nbsp;"To je ono što pokreće vodu u jezerima, jel'?"
<BR>&nbsp;&nbsp;&nbsp;&nbsp;&nbsp;Da, ali sila potiče od drugog gravitacionog tela. Kao ona zvezda koju smo videli kako se raspada na ivici velikog diska. Sada crna rupa privlači 'Arga', nešto snažnije na strani bližoj rupi, nešto slabije na suprotnoj strani. Mi to osećamo kao napon koji pokušava da rastrgne brod.
<BR>&nbsp;&nbsp;&nbsp;&nbsp;&nbsp;"Prokletstvo!" Tobi je to preneo Besen. "Može li 'Argo' to da podnese?" upitao je Isaka.
<BR>&nbsp;&nbsp;&nbsp;&nbsp;&nbsp;Najverovatnije. Napon je neprijatan, to razumem...
<BR>&nbsp;&nbsp;&nbsp;&nbsp;&nbsp;"Otkud ti znaš?"
<BR>&nbsp;&nbsp;&nbsp;&nbsp;&nbsp;Mogu da uporedim sa svojim nekadašnjim iskustvima. Svakako, ne osećam tvoju fizičku neprijatnost, ali...
<BR>&nbsp;&nbsp;&nbsp;&nbsp;&nbsp;"A ni zadovoljstva, zar ne?"
<BR>&nbsp;&nbsp;&nbsp;&nbsp;&nbsp;Upravo tako. Ja samo pratim tvoj vizuelni ulaz.
<BR>&nbsp;&nbsp;&nbsp;&nbsp;&nbsp;Tobiju se nije dopadala pomisao ni da Isak gleda neke delove njegovog ličnog života, a Besenina topla blizina samo ga je uverila u to. Bilo je neprijatno misliti kako su i njegovi Aspekti bili prisutni, u nekom ograničenom smislu, u toplom, mirisnom okruženju posteljine...
<BR>&nbsp;&nbsp;&nbsp;&nbsp;&nbsp;Ne uznemiravaj se oko toga. Naše mišljenje ne znači ništa.
<BR>&nbsp;&nbsp;&nbsp;&nbsp;&nbsp;To je bila Šibo. Duboki, zvučni glas sa prelivima koji su ga bez upozorenja uvukli u njen unutrašnji svet, u puno tkanje njene prošlosti.
<BR>&nbsp;&nbsp;&nbsp;&nbsp;&nbsp;- Njena voljena Citadela opkoljena silama nerazumljivim i surovim, nakaznim i tik iza uništenog obzorja. Hoće li doći vazduhom ili preko izrovane ravnice? I kada? Ili su njihovi izaslanici već pred zatvorenim kapijama? Sivi neprijatelji, ništa veći od zenice oka, ali spremni da vide isto toliko, i da prenesu svojima mikrotalasne izveštaje, mašinsku priču o onome što rade ljudi. -
<BR>&nbsp;&nbsp;&nbsp;&nbsp;&nbsp;Povratio je ravnotežu. "Kako... otkud to?"
<BR>&nbsp;&nbsp;&nbsp;&nbsp;&nbsp;Aspekti su statični. Aspekti ne mogu da rastu. Zato se njihova mišljenja ne menjaju. Ne možeš ih naterati da se istinski predomisle.
<BR>&nbsp;&nbsp;&nbsp;&nbsp;&nbsp;Tobi nije bio siguran da je to neka velika uteha. Primetio je da Šibo nije rekla da ona ne može da se menja. Jesu li Ličnosti drugačije? Imao je nejasan utisak, na osnovu nekih sitnih promena kod Isaka i Džoa i možda čak i kod Zeno, da Šibo sprovodi nad njima neku vrstu terapije, da umiruje divlje psiho-oluje koje su zaposele te okresane umove.
<BR>&nbsp;&nbsp;&nbsp;&nbsp;&nbsp;Te rastresene misli su se naglo prekinule kad je palubom preleteo iznenadni talas. On i Besen tresnuli su o zid i otkotrljali se pravo na most.
<BR>&nbsp;&nbsp;&nbsp;&nbsp;&nbsp;Dok je ustajao, Tobi je primetio da je Kilin uspeo da ostane uspravan, odupirući se nogama. No, lice mu je bilo zatvoreno, i napeto je pretraživao zidne ekrane u potrazi za objašnjenjem. Na njima se videla zaslepljujuća magla usijanog gasa i komadi nepoznate materije, sve rasuto i kretalo se zaslepljujućom brzinom. Preko mosta je sada duvao topao vetar, mrseći Tobijevu kosu dok su ventilatori pokušavali da umanje postojano zagrevanje spolja.
<BR>&nbsp;&nbsp;&nbsp;&nbsp;&nbsp;Kilin je ponovo pozvao Magnetni um. Opet nije bilo odgovora. Napustio ih je.
<BR>&nbsp;&nbsp;&nbsp;&nbsp;&nbsp;Oficiri su svi bili privezani za stolice i zagledani u Kilina, očito se pitajući zašto se nije i on vezao. Tobi je znao zašto. Kad bi pokazao makar malo ranjivosti, to bi mu umanjilo ugled u očima onih koje treba da predvodi. Zato se okrenuo i ushodao, sa rukama na leđima, baš kad je most protresao novi talas. Nije se spotakao, nije čak ni usporio korak.
<BR>&nbsp;&nbsp;&nbsp;&nbsp;&nbsp;Tobi se osvrnuo, ali nije bilo slobodnih sigurnosnih sedišta za njega i Besen. Ako žele da vide šta se dešava, moraće da stoje. Niko ih nije primetio, inače bi ih svakako izbacili. Sve oči su bile uperene u ekrane i Kapetana.
<BR>&nbsp;&nbsp;&nbsp;&nbsp;&nbsp;Kilin se polako okrenuo, zadržavši pažnju posade nepokretnim, kamenim licem. Utom je ugledao Kvatinu glavu, nespretno uglavljenu na masivno kućište, kako viri kroz ulaz na most. Obratio joj se sa jedva primetnim prizvukom očajanja u glasu. "Šta tvoja braća znaju o ovom mestu?"
<BR>&nbsp;&nbsp;&nbsp;&nbsp;&nbsp;#Mogu da nas vode samo drevni tekstovi. Mnogonošci su se jednom uputili ovamo, u pokušaju da vide šta tu privlači maške.#
<BR>&nbsp;&nbsp;&nbsp;&nbsp;&nbsp;"I nikada se nisu vratili?"
<BR>&nbsp;&nbsp;&nbsp;&nbsp;&nbsp;#I mi smo iskusili pad kad su nas maške otkrile. Ovde su nas prve osetile, jer smo ometali njihov rad. Brzo smo se povukli, za razliku od vas ljudi. Vi ste bezrazložno uporni.#
<BR>&nbsp;&nbsp;&nbsp;&nbsp;&nbsp;I Tobi se oglasio. "Pa kako to da ste onda lovili ljude? Mogli smo od početka da budemo saveznici."
<BR>&nbsp;&nbsp;&nbsp;&nbsp;&nbsp;#Smatrali smo vas za životinje. Tako nisko ste pali posle poraza koji ste pretrpeli od maški. Samo tvoj otac i vaša Nesleđa podsećaju na to da ste načinjeni od materije koja je nekada blistavo sijala, a sada je tako jadna.#
<BR>&nbsp;&nbsp;&nbsp;&nbsp;&nbsp;Tobi je progutao knedlu. Kvat uošte nije bila diplomata.
<BR>&nbsp;&nbsp;&nbsp;&nbsp;&nbsp;"A ti vaši tekstovi", nastavio je Kilin, "šta kažu?"
<BR>&nbsp;&nbsp;&nbsp;&nbsp;&nbsp;#Mnogi su brodovi ovde izgubljeni. Lako je skliznuti sa glatke površine samog prostora.#
<BR>&nbsp;&nbsp;&nbsp;&nbsp;&nbsp;"Prostora? Mani to, šta ćemo sa vrelinom? I sve ovo što ide na nas, veliki komadi..."
<BR>&nbsp;&nbsp;&nbsp;&nbsp;&nbsp;#To su mase zdrobljene i zbijene usled ovdašnje geometrije. Izbegavajte ih, ali inače ne obraćajte pažnju. One putuju na sopstvenu sahranu.#
<BR>&nbsp;&nbsp;&nbsp;&nbsp;&nbsp;Malo jača uteha, pomislio je Tobi. Verovatno su i oni na istom putu.
<BR>&nbsp;&nbsp;&nbsp;&nbsp;&nbsp;"Jesu li tvoja braća kartirala ovo mesto?" nestrpljivo je pitao Kilin.
<BR>&nbsp;&nbsp;&nbsp;&nbsp;&nbsp;#Upravo obrađujem njihove zapise zadnjim mozgom. Evo.#
<BR>&nbsp;&nbsp;&nbsp;&nbsp;&nbsp;Ekrani su se prelili bojom, stvarajući i brišući slike koje su Mnogonošcima možda nešto i značile. Tobi nije razumeo ništa.
<BR>&nbsp;&nbsp;&nbsp;&nbsp;&nbsp;Slika je bila trodimenzionalna, prekrivena neravnomernim pokretnim tačkama. Vrtela se, poskakivala i bila potpuno nerazumljiva. Potom ju je Kvat spoljoštila na dve dimenzije, i Tobi je video šta se dešava.
<BR>&nbsp;&nbsp;&nbsp;&nbsp;&nbsp;"Ona prazna kugla u središtu - to je crna rupa, je li?" upitao je Aspekta Isaka. Začuo je brzu raspravu, Zenine žalosne, drevne fraze zagušene smetnjama, i izvode iz tekst-čipa koji je nosio, ali sam nije mogao da ga čita.
<BR>&nbsp;&nbsp;&nbsp;&nbsp;&nbsp;Tako je. Savetovao sam se sa Zeno, i ona se slaže da su Mnogonošci korektno kartirali i geometriju oko nje. Ispupčeno, osenčeno područje oko rupe je ergosfera - oblast u kojoj obrtanje crne rupe sve izobličuje, prisiljavajući vreme-prostor da se rotira zajedno sa rupom.
<BR>&nbsp;&nbsp;&nbsp;&nbsp;&nbsp;"Zvuči opasno."
<BR>&nbsp;&nbsp;&nbsp;&nbsp;&nbsp;To se ne zna. Zenin narod je verovao da je ergosfera mesto na kome bi bila potrebna sva brodska energija samo da se spreči pad u samu crnu rupu.
<BR>&nbsp;&nbsp;&nbsp;&nbsp;&nbsp;Tobi je gledao sliku na zidnom ekranu i način na koji obrtanje rupe stvara vir u svemiru. Isak mu je rekao da se tamo ne okreće samo materija, nego i vreme-prostor.
<BR>&nbsp;&nbsp;&nbsp;&nbsp;&nbsp;"Ovaj, šta je to vreme-prostor? Znam šta je prostor, a vreme je ono što piše na satu, ali..."
<BR>&nbsp;&nbsp;&nbsp;&nbsp;&nbsp;U umu mu se javila Kvat.
<BR>&nbsp;&nbsp;&nbsp;&nbsp;&nbsp;#Niža bića ne razumeju najosnovniju srž sveta, koja uključuje prostor i vreme. Nemoj da od toga stvaraš čvor brige. Čak ni Mnogonošci ne vide vreme-prostor. I mi ga delimo u lakše pojmove razmaka i trajanja.#
<BR>&nbsp;&nbsp;&nbsp;&nbsp;&nbsp;Tobi do tog trenutka nije znao da Kvat može da hvata njegove poluglasne razgovore sa Aspektima. Bilo mu je neprijatno, a i iznervirao se - ali onda je potisnuo osećanja. Sada nije bilo vremena za to.
<BR>&nbsp;&nbsp;&nbsp;&nbsp;&nbsp;"I kako ćemo onda izići odavde?"
<BR>&nbsp;&nbsp;&nbsp;&nbsp;&nbsp;#Nećemo.#
<BR>&nbsp;&nbsp;&nbsp;&nbsp;&nbsp;"A?" Tobi je primetio isprekidanu liniju njihove planirane putanje. Pomalo se izdizala, a onda se spuštala ka mehuru u obliku polumeseca.
<BR>&nbsp;&nbsp;&nbsp;&nbsp;&nbsp;#Moramo da prođemo kroz Cijance. Nema drugog načina da se stigne do kapije za koju Mnogonošci veruju da se ovde nalazi.#
<BR>&nbsp;&nbsp;&nbsp;&nbsp;&nbsp;"To? Ti polumeseci? Strašno su blizu ergosfere." Magličasti polumeseci lebdeli su kao poklopci nad polovima crne rupe, izgledalo je da ih zaklanjaju.
<BR>&nbsp;&nbsp;&nbsp;&nbsp;&nbsp;#Kosmički Krug će nam raščistiti prolaz.#
<BR>&nbsp;&nbsp;&nbsp;&nbsp;&nbsp;Tobi se osvrnuo, više ošamućen masom novih pojmova nego neravnomernim, snažnim talasima koji su se pronosili kroz 'Argo'. Novi plimni naponi, izazvani ogromnom silom.
<BR>&nbsp;&nbsp;&nbsp;&nbsp;&nbsp;A onda mu je sinulo da ga svi na mostu gledaju. Zatreptao je. Pošto je znao da on ume sa Kvat, Kilin je pustio da Tobi izvuče iz nje podatke. Pa, uspelo je.
<BR>&nbsp;&nbsp;&nbsp;&nbsp;&nbsp;"Pa šta ćemo sada?" Kilin se zagledao u Kvat kao da može da razume izraze njene velike, mnogooke glave.
<BR>&nbsp;&nbsp;&nbsp;&nbsp;&nbsp;#Pusti da Kosmički Krug obavi posao.#
<BR>&nbsp;&nbsp;&nbsp;&nbsp;&nbsp;"On će nas provesti kroz ovo?"
<BR>&nbsp;&nbsp;&nbsp;&nbsp;&nbsp;#Mnogonošci veruju da je to jedini put.#
<BR>&nbsp;&nbsp;&nbsp;&nbsp;&nbsp;Kilin je zamišljeno zastao pred svetlucavim ekranima koji su davali mostu neprirodan izgled. Tobi je video da je na granici izdržljivosti, umoran i zbunjen. Saosećao je sa ocem, uhvaćenim u ogromnu mašinu uništenja, do koje je dospeo vođen nadom i legendama, gonjen strahom. Pustio je Besen i prišao ocu. Kilin je i dalje gledao ekrane, ali je uhvatio Tobija za ruku.
<BR>&nbsp;&nbsp;&nbsp;&nbsp;&nbsp;Stajali su tako za trenutak, baš kad su se na vidiku pojavili brodovi Mnogonožaca. U ključanju neba i mase Tobi je shvatio da ovo mesto nije ni dobro ni zlo, nego nešto mnogo gore. Bilo je ravnodušno. Ovde je ležala lepota, ali i užas. Ova ključala mašina je sve mogla da vidi. Njena nemilosrdna, ogromna veličanstvenost izrugivala se ljudima.
<BR>&nbsp;&nbsp;&nbsp;&nbsp;&nbsp;Svetlucavi brodovi Mnogonožaca držali su između sebe ogromni kosmički obruč, u magnetnom stisku, a ovaj je neobično sijao. Isak je rekao Tobiju da obruč prikuplja energiju dok pada ka crnoj rupi. Prolazio je kroz magnetna polja usidrena u rupi i izvlačio iz njih snažne struje, električne impulse koji su osvetljavali obruč tako da je ličio na ogroman saobraćajni znak.
<BR>&nbsp;&nbsp;&nbsp;&nbsp;&nbsp;#Dolazi prelomni trenutak.#
<BR>&nbsp;&nbsp;&nbsp;&nbsp;&nbsp;"Isti onaj o kome je govorio Magnetni um?" šapnuo je Kilin, očiju uperenih u ekrane. U sve toplijem vazduhu mosta vladala je potpuna tišina.
<BR>&nbsp;&nbsp;&nbsp;&nbsp;&nbsp;#Ne. Ovo je kraj aparature maški.#
<BR>&nbsp;&nbsp;&nbsp;&nbsp;&nbsp;Tobi se namrštio. "Maški? Šta su od ovoga načinile maške?"
<BR>&nbsp;&nbsp;&nbsp;&nbsp;&nbsp;"Cijance. To su ogromni izuvijani delovi vreme-prostora, kovitlaci zatvoreni u oblik. Oni bi nas uništili.#
<BR>&nbsp;&nbsp;&nbsp;&nbsp;&nbsp;"Da, pa? Samo još malo neprijatne klime..."
<BR>&nbsp;&nbsp;&nbsp;&nbsp;&nbsp;#Cijance su načinile mašine.#
<BR>&nbsp;&nbsp;&nbsp;&nbsp;&nbsp;I Kilin i Tobi su u neverici pogledali Kvat, a ona je nastavila. #Mašine mogu da potčine ogromne sile. Videli ste njihove masivne, senovite građevine kako se hrane materijom i energijom. Njihovi istraživači su brojni i rasuti.#
<BR>&nbsp;&nbsp;&nbsp;&nbsp;&nbsp;"Ali... Cijanci? Teško je poverovati", rekao je Kilin. "Tako su veliki."
<BR>&nbsp;&nbsp;&nbsp;&nbsp;&nbsp;#Veći od zvezda. Zato su Mnogonošci i poneli svoj alat. Moja vrsta će poći napred.#
<BR>&nbsp;&nbsp;&nbsp;&nbsp;&nbsp;Kosmički Krug je sada hitao ispred 'Arga'. Potom je na glavnom zidnom ekranu Tobi ugledao pred njima ogromni zastor - Cijance. Ličili su na nemirno sivo more, sa crnim i belim talasima koji su se preplitali dokle god je pogled sezao.
<BR>&nbsp;&nbsp;&nbsp;&nbsp;&nbsp;Pod blistavim sjajem belog usijanja, u žutoj i crvenoj svetlosti koja je plamtela svuda oko njih, jezivi nedostatak boje u Cijancima ispunio je Tobija užasom. Prožimao ga je osećaj kao da mu je otpao donji deo stomaka. Samo ga je Besen umirivala, držeći ga pod ruku sa jedne strane, dok je on drugom grlio oca. Ovde obični ljudi nisu imali posla.
<BR>&nbsp;&nbsp;&nbsp;&nbsp;&nbsp;Obruč se daleko napred zario u sivi, talasavi prostor. I zasekao. Kao nož, prolazio je kroz pepeljastu površinu - sve dublje i dublje u unutrašnjost.
<BR>&nbsp;&nbsp;&nbsp;&nbsp;&nbsp;Oslobođene ivice neobične površine polako su se odvajale. Uvijale su se sve dalje od Kosmičkog Kruga, kao da su se ljuštile.
<BR>&nbsp;&nbsp;&nbsp;&nbsp;&nbsp;Ali obruč je plaćao cenu. Duž glavnog sečiva polako se gužvao. Otpor vrtloga ga je nagrizao i deformisao.
<BR>&nbsp;&nbsp;&nbsp;&nbsp;&nbsp;Tobi nije mogao da dokuči kakve su ogromne sile ovde na delu. Oštrica Kosmičkog Kruga bila je, prema rečima Aspekta Isaka, svega jedan atom široka, ali ova čvrsta krivina bila joj je više nego dorasla. Krug je probijao uskovitlanu energiju, ostavljajući za sobom usijani trag.
<BR>&nbsp;&nbsp;&nbsp;&nbsp;&nbsp;"Šta... šta ćemo mi?" tiho je upitao Kilin.
<BR>&nbsp;&nbsp;&nbsp;&nbsp;&nbsp;#Pođite za Kosmičkim Krugom.# Kvat je poslala hor raspevanih zvukova preko ljudske čulne mreže, nalik na zvuk dubokog saučešća.
<BR>&nbsp;&nbsp;&nbsp;&nbsp;&nbsp;Kilin je dao znak Džoslin, koja ga je gledala okruglim, preplašenim očima. Okrenula je brod naniže, ka talasavom sivom zastoru. Prolazili su dugi trenuci dok je sivilo narastalo kao neprobojni zid čudno pokretnog kamena.
<BR>&nbsp;&nbsp;&nbsp;&nbsp;&nbsp;Jurnuli su u senovitu pukotinu koju je prosekao obruč. Sa svih strana su se stvarali i raspadali vrhovi i udoline, nalik na planine pepela od izgorelih kostiju.
<BR>&nbsp;&nbsp;&nbsp;&nbsp;&nbsp;Ivice te materije zapljuskivale su 'Argo' i izazivale trenutke ošamućenosti kad se Tobiju činilo da ga je neko uhvatio za noge i da ga trese dok on visi naglavačke, a kosa mu se vijori u vazduhu. Posada je povraćala po čitavom mostu. Neki su urlali od straha i mučnine. Duboki kostur broda se bunio, pucketajući i škripeći.
<BR>&nbsp;&nbsp;&nbsp;&nbsp;&nbsp;Ali dugi prolaz je ostajao otvoren. Jednom prosečen, ljuštio se i otvarao nove zone izobličenog prostor-vremena. 'Argo' je hitao za blistavim, sada zgužvanim obručem.
<BR>&nbsp;&nbsp;&nbsp;&nbsp;&nbsp;Izgledalo je da vrlo dugo prolaze kroz prosečeni avetinjski prostor Cijanaca. Besen je grcala i bljuvala, sva umazana. Tobi se držao oca, ne da ga umiri nego da bi znao da je tu.
<BR>&nbsp;&nbsp;&nbsp;&nbsp;&nbsp;A onda su izišli napolje, bili su slobodni. Obruč se otkotrljao u stranu, zdrobljen. Brodovi Mnogonožaca su pošli za njim, uhvatili ga i okrenuli se ka polovima čitavog rotirajućeg sistema.
<BR>&nbsp;&nbsp;&nbsp;&nbsp;&nbsp;Kilin je nekako uspeo da progovori. "Džoslin. Pokušaj... pokušaj da pođeš za njima."
<BR>&nbsp;&nbsp;&nbsp;&nbsp;&nbsp;#Ne.# Kvat je glasno zazveketala čeličnim nogama. #Naš kurs je ka središtu.#
<BR>&nbsp;&nbsp;&nbsp;&nbsp;&nbsp;"Šta?" zinuo je Kilin.
<BR>&nbsp;&nbsp;&nbsp;&nbsp;&nbsp;#Tako nas je uputio Magnetni um.#
<BR>&nbsp;&nbsp;&nbsp;&nbsp;&nbsp;"Slušaj... Porodica Bišop je uvek smatrala Pravi Centar svojim ciljem, iako niko nije znao zašto. To se prenosilo. Verujemo u to. Ali ovo..." Tobi je video da mu je otac gotovo na kraju snage, zdrobljen ogromnošću ovog mesta.
<BR>&nbsp;&nbsp;&nbsp;&nbsp;&nbsp;A onda je sivi premor nestao. Kilinovo lice je ponovo očvrslo, i oči su mu opet bile odlučne. "Ka crnoj rupi? Slušaj, radili smo sve što si rekla. I što je rekao Magnetni um. Došli smo onoliko daleko koliko možemo. Šta god da je trebalo da bude ovde i da nas čeka, očito ga više nema. Progutano je. Spaljeno."
<BR>&nbsp;&nbsp;&nbsp;&nbsp;&nbsp;#Ja sledim drevne nalaze Mnogonožaca. Ima ovde još nečega. Dalje unutra.#
<BR>&nbsp;&nbsp;&nbsp;&nbsp;&nbsp;"Ne verujem", glatko je rekao Kilin.
<BR>&nbsp;&nbsp;&nbsp;&nbsp;&nbsp;Tobi je pogledao napred. Ergosfera je na šemi ličila na rotirajući debeli trbuh, ali na prednjem kraju se isticalo nešto što je izbacivalo svetlost kao ljutito sunce na zalasku. Osim što se svetlost izvijala u obliku velike zakrivljene površine. Izvijala se u daljinu, i Tobi je konačno shvatio veličinu demonske crne rupe koja je bila konačni, skriveni uzrok svog kosmičkog nasilja kome je prisustvovao. Ogromne ralje. Razlog što je Galaktičko središte gusti, ključali ponor smrti i nestanka.
<BR>&nbsp;&nbsp;&nbsp;&nbsp;&nbsp;Kroz svetlo gotovo prejako za gledanje video je čudni sjaj tamo gde je rupa konačno savladala čak i tkanje vaseljene, grabeći vreme-prostor sve dok ga ne pokori beskonačnoj snazi gravitacije.
<BR>&nbsp;&nbsp;&nbsp;&nbsp;&nbsp;Galaksija ju je hranila već deset milijardi godina. Zvezde su iščezavale, progutane. Milioni zvezda. A civilizacije koje su obitavale oko tih sunaca - morale su da beže ili umru.
<BR>&nbsp;&nbsp;&nbsp;&nbsp;&nbsp;Upitao se kakve planete su nekada kružile oko tih sunaca, da li su izrodile organske molekule koji mogu da se međusobno spajaju i umnožavaju, da li je na tim izgubljenim obalama nekada cvetala inteligencija. Jesu li ta bića naslutila svoju sudbinu, ugledala je kao ključalu, narastajuću pojavu na nebu. Možda su znala da u središtu te ogromne tragedije leži potpuni, nepomični ponor.
<BR>&nbsp;&nbsp;&nbsp;&nbsp;&nbsp;#Moramo dalje. Dole, ka najgušćem delu ispupčenja.#
<BR>&nbsp;&nbsp;&nbsp;&nbsp;&nbsp;"Ergosfere?" šapnuo je Tobi.
<BR>&nbsp;&nbsp;&nbsp;&nbsp;&nbsp;#Zapisano je. Moja vrsta je žrtvovala svoj najvredniji alat da bi prosekla prolaz vašoj vrsti. Vi možete da nastavite potragu. Fizika je ovog trenutka pogodna za vaš ulazak.#
<BR>&nbsp;&nbsp;&nbsp;&nbsp;&nbsp;"Zašto?" U Kilinovom glasu osećalo se snažno podrhtavanje.
<BR>&nbsp;&nbsp;&nbsp;&nbsp;&nbsp;#Plima materije koja potiče od uništene zvezde sada je stigla do unutrašnje ivice diska. Počinje da pada kroz ergosferu, stvarajući nova uvijanja. Mnogonošci kažu da se kroz kapiju može ući samo sada.#
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;#Ovo je kao živa stvar, pomična i neumorna. Pore u njenoj ogromnoj koži otvaraju se samo na dodir mase. Zamislite ergosferu kao čvrsto zategnutu kožu prostor-vremena koju zapljuskuju talasi. Upad materije tera čitavu životinju da se prilagođava, da stvara nove čvorove uzročnosti. Kad je zapljuskuju delovi zvezde, nastala udubljenja u prostor-vremenu stvaraju mogućnosti.#
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;#Da se bezbedno uđe - ili barem onoliko bezbedno koliko dopušta /neprevodivo/. Samo crna rupa koja je proždrala milion sunaca može da obezbedi prolaz. Manje rupe bi nas samlele. Jedač je tako veliki da su njegove spoljašnje ivice daleko od središnje singularnosti. To plimne sile na ivici čini podnošljivim. Brod na tangentnoj putanji ka ergosferi može da nađe otvore, staze, prolaze.#
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;#Ne znam - ne mogu da znam. Prosvetljeni opisuju mesto potpunog haosa, gde fizika nasumice vlada. Ništa u svemiru ne može da predvidi gde ćemo završiti kada jednom prođemo kroz kapiju.#
<BR>&nbsp;&nbsp;&nbsp;&nbsp;&nbsp;"To je kockanje. Ako sačekamo..."
<BR>&nbsp;&nbsp;&nbsp;&nbsp;&nbsp;#Zvezde padaju u konačni zagrljaj rupe prosečno jednom u hiljadu godina. Ovo je trenutak otvora.#
<BR>&nbsp;&nbsp;&nbsp;&nbsp;&nbsp;Tobi se zagledao u Kilina. Blesak oko 'Arga' bacao je duboke senke na lice koje je tako dobro poznavao, i po stezanju širokih usana Tobi je video šta će učiniti.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
