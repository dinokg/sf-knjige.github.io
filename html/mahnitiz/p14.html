<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. RAZNETA ZVEZDA
<P>&nbsp;&nbsp;&nbsp;&nbsp;&nbsp;Tobiju je nedostajalo to što Kvat više ne živi napolju. Tako veliko stvorenje trebalo bi da je slobodno pod zvezdama, a ne zatvoreno unutra.
<BR>&nbsp;&nbsp;&nbsp;&nbsp;&nbsp;Bio je siguran u to, iako je znao da se Kvatina rasa razvila od vrste koja je rila pod zemljom, i koja se najbolje osećala u dubokim, udobnim jazbinama. Čudilo ga je što je takva vrsta uspela da razvije inteligenciju. Činilo mu se nemoguće da nešto što gamiže po tamnim, smrdljivim hodnicima i izlazi samo lova radi može da razvije bilo kakvu pamet. Sa druge strane, prisetio se, i ljudi su često obitavali u pećinama, ili je barem Isak tako tvrdio. I dalje se nije znalo šta pokreće razvoj inteligencije kod neke vrste. Uostalom, i maške su bile vrlo pametne, a niko se nije sećao kada i kako su to stekle. Čak ni Isak.
<BR>&nbsp;&nbsp;&nbsp;&nbsp;&nbsp;No, najviše mu je bilo žao što je Kvat sada unutra zbog toga što više nije imao izgovor da izlazi u šetnju po oplati broda. Osećao je da sav bridi od nemirne energije koju nije mogao da utroši ni vežbama u bestežinskom stanju. Tešilo ga je što sada, kad posećuje Kvat, može da vežba kretanje u niskoj gravitaciji.
<BR>&nbsp;&nbsp;&nbsp;&nbsp;&nbsp;Kvat se zasad smestila u napuštenoj agro kupoli. Visoki krovni luk slao je odjeke Tobijevog huktanja i stenjanja dok se odbijao od zidova. Prelebdeće preko kupole, možda će pokušati i da malo jedri na struji iz ventilatora. Jureći ka suprotnom zidu, naglo je zamahao rukama kako bi prebacio noge napred, da posluže kao opruge koje će upiti ubrzanje i odbaciti ga na drugu stranu. Sve zajedno, mnogo zabavnije od podizanja mrtvog tereta, kao da je nekakva zaostala mašina.
<BR>&nbsp;&nbsp;&nbsp;&nbsp;&nbsp;Kvat je stajala nasred poda kupole, njišući očima dok je pratila Tobijev let. Začuo je siktavi ton njenog prebacivanja:
<BR>&nbsp;&nbsp;&nbsp;&nbsp;&nbsp;#Ulažeš previše nepotrebnog napora.#
<BR>&nbsp;&nbsp;&nbsp;&nbsp;&nbsp;"Ne bih ni mislio da će me ogromna bubašvaba razumeti."
<BR>&nbsp;&nbsp;&nbsp;&nbsp;&nbsp;#Moj narod ne bi nikada ni zavirio u vaše prljave kuhinje kao te bubašvabe.#
<BR>&nbsp;&nbsp;&nbsp;&nbsp;&nbsp;"Da, ali jedete stvari od kojih bi svakoj poštenoj bubi pozlilo."
<BR>&nbsp;&nbsp;&nbsp;&nbsp;&nbsp;#Moj narod je nekada lovio takve kao ti da se malo zasladimo.#
<BR>&nbsp;&nbsp;&nbsp;&nbsp;&nbsp;To je zapanjilo Tobija. Zgrabio je isturenu čeličnu šipku i zadržao se na njoj, dašćući. "Stvarno?"
<BR>&nbsp;&nbsp;&nbsp;&nbsp;&nbsp;#Nastali su na našem svetu, i spadali su u primate, kako vi sebe nazivate. Nisu bili vešti kao vi - nisu bili lovci. Samo su mljackali plavo-zelene crve koji su obitavali u trošnom drveću.#
<BR>&nbsp;&nbsp;&nbsp;&nbsp;&nbsp;"Jesu li, ovaj, jesu li ličili na nas?"
<BR>&nbsp;&nbsp;&nbsp;&nbsp;&nbsp;#Po inteligenciji? Ne. Imali su tanušne ruke i noge, kao i vi. I iste fiksirane oči, usađene u lice. Nisu mogli da okrenu glavu za pun krug. Bili su vrlo ograničena stvorenja - kao i vi. Ali bili su veoma ukusni, a njihova kičma, dugo zagrevana nad vatrom, sama bi pukla i ispustila divan plavi miris. Bilo je pravo uživanje isisavati gustu, krckavu srž iz pocrnelih kostiju.#
<BR>&nbsp;&nbsp;&nbsp;&nbsp;&nbsp;"Fuj. Slušaj, bubetino, ja pokušavam da te smatram za drugara, ali ako nastaviš ovako..."
<BR>&nbsp;&nbsp;&nbsp;&nbsp;&nbsp;#Bila je čast postati makar i mali zalogaj za NAROD.#
<BR>&nbsp;&nbsp;&nbsp;&nbsp;&nbsp;Tobi je osetio velika slova u Kvatinom šištavom unutrašnjem glasu, pa je odlučio da više ne poteže to pitanje. Kvat je ozbiljno mislila. Možda je uobičajeno da sva inteligentna bića smatraju sebe krunom evolucije, a sve ostale, u najboljem slučaju, pametnim životinjama. Inteligencija i egomanija uvek idu ruku pod ruku. Ili pipak pod pipak.
<BR>&nbsp;&nbsp;&nbsp;&nbsp;&nbsp;S druge strane, šta da je Kvat hiljadu puta manja? Bilo bi nebitno što je superinteligentna - kad bi je Tobi istresao iz svoje posteljine, zgazio bi je bez razmišljanja. Sigurno je ne bi pitao šta misli o smislu života.
<BR>&nbsp;&nbsp;&nbsp;&nbsp;&nbsp;"Mislim da sasvim lepo mogu i bez takvih počasti. Uostalom, mnogooka, izgleda da si se ovde sasvim lepo smestila."
<BR>&nbsp;&nbsp;&nbsp;&nbsp;&nbsp;#Nadam se da će moji ekskreti pomoći da tlo oživi.#
<BR>&nbsp;&nbsp;&nbsp;&nbsp;&nbsp;"Vrlo velikodušno od tebe. Slušaj, poslali su me da te pitam - šta tvoj narod radi u onim svojim brodovima?"
<BR>&nbsp;&nbsp;&nbsp;&nbsp;&nbsp;#Ne znam. Ali mogu da pretpostavim.#
<BR>&nbsp;&nbsp;&nbsp;&nbsp;&nbsp;"I dalje tegle onaj ogromni obruč. Sad je još svetliji, kao slonovača."
<BR>&nbsp;&nbsp;&nbsp;&nbsp;&nbsp;#Nose taj veliki teret kao zaštitu od maški. Naši najdrevniji zapisi predviđaju još neku veliku ulogu za njega.#
<BR>&nbsp;&nbsp;&nbsp;&nbsp;&nbsp;"Svakako ih drži na rastojanju. Ali zašto nam se tvoji približavaju?"
<BR>&nbsp;&nbsp;&nbsp;&nbsp;&nbsp;#Možda će vam biti potrebni. Približava se trenutak obrata.#
<BR>&nbsp;&nbsp;&nbsp;&nbsp;&nbsp;"Uf, kakvog sad obrata?"
<BR>&nbsp;&nbsp;&nbsp;&nbsp;&nbsp;#To je isturena tačka na inače glatkoj krivulji, pametni moj crve.#
<BR>&nbsp;&nbsp;&nbsp;&nbsp;&nbsp;"Opet geometrija. Između Isaka sa njegovim brojevima i tebe sa matematičkim frazama, prosto ne znam..."
<BR>&nbsp;&nbsp;&nbsp;&nbsp;&nbsp;#Kad se bolje pogleda, čitava stvarnost je geometrija.#
<BR>&nbsp;&nbsp;&nbsp;&nbsp;&nbsp;"Ma nemoj! Slušaj, kad zagrizem jabuku, ukusna je. Gde je tu geometrija?"
<BR>&nbsp;&nbsp;&nbsp;&nbsp;&nbsp;#U /neprevodivo/.#
<BR>&nbsp;&nbsp;&nbsp;&nbsp;&nbsp;Tobi je mrzeo situacije kad bi Kvat rekla nešto što programi u njegovoj glavi, i u Kvatinoj, ne bi mogli da razumeju. Zato bi on čuo samo trenutak zujanja, a onda duboko, ravno /neprevodivo/. "Dobro, a gde je geometrija u poljupcu?"
<BR>&nbsp;&nbsp;&nbsp;&nbsp;&nbsp;#Za moju vrstu to je sasvim jednostavno. Odnosi imaju ukus /nepoznato/ i /neprevodivo/. Sve drugo ne bi imalo nikakvog /nepoznato/.#
<BR>&nbsp;&nbsp;&nbsp;&nbsp;&nbsp;"Oh, kako je to jednostavno. Baš sam bio glup."
<BR>&nbsp;&nbsp;&nbsp;&nbsp;&nbsp;#Moj program oseća da u tvojim rečima postoji još nešto.#
<BR>&nbsp;&nbsp;&nbsp;&nbsp;&nbsp;"Dabre, mi to zovemo sarkazam."
<BR>&nbsp;&nbsp;&nbsp;&nbsp;&nbsp;#Ne mogu da razumem taj odnos.#
<BR>&nbsp;&nbsp;&nbsp;&nbsp;&nbsp;"Hajde da kažemo da je /neprevodivo/, stari druže."
<BR>&nbsp;&nbsp;&nbsp;&nbsp;&nbsp;#Sad mislim da razumem. Kod nas bi to možda bilo /nepoznato/.#
<BR>&nbsp;&nbsp;&nbsp;&nbsp;&nbsp;"Aaahhh!"
<BR>&nbsp;&nbsp;&nbsp;&nbsp;&nbsp;Tobi bi se najradije postavio naglavce - i to je i učinio. Bilo mu je milo što može da se oslobodi osujećenosti pentranjem po držačima kupole, skačući preko velikih razmaka, sagorevajući kalorije da izbistri um. Unutra je postajalo toplo - kao i u celom 'Argu'. Kupole su upijale zračenje astronomskih vatrometa napolju.
<BR>&nbsp;&nbsp;&nbsp;&nbsp;&nbsp;U oči mu se slivao znoj. Pentrao se preko greda, njihao se u gotovo bestežinskom stanju, a onda se puštao. Širio je ruke i mlatarao po vazduhu, nalik na nespretnu pticu, i polako padao ka Kvat. Ona ga je uhvatila u poslednjem trenutku, inače bi se zabio u palubu. "Uff! Hvala."
<BR>&nbsp;&nbsp;&nbsp;&nbsp;&nbsp;#Pretvaraš se da si nešto što nisi.#
<BR>&nbsp;&nbsp;&nbsp;&nbsp;&nbsp;"To je sasvim ljudski, bubetino."
<BR>&nbsp;&nbsp;&nbsp;&nbsp;&nbsp;#I mi posedujemo taj element. Inače ne bismo pošli u potragu po zvezdama.#
<BR>&nbsp;&nbsp;&nbsp;&nbsp;&nbsp;"Potragu za čim?"
<BR>&nbsp;&nbsp;&nbsp;&nbsp;&nbsp;#Za /neprevodivo/.#
<BR>&nbsp;&nbsp;&nbsp;&nbsp;&nbsp;"Oh, ne! Ne opet!"
<BR>&nbsp;&nbsp;&nbsp;&nbsp;&nbsp;#Čini mi se da nas upravo znanje o stvarima koje ne možemo da kažemo čini sličnim, mali misleći.#
<BR>&nbsp;&nbsp;&nbsp;&nbsp;&nbsp;Tobi je šutnuo mrtvo tlo, podigavši oblak sive prašine. I dalje je morao da se oslobodi napetosti, da razmisli o svom ocu. Skočio je i uhvatio se za jednu od Kvatinih teleskopskih ruku. "Možda bih..."
<BR>&nbsp;&nbsp;&nbsp;&nbsp;&nbsp;- Tobi! Dovedi Kvat na most, odmah. -
<BR>&nbsp;&nbsp;&nbsp;&nbsp;&nbsp;Kilinov glas ga je tolko iznenadio da je pustio Kvatinu ruku, zateturao se i pao u prašinu. "Dobro, ali Kvat neće stati u..."
<BR>&nbsp;&nbsp;&nbsp;&nbsp;&nbsp;- Brže! -
<BR>&nbsp;&nbsp;&nbsp;&nbsp;&nbsp;Pokazalo se da Kvat može da se zgrbi u hodniku pred mostom, da pruži dva oka na peteljkama do ulaza i da tako vidi većinu zidnih ekrana. Videlo se da joj je neudobno, jer čelične noge su joj bile povijene pod čudnim uglom i ukopane uza zid, ali nije se žalila. Kilin je želeo da Kvat isproba dodatne kanale za komunikaciju sa svojom vrstom, Mnogonošcima. "Uostalom, jednom sam proveo više dana u njenom trbuhu", nemarno je rekao Kilin.
<BR>&nbsp;&nbsp;&nbsp;&nbsp;&nbsp;Tobi je na to žmirnuo. Ma koliko imao da mu zameri, znao je da je otac imao mnogo pustolovina sa Kvat. Možda su mogli da razgovaraju na neki način koga on nije ni svestan.
<BR>&nbsp;&nbsp;&nbsp;&nbsp;&nbsp;Kilin je odredio nekoliko poručnika sa mosta da pomognu Kvat oko tehničkih problema pri korišćenju 'Argovih' dalekometnih antena.
<BR>&nbsp;&nbsp;&nbsp;&nbsp;&nbsp;Most je brujao, ali Klin je pazio da održi brodsku disciplilnu, i uzbuđenje je ostalo kontrolisano - primećivalo se uglavnom na napetim licima i u suženim očima. Veliki zidni ekrani pokazivali su prizore koji su se smenjivali vrtoglavom brzinom. Obruč boje slonovače visio je između tri čudna, ćoškasta broda. Njihov oblik - opet geometrija, pomislio je Tobi - nekako je govorio da pripadaju Kvatinoj vrsti, čak i da to nisu znali.
<BR>&nbsp;&nbsp;&nbsp;&nbsp;&nbsp;Sam obruč svetlucao je i treperio u neobičnim prelivima spektra. Preko njega su prelazili zlatni i purpurni blesci, a potom su se stapali u mlečno belo svetlo, kao kad masne mrlje tonu u duboko, crno more.
<BR>&nbsp;&nbsp;&nbsp;&nbsp;&nbsp;Kilin je koračao po komandnoj platformi mosta, a čizme su mu odzvanjale po čeliku; ruke je držao na leđima. Tobi je znao da time krije od ostalih nervozno preplitanje prstiju, posledicu njegovih strepnji i napetosti. Kapetan mora da tako radi.
<BR>&nbsp;&nbsp;&nbsp;&nbsp;&nbsp;Tobi je osetio da u njemu izviru briga i ljubav zbog očitog truda da zadrži kontrolu. Koliko li ga to košta? Hoće li iko ikada saznati?
<BR>&nbsp;&nbsp;&nbsp;&nbsp;&nbsp;A imao je zbog čega da se brine, to se videlo. Zidni ekrani su treperili. Sada su prikazivali toliko čudan prizor da je Tobiju bilo potrebno izvesno vreme da shvati šta gleda. Na pozadini od hiljadu zvezda nalik na dragulje, a ne tačkice svetlosti, lebdela je svetlucava narandžasta lopta. Po njoj su se kovitlale oluje.
<BR>&nbsp;&nbsp;&nbsp;&nbsp;&nbsp;Tobi je zaključio da je to samo zvezda neobične boje, ništa izuzetno - dok nije počela da bubri sa jedne strane. Plavi plamen liznuo je duž čitave usplamtele ivice. Ispupčenje je raslo, postajući žuto kao banana. Izgledalo je kao da se zvezda pretvara u divovsko jaje. Ali šta će se iz toga izroditi?
<BR>&nbsp;&nbsp;&nbsp;&nbsp;&nbsp;Kilin se okrenuo i ugledao sina. Mahnuo mu je. "Čak i zvezde su njen plen."
<BR>&nbsp;&nbsp;&nbsp;&nbsp;&nbsp;"A? Šta se dešava?"
<BR>&nbsp;&nbsp;&nbsp;&nbsp;&nbsp;"Izvini - tako dugo gledam da sam zaboravio da život zvezda nije svakom tako očit."
<BR>&nbsp;&nbsp;&nbsp;&nbsp;&nbsp;"Da ponovim - a?" Tobi je odavno navikao na očevo rasejano pričanje.
<BR>&nbsp;&nbsp;&nbsp;&nbsp;&nbsp;"Ova zvezda samo što nije progutana. Vidiš?"
<BR>&nbsp;&nbsp;&nbsp;&nbsp;&nbsp;Kilin je preleteo prstima preko komandne ploče. Tačka gledanja se udaljila od zvezde, koja je nastavila da bubri kao debeljkov stomak na gozbi. Ubrzo je u vidno polje ušla nemirna crvena mrlja, šireći se preko zida kao fleka. "Veliki disk", rekao je Kilin. "Porodica ima čitave legende o njemu. Neki ga zovu Oko Jedača."
<BR>&nbsp;&nbsp;&nbsp;&nbsp;&nbsp;"Disk?" Tačka gledanja se sve više udaljavala.
<BR>&nbsp;&nbsp;&nbsp;&nbsp;&nbsp;Tobi je sad shvatio da je narandžasta zvezda na samoj ivici ogromne ravni pobesnele, dimljive vatre. Ravan se kretala. Iz nje su se širile pruge krvavo crvene i usijano narandžaste boje, daleko u prostor, kružeći oko neke nevidljive ose. "Oh - usisaće zvezdu?"
<BR>&nbsp;&nbsp;&nbsp;&nbsp;&nbsp;Kilin je prekrstio ruke i zagledao se u osuđeno sunce koje se izduživalo, pretvarajući se u kovitlac žutog plamena i tamnocrvenih vena. "Da - ali neće ga usisati sam disk. Oko Jedača je materija koja je ranije usisana."
<BR>&nbsp;&nbsp;&nbsp;&nbsp;&nbsp;Javio se Tobijev Aspekt Isak.
<BR>&nbsp;&nbsp;&nbsp;&nbsp;&nbsp;On samo ponavlja drevna znanja. Ni za trenutak nisam poverovao da razume...
<BR>&nbsp;&nbsp;&nbsp;&nbsp;&nbsp;"Hej, za šta ti sebe smatraš?" obrecnuo se Tobi unutrašnjim šapatom. "Svi mi ponavljamo ono što nam kažu Aspekti i Lica - svakako nemamo vremena da učimo sve te tehno stvari!"
<BR>&nbsp;&nbsp;&nbsp;&nbsp;&nbsp;Svejedno, kad bi posvetio malo pažnje klasičnim izvorima koji su razvili teorije, koji su izvršili opasna merenja...
<BR>&nbsp;&nbsp;&nbsp;&nbsp;&nbsp;"Mani me s tim! Da smo čekali da se vi Aspekti siti napričate, već odavno bismo se svi pretvorili u suve kosti!" Potisnuo je Isaka.
<BR>&nbsp;&nbsp;&nbsp;&nbsp;&nbsp;Kilin je za to vreme nastavio. "Ta masa je materija koja pada unutra; pri svakom krugu se sve više približava. Disk je kao autoput. Pravog razbojnika ne možeš da vidiš."
<BR>&nbsp;&nbsp;&nbsp;&nbsp;&nbsp;Tobi je tek sad shvatio. "Crnu rupu? Ona razbija zvezdu?"
<BR>&nbsp;&nbsp;&nbsp;&nbsp;&nbsp;Kilin je klimnuo. "Redak događaj, a stigli smo taman na vreme. Rupa guta zvezde - ali voli da ih pre toga sažvaće."
<BR>&nbsp;&nbsp;&nbsp;&nbsp;&nbsp;Panorama je rasla, povlačeći se od zvezde, otkrivajući sve veći deo ogromnog crvenog diska. Oko Jedača bilo je duboko crveno po ivici, a unutra su besnele oluje divlje žute i narandžaste boje. Svaka plamena tačka ličila je na logorsku vatru - ali Tobi je znao da su te vatre veće od planeta.
<BR>&nbsp;&nbsp;&nbsp;&nbsp;&nbsp;Kako se vidik proširivao, video je da disk postaje sve blistaviji prema središtu. Crveno se pretvaralo u zeleno i purpurno. Još dublje se javljala i plava boja. Sve je postalo toliko sjajno da je jedva mogao da gleda. Disk se okretao oko belo usijane lopte koja je pucketala od ogromne energije.
<BR>&nbsp;&nbsp;&nbsp;&nbsp;&nbsp;"Gde je... gde je rupa?"
<BR>&nbsp;&nbsp;&nbsp;&nbsp;&nbsp;Kilin je pokazao belu loptu. "Tamo unutra - ali ne možemo da je vidimo, jer je na unutrašnjoj ivici diska sve suviše vrelo."
<BR>&nbsp;&nbsp;&nbsp;&nbsp;&nbsp;Ubacio se Isak.
<BR>&nbsp;&nbsp;&nbsp;&nbsp;&nbsp;Razgovarao sam sa Aspektima iz razdoblja Svećnjaka - njih je stvarno sve teže razumeti! - i prenosim njihove žalbe. Moram reći da se slažem sa njima. Neophodan je pravilan odnos, inače gubimo svoju prošlost. Sve ovo otkrila je Antonela Frejzer, 3045. godine, i čak je napisala i epsku poemu o tome. Kosmička ironija - "najcrnje od svih mesta nosi beli plašt". Nejasno se sećam da sam čuo za to veliko delo, a...
<BR>&nbsp;&nbsp;&nbsp;&nbsp;&nbsp;Pustio je Aspekta da neko vreme brblja, ne obraćajući ozbiljniju pažnju. Isak i Kilinov tehno-Aspekt verovatno su koristili njih dvojicu za međusobno prepucavanje. Poznaju li takva čip-bića ljubomoru, zavist, pakost? Doduše, i on i njegov otac su se rado koristili tehno izrazima, možda pokušavajući da ostave utisak jedan na drugog. Drevni Aspekti smešteni su unutar novijih, radi lakšeg prevođenja. Njihove ideje i osećanja ipak se probijaju, u vidu smeše osećanja i podataka.
<BR>&nbsp;&nbsp;&nbsp;&nbsp;&nbsp;Sitni ljudski motivi, još više umanjeni ogromnim rasponom događaja. Sve je to bilo divno, na neki uvrnuti način, ali i teško za razumevanje.
<BR>&nbsp;&nbsp;&nbsp;&nbsp;&nbsp;Tobi se trgao iz zamišljenosti. "Zašto je sve toliko vrelo?"
<BR>&nbsp;&nbsp;&nbsp;&nbsp;&nbsp;"Trenje. Sva ova materija koja orbitira sve bliže i bliže rupi, trlja se o drugu materiju - gasove, prašinu i ko zna šta još. I zagreva se."
<BR>&nbsp;&nbsp;&nbsp;&nbsp;&nbsp;Tobi je pokušavao da to shvati. Disk je blistao, nalik na crveno oko sa belom mrljom u centru. Pogled čudovišta. Oko Jedača - samo što Jedač nije mogao da se vidi, jer bio je najcrnja stvar u vaseljeni. On ga je zamišljao kao rupu u prostoru. Stvari su tonule u nju. "Znači, rupa jede zvezde, to znam, i voli da ih prvo prožvaće. Disk je sve ono što čega se dočepala u poslednje vreme."
<BR>&nbsp;&nbsp;&nbsp;&nbsp;&nbsp;"A jede otkako je galaksija nastala."
<BR>&nbsp;&nbsp;&nbsp;&nbsp;&nbsp;"Hoćeš da kažeš - svi ti gasovi - to su nekad bile zvezde?"
<BR>&nbsp;&nbsp;&nbsp;&nbsp;&nbsp;Kilin je odsutno klimnuo, zagledan u neku posebno veličanstvenu erupciju. Plavo-zeleni gejzir iskočio je iz diska kao poludela zmija, palacajući žutim jezicima.
<BR>&nbsp;&nbsp;&nbsp;&nbsp;&nbsp;"Najbolji način da se Jedaču servira hrana - na tanjiru." Mračno se nasmejao.
<BR>&nbsp;&nbsp;&nbsp;&nbsp;&nbsp;Tobi se osvrnuo po napetim licima posade mosta. Poručnik Džoslin je čekala da progovori, stojeći po strani kao da ne želi da prekida razgovor oca i sina, čak ni na mostu. Sada je oštro pristupila, duga kosa joj je lepršala u toplom vazduhu. "Kapetane, oplata se sve više zagreva", rekla je.
<BR>&nbsp;&nbsp;&nbsp;&nbsp;&nbsp;Kilin se smesta prenuo iz misli. "Blizu opasne granice?"
<BR>&nbsp;&nbsp;&nbsp;&nbsp;&nbsp;"Još ne, ali..."
<BR>&nbsp;&nbsp;&nbsp;&nbsp;&nbsp;"Rashladna tečnost na maksimumu?"
<BR>&nbsp;&nbsp;&nbsp;&nbsp;&nbsp;"Dabre."
<BR>&nbsp;&nbsp;&nbsp;&nbsp;&nbsp;Kilin se namrštio. "Kako je sa obrtanjem?"
<BR>&nbsp;&nbsp;&nbsp;&nbsp;&nbsp;"Svi nezavisno pokretni delovi broda su na maksimumu rotacije." Džoslin je stojala u stavu mirno, ali Tobi je po trzanju prstiju video da je nervozna.
<BR>&nbsp;&nbsp;&nbsp;&nbsp;&nbsp;Okretali su delove 'Arga' da bi time izbacili višak toplote. Divlji gnev ubilačkog gasa mogao je da im usija oplatu i potpuno sprži ljude unutra. Tobi se setio Kvatinih gurmanskih prisećanja na otvaranje pažljivo ispečenih ljudskih kostiju i uživanja u srži. Stresao se.
<BR>&nbsp;&nbsp;&nbsp;&nbsp;&nbsp;Kilin je lupio pesnicom po dlanu, to mu je donelo trenutak olakšanja. "Ne vidim šta bi još mogli..."
<BR>&nbsp;&nbsp;&nbsp;&nbsp;&nbsp;#Sada nam je potrebna Ambulanta#, začuo je šuštavi Kvatin glas, i to preko opšteg koma.
<BR>&nbsp;&nbsp;&nbsp;&nbsp;&nbsp;Posada mosta okrenula se kao po komandi. Zurili su u napola skrivenog tuđinca koji je potpuno nepomično stajao u hodniku.
<BR>&nbsp;&nbsp;&nbsp;&nbsp;&nbsp;Kilin je prvi progovorio, i to veoma sarkastično. "Pitao sam se kad ćeš početi da prosipaš znanje."
<BR>&nbsp;&nbsp;&nbsp;&nbsp;&nbsp;Dve Kvatine očne peteljke su zvecnule o dovratak. #Vi ste osetljiva stvorenjca, ne podnosite vrelinu. Ako nestanete, sprženi, bila bih usamljena.#
<BR>&nbsp;&nbsp;&nbsp;&nbsp;&nbsp;Kilin se nasmejao. "Drago mi je što ti je toliko stalo do nas. One antene koje smo podigli - nadam se da sad imaš bolju vezu sa svojim brodovima?"
<BR>&nbsp;&nbsp;&nbsp;&nbsp;&nbsp;#Govorim dobro i /nepoznato/. Ne možete naslutiti pun /neprevodivo/ šta znači razgovarati sa drugima koji potpuno razumeju.#
<BR>&nbsp;&nbsp;&nbsp;&nbsp;&nbsp;"Pa, naučićemo", iskezio se Kilin. Tobi je video da otac uživa u razgovoru; sa lica mu je nestala duboka bora napetosti.
<BR>&nbsp;&nbsp;&nbsp;&nbsp;&nbsp;Delimično.
<BR>&nbsp;&nbsp;&nbsp;&nbsp;&nbsp;#Mudar si, za tako tupu rasu.#
<BR>&nbsp;&nbsp;&nbsp;&nbsp;&nbsp;"Ne treba nam tolika dodatna masa koju ti vučeš okolo."
<BR>&nbsp;&nbsp;&nbsp;&nbsp;&nbsp;#Znanje dolazi nakupljanjem. Crvi to ne mogu znati.#
<BR>&nbsp;&nbsp;&nbsp;&nbsp;&nbsp;"Izgleda da ti je niklo dosta novih očiju otkako sam te poslednji put video."
<BR>&nbsp;&nbsp;&nbsp;&nbsp;&nbsp;#Ja sam Mnogonožac, nisam ograničena na vaše dve bedne rupe. Mi gledamo, uskih očiju, sa mnogo zenica. Na ovom grubom mestu postoji mnogo prizora za gledanje. Ali nemam potrebe za više nogu, jer mi nikad ne bežimo ni od najstrašnijih opasnosti.#
<BR>&nbsp;&nbsp;&nbsp;&nbsp;&nbsp;Tobi je znao da Kvatina vrsta sebe naziva Mnogonošcima, ali kad bi ona to rekla zvučalo je kao da se svaki put divi samoj sebi. Kilin je na brzinu naložio Tobiju da dovede Kvat, a onda uopšte više nije obraćao pažnju na nju. Tobiju je sad postalo jasno da Kilin ima svoje načine ponašanja prema Kvat, možda i bolje od njegovih.
<BR>&nbsp;&nbsp;&nbsp;&nbsp;&nbsp;"Ta Ambulanta. Hoćeš da se tamo kriješ, mnogooka?"
<BR>&nbsp;&nbsp;&nbsp;&nbsp;&nbsp;Posada je zažamorila. Tobi je znao da svi podozrevaju kako ih Mnogonošci koriste za neke svoje tajanstvene ciljeve, a ovo je ponovo podstaklo tu vrstu pitanja. Ali kakvog izbora sada imaju?
<BR>&nbsp;&nbsp;&nbsp;&nbsp;&nbsp;Kvat je opet zvecnula očnim peteljkama. #Filozofi veruju da je to mudro.#
<BR>&nbsp;&nbsp;&nbsp;&nbsp;&nbsp;"Hmmm - vrlo diplomatski rečeno. Ali pitao sam šta ti misliš."
<BR>&nbsp;&nbsp;&nbsp;&nbsp;&nbsp;#Samo ime asocira na drevne priče, ali nosi malo podataka. Drevne ekspedicije Mnogonožaca našle su to ime tamo - očito su ga ostavili ljudi.#
<BR>&nbsp;&nbsp;&nbsp;&nbsp;&nbsp;"Ambulanta?" ubacio se Tobi. "Ne znam Porodicu sa takvim imenom."
<BR>&nbsp;&nbsp;&nbsp;&nbsp;&nbsp;#To se odnosi na neki drevni ljudski objekat, neku vrstu utočišta - evo.#
<BR>&nbsp;&nbsp;&nbsp;&nbsp;&nbsp;Kvat je, ko zna kako, učinila da zidni ekrani poskoče i zatitraju. Vrtoglavo su se okretali dok su brodski senzori tražili novu metu - i usmerii se na mastiljavu mrlju, daleko iznad blistavo crvenog diska.
<BR>&nbsp;&nbsp;&nbsp;&nbsp;&nbsp;#Istraživači su koristili senku Ambulante da izbegnu vrelinu diska. Ili bar tako kažu stare priče. Mnogonošci su svraćali tamo, da se ohlade, a onda su se sklanjali iz ove oluje zvezda.#
<BR>&nbsp;&nbsp;&nbsp;&nbsp;&nbsp;Kilin je dao znak poručniku Džoslin. "Odredi kurs prema tamo." Oduvek je brzo donosio odluke, i svi na mostu su se bacili na posao. Kilin se ponovo okrenuo ka Kvat, bezizražajnog lica. "Šta su tvoji preci tražili ovde?"
<BR>&nbsp;&nbsp;&nbsp;&nbsp;&nbsp;#Oružje pominjano u našim najstarijim predanjima.#
<BR>&nbsp;&nbsp;&nbsp;&nbsp;&nbsp;"Kakvo oružje?"
<BR>&nbsp;&nbsp;&nbsp;&nbsp;&nbsp;#Na kraju krajeva, sve mogućnosti odbrane zasnivaju se na znanju. Tražili smo /neprevodivo/.#
<BR>&nbsp;&nbsp;&nbsp;&nbsp;&nbsp;"Zar ne možeš ništa više da kažeš?"
<BR>&nbsp;&nbsp;&nbsp;&nbsp;&nbsp;#Ne znam kakvo je to /neprevodivo/ znanje.#
<BR>&nbsp;&nbsp;&nbsp;&nbsp;&nbsp;"Pakla mu! Slušaj, za Porodicu Bišop, Pravi Centar je legenda. Gotovo sveto mesto - samo ne znamo zašto."
<BR>&nbsp;&nbsp;&nbsp;&nbsp;&nbsp;#I sa nama je slično. No, verujem da je vaša vrsta stigla dovde mnogo pre naše.#
<BR>&nbsp;&nbsp;&nbsp;&nbsp;&nbsp;"Jelbre?" Kilin se namrštio. "No, šta god da smo postigli, toliko davno, sad je izgubljeno."
<BR>&nbsp;&nbsp;&nbsp;&nbsp;&nbsp;#I sa nama je isto. Filozofi nikada nisu dokučili pravu prirodu lavirinata ovog mesta. Maške su pazile da unište sve dostupne zapise o tom davnom razdoblju.#
<BR>&nbsp;&nbsp;&nbsp;&nbsp;&nbsp;Kilin je mračno piljio u prostranstvo. "Za nas je dolazak ovamo - pa, kao da se popneš na najvišu planinu koju je iko ikada video."
<BR>&nbsp;&nbsp;&nbsp;&nbsp;&nbsp;#Verujem da je to u nekakvoj vezi sa razlogom zbog kog ste potrebni.#
<BR>&nbsp;&nbsp;&nbsp;&nbsp;&nbsp;Kilin je slegnuo ramenima, kao da je osetio da neće više ništa saznati. "Pa dobro, da malo ohladimo tabane iza tog oblaka."
<BR>&nbsp;&nbsp;&nbsp;&nbsp;&nbsp;Iako obični članovi posade nisu imali pravo da progovore na mostu bez izričitog naređenja od Kapetana, Tobi je odlučio da iskoristi što je Kapetanov sin. Nije mogao da odoli, morao je da pokuša još jednom. "Kvat, zašto su tvoji preci otišli?"
<BR>&nbsp;&nbsp;&nbsp;&nbsp;&nbsp;#Maške čuvaju ovaj vatreni ciklon.#
<BR>&nbsp;&nbsp;&nbsp;&nbsp;&nbsp;"Zašto? To je isti pakao."
<BR>&nbsp;&nbsp;&nbsp;&nbsp;&nbsp;#Maškama je ovde dobro. Izobilje energije. Tu se napajaju.#
<BR>&nbsp;&nbsp;&nbsp;&nbsp;&nbsp;"Ali, sada ih gotovo nema."
<BR>&nbsp;&nbsp;&nbsp;&nbsp;&nbsp;#Tako izgleda. To me brine.#
<BR>&nbsp;&nbsp;&nbsp;&nbsp;&nbsp;"Iza nas ih ima sasvim dovoljno", primetio je Kilin.
<BR>&nbsp;&nbsp;&nbsp;&nbsp;&nbsp;#Pokušaće da nas nađu u oblaku Ambulante.#
<BR>&nbsp;&nbsp;&nbsp;&nbsp;&nbsp;"I zato se krijemo?" namrštio se Kilin.
<BR>&nbsp;&nbsp;&nbsp;&nbsp;&nbsp;Tobi je znao da njegov otac ne voli da se skriva od opasnosti, ako ne mora. S druge strane, Porodice su odavno bile u stalnom bekstvu, znale su da se skrivaju, i znale su koliko je dobro kad nestaneš.
<BR>&nbsp;&nbsp;&nbsp;&nbsp;&nbsp;#Moji Mnogonošci imaće priliku da govore i da /nepoznato/.#
<BR>&nbsp;&nbsp;&nbsp;&nbsp;&nbsp;Kilin je opet slegnuo ramenima, kao da je znao da od Kvat ništa više neće saznati. Kucnuo je po kontrolnoj ploči. Ekrani su se opet zanjihali, i vratili se čudnoj, izobličenoj zvezdi - koja više uopšte nije bila zvezda.
<BR>&nbsp;&nbsp;&nbsp;&nbsp;&nbsp;Dok su oni pričali, plameni trbuh se rascepio. Sada je bljuvao gejzire belog usijanja, i izmučeno sunce se konačno raspadalo. Izbljuvani gas se udaljavao od rasporene zvezde, kovitlajući se. Hitao je da se spoji sa ivicom crvenog diska. Dok se tačka gledanja udaljavala, Tobi je ugledao zvezdu nalik na bespomoćnu životinju, uhvaćenu, kako se uzalud otima, jer život polako nestaje iz nje. Čitave gromade hitale su ka disku, izazivajući na njemu narandžaste eksplozije.
<BR>&nbsp;&nbsp;&nbsp;&nbsp;&nbsp;Tobi je osećao ledeno čuđenje i strah. "Kako to da rupa može da rastrgne toliko daleku zvezdu, a da ipak bude toliko mala da se ne vidi?"
<BR>&nbsp;&nbsp;&nbsp;&nbsp;&nbsp;Kilin je pružio ruku i potapšao sina po ramenu, i Tobi je i na njegovom licu ugledao slična osećanja. "Koliko ja shvatam, rupa je mala, to da - ali u njoj ima mnnogo mase. Toliko da, ovako sabijena, izaziva ogromne plime. Unutrašnja površina zvezde pokušava da ide jednom orbitom, vidiš? Spoljašnja strana je nešto dalje od rupe, pa pokušava da orbitira malo drugačijom orbitom."
<BR>&nbsp;&nbsp;&nbsp;&nbsp;&nbsp;"Jasno. Pa onda?"
<BR>&nbsp;&nbsp;&nbsp;&nbsp;&nbsp;"Pa, ne mogu ići svaka svojim putem, a ostati na okupu i biti zvezda, zar ne?" Tobi je po Kilinovom polu-odsutnom pogledu video da ponavlja reči nekog svog Aspekta. "Ali mogu svaka svojim putem, ako se zvezda raspadne. I to se i desi, kad plima postane dovoljno jaka. Plima je prosto razbuca, ko krpenu lutku."
<BR>&nbsp;&nbsp;&nbsp;&nbsp;&nbsp;Tobi se osvrnuo. Sva posada na mostu je ćutala i gledala Kapetana. Na njihovim podignutim licima Tobi je video nadu i potrebu, izoštrene prizorom. Kilinov oprezni osmeh odražavao je sjaj izmučenog, umirućeg sunca.
<BR>&nbsp;&nbsp;&nbsp;&nbsp;&nbsp;U tišini se oglasila Kvat, pomalo šištavim glasom. #Ova sveža hrana će podstaknuti Jedača - a pre njega disk.#
<BR>&nbsp;&nbsp;&nbsp;&nbsp;&nbsp;Kilinovo lice se naboralo od brige. "Pa će postati još topliji?"
<BR>&nbsp;&nbsp;&nbsp;&nbsp;&nbsp;#Da. Hajde da ubrzamo ka osvežavajućoj svežini Ambulante.#
<BR>&nbsp;&nbsp;&nbsp;&nbsp;&nbsp;Tobi se iskezio. "Mislio sam da tvoja vrsta samo gleda, a ne beži."
<BR>&nbsp;&nbsp;&nbsp;&nbsp;&nbsp;#Pobeći brzo i dobro je umetnost, koja ostavlja osobu u životu da gleda dalje.#
<BR>&nbsp;&nbsp;&nbsp;&nbsp;&nbsp;"Hmmmm. Meni to zvuči kao izgovor, velika bubo."
<BR>&nbsp;&nbsp;&nbsp;&nbsp;&nbsp;#/Neprevodivo/.#
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
