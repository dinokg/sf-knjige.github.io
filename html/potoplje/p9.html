<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. VODA SMRTI
<P>&nbsp;&nbsp;&nbsp;&nbsp;&nbsp;Tokom sledeće dve nedelje, dok je južni horizont postajao sve tamniji od kišnih oblaka koji su se približavali, Kerans je često viđao Strangmana. Ovaj bi obično punom brzinom terao svoj hidroplan po lagunama, sa šlemom na glavi, u radničkom kombinezonu umesto belog dnevnog odela, i nadgledao rad spasilačkih grupa. U svakoj od tri lagune radio je po jedan teretni čamac sa posadom od šest ljudi; ronioci su metodično pretraživali potonule zgrade. Mirno spuštanje ronilaca i pumpanje bivalo je povremeno remećeno praskom puške kad bi terali nekog aligatora koji bi se privukao suviše blizu roniocima.
<BR>&nbsp;&nbsp;&nbsp;&nbsp;&nbsp;Sedeći u tami u svom hotelskom apartmanu, Kerans je bio daleko od lagune i zadovoljavao se time da pusti Strangmana da roni u potrazi za plenom sve dok je ovaj nameravao da uskoro krene. Snovi su sve više osvajali njegovu javu, a svesni razum sve više se iscrpljivao i povlačio. Jedina ravan vremena na kojoj su bitisali Strangman i njegovi ljudi izgledala je toliko prozračna da su njene pretenzije na realnost bile zanemarljive. Ovde-onde, kad bi Strangman svratio do njega, on bi se na nekoliko minuta pojavljivao na ovoj tananoj ravni, ali je stvarni centar njegove svesti bio na nekom drugom mestu.
<BR>&nbsp;&nbsp;&nbsp;&nbsp;&nbsp;Čudno, posle razdraženosti u početku, u Strangmanu se razvila neka podmukla naklonost prema Keransu. Miran, precizan razum biologa bio je savršena meta za Strangmanov suvi humor. Ponekad bi se obraćao Keransu, prefinjenom mimikom, ozbiljno ga hvatajući za ruku prilikom nekog od njihovih dijaloga i govoreći skrušenim glasom: "Znate, Keranse, napuštanje mora pre dvesta miliona godina možda je predstavljalo duboku traumu od koje se nikad nismo oporavili..."
<BR>&nbsp;&nbsp;&nbsp;&nbsp;&nbsp;Drugom prilikom poslao je dvojicu svojih ljudi u skifu do lagune; na jednoj od najvećih zgrada na suprotnoj obali lagune ispisali su slovima koja su bila visoka trideset stopa:
<BR>&nbsp;&nbsp;&nbsp;&nbsp;&nbsp;ZONA VREMENA
<BR>&nbsp;&nbsp;&nbsp;&nbsp;&nbsp;Kerans prihvati ovo zadirkivanje sa dobre strane i uopšte ne obrati pažnju kad ga neuspeh ronilaca učini oporijim. Tonući unazad kroz vreme, strpljivo je čekao dolazak kiše.
<BR>&nbsp;&nbsp;&nbsp;&nbsp;&nbsp;Posle ronilačke zabave koju je organizovao Strangman, Kerans prvi put shvati pravu prirodu svoga straha od ovog čoveka.
<BR>&nbsp;&nbsp;&nbsp;&nbsp;&nbsp;Strangman je na izgled zamislio zabavu kao društvenu priliku da okupi troje izgnanika. Na svoj lak, nemaran način počeo da priprema opsadu oko Beatrise, namerno negujući prijateljstvo sa Keransom kao sredstvo za obezbeđenje pristupa u njen apartman. Kada je otkrio da se članovi trija retko viđaju, očigledno se odlučio za jedan drugi prilaz - da podmiti Keransa i Bodkina obećanjem svoje dobro snabdevene kuhinje i podruma. Beatrisa je, međutim, uvek odbijala te pozive na zakusku i ponoćni doručak - jer se plašila Strangmana i njegove svite aligatora i jednookih mulata - pa su zabave redovno bivale otkazivane.
<BR>&nbsp;&nbsp;&nbsp;&nbsp;&nbsp;Međutim, stvarni razlog njegove 'gala ronilačke zabave' bio je praktičniji. Već neko vreme viđao je Bodkina kako se otiskuje čamcem po zatonima nekadašnje univerzitetske četvrti - starca bi često, na njegovo veliko uveseljenje, po uzanim kanalima pratio jedan od teretnih čamaca sa zmajskim okom, sa Admiralom ili Velikim Cezarom, skrivajući se u velikom lišću paprati kao izgubljena karnevalska kolica - i, pripisujući drugima sopstvene motive, pretpostavljao je da Bodkin traži neko davno zakopano blago. Centar njegovih sumnji najzad se zadrža na potopljenom Planetarijumu, onoj podvodnoj zgradi do koje se moglo lako doći: Strangman postavi stalnog stražara na malom jezeru, nekih stotinu jardi južno od središnje lagune, u kome je bio Planetarijum, ali kad se Bodkin ne pojavi u gluvo doba noći sa perajima i aparatom za disanje, Strangman izgubi strpljenje i odluči da ga preduhitri.
<BR>&nbsp;&nbsp;&nbsp;&nbsp;&nbsp;"Pokupićemo vas sutra ujutru u sedam", reče Keransu. "Kokteli sa šampanjcem, hladan bife, i stvarno ćemo saznati šta to stari Bodkin ima dole sakriveno."
<BR>&nbsp;&nbsp;&nbsp;&nbsp;&nbsp;"Ja mogu da vam to kažem, Strangmane. Samo izgubljene uspomene. One za njega vrede sva blaga ovoga sveta."
<BR>&nbsp;&nbsp;&nbsp;&nbsp;&nbsp;Ali Strangman pusti salvu podozrivog smeha, odzvrja u svom hidroplanu i ostavi Keransa da se bespomoćno muva po pokretnom keju.
<BR>&nbsp;&nbsp;&nbsp;&nbsp;&nbsp;Tačno u sedam sati sledećeg jutra, Admiral dođe po njega. Uzeše Beatrisu i doktora Bodkina, pa se uputiše skladišnom brodu gde je Strangman završavao pripreme za ronjenje. Jedan drugi teretni čamac bio je natovaren ronilačkom opremom, aparatima za disanje, odelima, pumpama i telefonom. Ronilački kavez visio je na užetu, ali Strangman ih je uveravao da u jezeru nema iguana i aligatora, pa nema potrebe da se pod vodom ostaje u kavezu.
<BR>&nbsp;&nbsp;&nbsp;&nbsp;&nbsp;Kerans je sumnjao u to, ali Strangman je bar jednom bio od reči: jezero je bilo potpuno očišćeno. Teške čelične rešetke bile su spuštene u vodu kod potopljenih ulaza, a naoružani stražari sedeli su sa harpunima i puškama, opkoračivši donje prečke jedara. Dok su ulazili u jezero i privezivali se kraj zaklonjenog balkona uz samu vodu na istočnoj strani lagune, u vodu su bacili poslednju od niza granata, a oštre eksplozije izbacivale su na površinu gomile ošamućenih jegulja, račića i raznih mekušaca, koje su smesta odvlačili u stranu.
<BR>&nbsp;&nbsp;&nbsp;&nbsp;&nbsp;Kotao podvodne pene rasprši se i voda se razbistri; sa svojih sedišta kraj ograde gledali su dole na veliko kube Planetarijuma obavijeno travuljinom, slično, kako je Bodkin govorio, džinovskoj školjci-palati iz bajke iz detinjstva. Kružni lepezast prozor na temenu kupole imao je pokretan metalni kapak; pokušali su da podignu jedno krilo kapka, ali na Strangmanov bes, krila su već davno bila spojena rđom. Glavni ulaz u kupolu bio je na prvobitnom nivou ulice, suviše daleko dole da bi se video, ali je jedno pripremno izviđanje pokazalo da će moći da uđu bez teškoća.
<BR>&nbsp;&nbsp;&nbsp;&nbsp;&nbsp;Dok se sunce dizalo nad vodom, Kerans je gledao dole u prozirne dubine, u topli amnionski želatin kojem je plovio u svojim snovima. Seti se da se, uprkos tolikom moru svuda unaokolo, nije u njega potpuno zagnjurio već deset godina, i u mislima ponovi pokrete laganog prsnog plivanja koje ga je nosilo kroz vodu u snu.
<BR>&nbsp;&nbsp;&nbsp;&nbsp;&nbsp;Na tri stope ispod površine propliva mali beli piton tražeći izlaz iz ograđenog prostora. Gledajući njegovu snažnu glavu kako se njiše i munjevitim pokretima izbegava harpune, Kerans za trenutak oseti u sebi otpor da se preda dubokoj vodi. Na drugoj strani jezera, iza čelične rešetke, jedan veliki krokodil rvao se sa grupom mornara koji su pokušavali da ga oteraju. Sa svojim ogromnim nogama pripijenim uz tanku donju prečku jedra, Veliki Cezar se divlje ritao na vodozemca koji je škljocao čeljustima i kidisao na koplja i čaklje. Dug preko trideset stopa, mogao je imati preko devedeset godina, a grudi su mu imale šest ili sedam stopa u prečniku. Njegov snežnobeo trbuh podseti Keransa da je otkako je Strangman stigao video čudnovato veliki broj albino zmija i guštera; pojavljivali su se iz džungle kao privučeni njegovim prisustvom. Čak je bilo i nekoliko albino iguana. Jedna je, slična gušteru od alabastera, sedela na njegovom keju prethodnog jutra i gledala u njega, pa je automatski pretpostavio da mu iguana donosi poruku od Strangmana.
<BR>&nbsp;&nbsp;&nbsp;&nbsp;&nbsp;Kerans pogleda gore u Strangmana; on je u svom belom odelu stajao na pramcu i sa očekivanjem posmatrao kako krokodil mlati i treska u rešetku, gotovo oborivši džinovskog crnca u vodu. Strangmanove simpatije su očigledno bile potpuno na strani krokodila, ali ne iz nekih sportskih razloga ili iz sadističke želje da vidi jednog od svojih glavnih poručnika iskrvavljenog i ubijenog.
<BR>&nbsp;&nbsp;&nbsp;&nbsp;&nbsp;Najzad Velikom Cezaru dodadoše pušku uz dernjavu i psovke; on se umiri i isprazni oba doboša u zlosrećnog krokodila pod svojim nogama. Sa bolnim krikom, krokodil se povuče u plićak šibajući vodu repom.
<BR>&nbsp;&nbsp;&nbsp;&nbsp;&nbsp;Beatrisa i Kerans odvratiše pogled očekujući da bude zadat udarac, a Strangman se uspentra na ogradu ispred njih da bi bolje video.
<BR>&nbsp;&nbsp;&nbsp;&nbsp;&nbsp;"Kada su uhvaćeni ili umiru, udaraju po vodi opominjujući jedan drugoga." Stavi kažiprst Beatrisi na obraz kao da nastoji da je natera da pogleda prizor. "Nemojte tako da se gadite, Keranse! Do đavola, pokažite malo više simpatije za životinju. Oni postoje već sto miliona godina i spadaju među najstarije stvorove na planeti."
<BR>&nbsp;&nbsp;&nbsp;&nbsp;&nbsp;Pošto je sa životinjom bilo svršeno, on je i dalje uzbuđeno stajao kraj ograde poskakujući, kao da se nada da će ona ponovo oživeti i vratiti se. I tek kada odrubljenu glavu odnesoše nataknutu na čaklju, on se s nervoznim grčem vrati ronjenju.
<BR>
<BR>&nbsp;&nbsp;&nbsp;&nbsp;&nbsp;Pod nadzorom Admirala, dvojica članova posade izvršiše pripremno ronjenje sa aparatom za disanje; spustiše se metalnim lestvicama u vodu i otklizaše prema strmoj krivini kupole. Ispitaše okrugao lepezast prozor, zatim polukružna rebra zgrade, vukući se preko kupole po napuklinama na površini. Po njihovom povratku siđe treći mornar sa gnjuračkim odelom i crevom. On se polako vukao mutnom površinom ulice pod vodom, a sa njegovog šlema odbijala se slaba svetlost. Dok se crevo odmotavalo, on uđe na glavna vrata i izgubi se iz vida, sve vreme održavajući telefonsku vezu sa Admiralom; ovaj je ispevavao svoje primedbe bogatim sočnim baritonom da ih svi čuju: "U biletarnici... sada je u glavnoj dvorani... Džomo kaže ima sedišta u crkvi, kapetane Strang, ali oltar je nestao."
<BR>&nbsp;&nbsp;&nbsp;&nbsp;&nbsp;Svi su se naginjali preko ograde čekajući da se Džomo opet pojavi, ali se Strangman turobno skljokao u svoju stolicu i tako sedeo pritiskajući lice jednom šakom.
<BR>&nbsp;&nbsp;&nbsp;&nbsp;&nbsp;"Crkva!" frknu podrugljivo. "Bože! Pošalji nekog drugog dole. Džomo je prokleta budala."
<BR>&nbsp;&nbsp;&nbsp;&nbsp;&nbsp;"Da, kapetane."
<BR>&nbsp;&nbsp;&nbsp;&nbsp;&nbsp;Spustiše se i drugi ronioci, a stjuard posluži unaokolo prve koktele sa šampanjcem. Spremajući se da i sam zaroni, Kerans je polako srkutao opojno penušavo piće.
<BR>&nbsp;&nbsp;&nbsp;&nbsp;&nbsp;Beatrisa ga dotače po laktu napregnutog lica: "Silaziš li, Roberte?"
<BR>&nbsp;&nbsp;&nbsp;&nbsp;&nbsp;Kerans se nasmeši. "Do prizemlja, Bea. Ne brini! Uzeću ono veliko odelo; savršeno je sigurno."
<BR>&nbsp;&nbsp;&nbsp;&nbsp;&nbsp;"Nisam mislila na to." Ona pogleda gore na sve veću sunčevu elipsu koja se tek pojavljivala nad krovom iza njih. Maslinasto -zelena svetlost koja se prelamala kroz teško lišće paprati ispunjavala je jezero žutim kužnim isparenjem koje se vuklo nad površinom kao para iz valova. Voda je izgledala sveža i primamljiva nekoliko trenutaka ranije, ali sada je postala zatvoren svet, a granica površine izgledala je kao ravan između dve dimenzije. Kavez za ronjenje bi spušten u vodu; njegove crvene šipke mutno su se nazirale i treperile, pa je čitava njegova struktura bila potpuno iskrivljena. Čak su i ljudi koji su dole plivali bili izmenjeni od vode, i dok su lebdeli i okretali se, tela im se pretvoriše u svetlucave himere slične praskavim otkucajima zamišljenja u neuronskoj džungli.
<BR>&nbsp;&nbsp;&nbsp;&nbsp;&nbsp;Duboko ispod njih, velika kupola Planetarijuma izdizala se u žutoj svetlosti i podsećala Keransa na neki kosmički brod napušten na Zemlji već milionima godina, a koga je more tek sada otkrilo. On se naže iza Beatrise i reče Bodkinu: "Alane, Strangman traži blago koje si ti sakrio tamo dole."
<BR>&nbsp;&nbsp;&nbsp;&nbsp;&nbsp;Preko Bodkinovo lica prelete osmeh. "Nadam se da će ga naći," reče blago. "Čeka ga celokupno blago Podsvesnog ako može da ga nađe."
<BR>&nbsp;&nbsp;&nbsp;&nbsp;&nbsp;Strangman je stajao na pramcu broda. Ispitivao je jednog od ronilaca koji je izišao na površinu, i sada su mu pomagali da se izvuče iz odela dok se voda slivala sa njegove bakarne kože na palubu. Lajući svoja pitanja, Strangman primeti kako Bodkin i Kerans šapću. Natušten, sa svedenim obrvama, prišunjao se palubom do mesta gde su oni sedeli, sumnjičavo ih posmatrajući poluzatvorenim očima, zatim se lagano pobočke privukao iza njih, kao čuvar koji pazi na troje potencijalno nezgodnih zatvorenika.
<BR>&nbsp;&nbsp;&nbsp;&nbsp;&nbsp;Nazdravljajući mu svojim šampanjskim koktelom, Kerans reče u šali: "Baš sam pitao doktora Bodkina gde je sakrio svoje blago, Strangmane."
<BR>&nbsp;&nbsp;&nbsp;&nbsp;&nbsp;Strangman zastade gledajući hladno u njega. Beatrisa se nelagodno nasmeja skrivajući lice u kragnu svoje košulje za plažu. Strangman stavi ruke na naslon Keransove stolice od pruća, a lice mu je bilo belo kao kreč. "Ne brinite se, Keranse", tiho se izbrecnu. "Znam gde je, i nije mi potrebna vaša pomoć da ga nađem." Okrete se Bodkinu. "Treba li mi doktore?"
<BR>&nbsp;&nbsp;&nbsp;&nbsp;&nbsp;Zaklanjajući jedno uvo od oštrog sečiva njegovog glasa, Bodkin promrmlja: "Mislim da verovatno znate, Strangmane." Odgurnu svoju stolicu u sve oskudniju hladnovinu. "Kada počinje gala priredba?"
<BR>&nbsp;&nbsp;&nbsp;&nbsp;&nbsp;"Gala?" Strangman razdraženo pogleda oko sebe, očigledno zaboravljajući da je on sam uveo tu reč. "Ovde nema lepotica s plaže, doktore; ovo nije lokalni akvadrom. Čekajte trenutak, ipak ne smem biti neugladen i zaboraviti ne lepu gospođicu Dal." On se saže nad nju sa ljigavim osmehom. "Hajdemo, draga moja, učiniću vas kraljicom vodene parade, sa svitom od pedeset božanskih krokodila."
<BR>&nbsp;&nbsp;&nbsp;&nbsp;&nbsp;Beatrisa odvrati pogled od njegovih sjajnih očiju. "Ne, hvala, Strangmane. More me plaši."
<BR>&nbsp;&nbsp;&nbsp;&nbsp;&nbsp;"Ali morate! Kerans i Bodkin očekuju to od vas. I ja. Bićete Venera koja silazi u more, dva puta lepša kada se vrati."
<BR>&nbsp;&nbsp;&nbsp;&nbsp;&nbsp;Saže se da je uzme za ruku, a Beatrisa se trže mršteći se sa odvratnošću na njegovo ljigavo uspijanje.
<BR>&nbsp;&nbsp;&nbsp;&nbsp;&nbsp;Kerans se okrenu u svom sedištu i uhvati je za ruku.
<BR>&nbsp;&nbsp;&nbsp;&nbsp;&nbsp;"Mislim da danas nije Beatrisin dan, Strangmane. Mi plivamo samo uveče kad je pun mesec. To je stvar raspoloženja, znate." Zatim se osmehnu na Strangmana kad ovaj još jače navali na Beatrisu; lice mu je bilo kao lice belog vampira razjarenog preko svake mere.
<BR>&nbsp;&nbsp;&nbsp;&nbsp;&nbsp;Kerans ustade. "Slušajte, Strangmane! Ja ću da idem umesto nje. Važi? Želeo bih da siđem i pogledam Planetarijum." Onda odmahnu rukom kao da tera Beatrisinu uznemirenost. "Ne brini, Strangman i Admiral će me dobro čuvati."
<BR>&nbsp;&nbsp;&nbsp;&nbsp;&nbsp;"Naravno, Keranse." Strangmanu se povratilo dobro raspoloženje, odjednom je zračio dobronamernošću da ugodi, iz očiju mu izbi jedva vidljiv nagoveštaj zadovoljstva što drži Keransa u kandžama. "Stavićemo vas u veliko odelo tako da možete razgovarati sa nama preko zvučnika. Umirite se, gospođice Dal; nema opasnosti. Admirale! Odelo za doktora Keransa! Brzo, brzo!"
<BR>&nbsp;&nbsp;&nbsp;&nbsp;&nbsp;Kerans izmeni kratak upozoravajući pogled sa Bodkinom, potom okrenu glavu kad opazi kako je Bodkin iznenađen spremnošću sa kojom se on dobrovoljno prijavio da siđe. Osećao je neobičnu zbrku u glavi, mada je jedva dotakao svoj koktel.
<BR>&nbsp;&nbsp;&nbsp;&nbsp;&nbsp;"Nemoj dugo da se zadržavaš, Roberte", viknu Bodkin za njim. "Temperatura vode iznosiće bar 35 stepeni; videćeš da jako iscrpljuje."
<BR>&nbsp;&nbsp;&nbsp;&nbsp;&nbsp;Kerans klimnu glavom, zatim krenu za Strangmanovim nervoznim korakom na prednju palubu. Dva čoveka su pripremala odelo i šlem, dok su Admiral, Veliki Cezar i mornari, koji su se odmarali na pumpnim točkovima, sa mlakim interesovanjem posmatrali Keransa kako dolazi.
<BR>&nbsp;&nbsp;&nbsp;&nbsp;&nbsp;"Vidite da li možete sići u glavni auditorijum", reče mu Strangman. "Jedan od momaka uspeo je da nađe pukotinu u jednim izlaznim vratima, ali ih je rđa potpuno spojila s ramom." Ispitivao je Keransa kritičkim okom dok je ovaj čekao da mu navuku šlem na glavu. Predviđen za upotrebu na dubini od samo pet hvatova, šlem je predstavljao savršenu kuglu sa dva bočna rebra i dozvoljavao maksimalnu vidljivost. "Dobro vam stoji, Keranse, izgledate kao čovek iz unutarnjeg prostora." Lice mu se iskrivi od cerekanja. "Ali nemojte pokušavati da dođete do Podsvesnog, Keranse; setite se da oprema nije predviđena za tako duboko silaženje!"
<BR>
<BR>&nbsp;&nbsp;&nbsp;&nbsp;&nbsp;Gegajući se lagano uz ogradu dok su mornari vukli crevo za njim, Kerans zastade da nespretno mahne Beatrisi i doktoru Bodkinu, zatim se pope na uzane lestvice i polako se spusti do nepokretne zelene vode. Bilo je nešto posle osam časova, sunce je udaralo direktno na lepljvi vinilski omotač koji ga je obavijao prianjajući uz njegove grudi i noge, i on je sa zadovoljstvom očekivao da rashladi svoju upaljenu kožu. Površina jezera bila je sada potpuno tamna. Po njoj su lagano plovili lišće i trava, a s vremena na vreme izbijali su mehurovi zarobljenog vazduha iz unutrašnjosti kupole.
<BR>&nbsp;&nbsp;&nbsp;&nbsp;&nbsp;Na desnoj strani video je Bodkina i Beatrisu kako ga osmatraju sa iščekivanjem, dok su im brade bile pritisnute uz ogradu. Pravo gore na krovu teretnog čamca stajala je visoka usukana figura Strangmana sa zavrnutim peševima sakoa, dok mu je vetar mrsio kao sneg belu kosu. Nečujno se cerio sam za sebe, ali kad Keransova stopala dotakoše vodu, on viknu nešto što slušalice nejasno preneše Keransu. Odmah se pojača šištanje vazduha kroz uvodne ventile u šlemu i ožive unutrašnje kolo mikrofona.
<BR>&nbsp;&nbsp;&nbsp;&nbsp;&nbsp;Voda ispade toplija nego što je očekivao. Umesto svežeg okrepljujućeg kupanja ulazio je u rezervoar napunjen toplom lepljivom pihtijastom masom koja mu se pripijala uz listove i bedra kao kužan zagrljaj džinovskog protozojskog čudovišta. Brzo se spusti u dubinu do ramena, skide noge sa prečage i pomažući se rukama, pusti da ga težina polako spušta nadole u zelenoosvetljenu dubinu. Zastade kod oznake za dva hvata.
<BR>&nbsp;&nbsp;&nbsp;&nbsp;&nbsp;Tu je voda bila hladnija, i on sa olakšanjem skupi ruke i noge navikavajući oči na bledu svetlost. Nekoliko malih sklatova prođe kraj njega; tela su im sijala kao srebrne zvezde u prigušenom plavetnilu koje je dopiralo sa površine do na dubinu od pet stopa, kao 'nebo' od svetlosti koja se odbijala od miliona čestica površine i cvetnog praha. Na četrdeset stopa od njega nazirala se bleda izbočena trupina Planetarijuma, daleko veća i tajanstvenija nego što je izgledala sa površine, slična krmi starog potonulog parobroda. Nekada sjajan aluminijumski krov postao je siv i patinast, a mekušci su se lepili po uzanim pervazima koje su činila poprečna rebra svoda. Niže dole, gde se kupola oslanjala na četvrtast krov auditorijuma, lebdela je šuma džinovskih travuljina, nežno lelujajući uvis; neke vlati bile su visoke preko deset stopa, divne morske sablasti koje se isprepletane lepršaju kao duhovi nekog svetog Neptunovog gaja.
<BR>&nbsp;&nbsp;&nbsp;&nbsp;&nbsp;Lestvice su se završavale na dvadeset stopa od dna, ali Kerans je sada gotovo lebdeo u vodi. Pustio je da tone sve dok prstima nije dohvatio krajeve lestvica iznad glave, onda ih pusti i skliznu unazad prema dnu jezera, dok su se crevo za vazduh i telefonska žica uvijale uz uzani stub svetlosti, što ga je uznemirena voda slala na srebrnast pravougaoni trup čamca.
<BR>&nbsp;&nbsp;&nbsp;&nbsp;&nbsp;Pošto je voda odstranila sve druge zvuke, pumpa za vazduh i prenesen ritam njegovog sopstvenog disanja bubnjali su mu ravnomerno u ušima, pojačavajući se prema tome kako se dizao vazdušni pritisak. Činilo se da zvuci grme oko njega u tamnoj maslinastozelenoj vodi, odzvanjajući kao gromoviti otkucaji plime koje je čuo u svojim snovima.
<BR>&nbsp;&nbsp;&nbsp;&nbsp;&nbsp;U slušalicama zaškripa glas: "Ovde Strangman, Keranse! Kako je draga siva majka svih nas?"
<BR>&nbsp;&nbsp;&nbsp;&nbsp;&nbsp;"Izgleda kao kod kuće! Gotovo sam stigao do dna. Kavez za ronjenje je gore kod ulaza."
<BR>&nbsp;&nbsp;&nbsp;&nbsp;&nbsp;Utonu do kolena u meku ilovaču koja je prekrivala dno i pridrža se za stub svetiljke obrastao školjkama. Opuštenim lebedećim korakom, kao da hoda po površini Meseca, lagano se vukao kroz duboki mulj koji se dizao za njegovim stopama poput oblaka uznemirenog gasa. S desne strane bili su nejasni bokovi zgrada uz trotoar, a mulj se u mekim dinama nataložio do prozora prvih spratova. Padine između zgrada bile su visoke gotovo po dvadeset stopa, a zaostale rešetke bile su zarobljene u njima kao ogromne rešetke teških ulaznih vrata. Većina prozora bila je zagušena otpacima, delovima nameštaja i metalnim ormančićima, komadima poda koji su bili slepljeni travuljinom i glavonošcima.
<BR>&nbsp;&nbsp;&nbsp;&nbsp;&nbsp;Kavez za ronjenje lagano se okretao na svom užetu, na pet stopa od ulice, sa testerama za metal i ključevima za zavrtnje, ovlaš vezanima uz pod. Kerans se približavao vratima Planetarijuma, podešavao pravac kablova za sobom i s vremena na vreme lako trzao noge kada bi se oni suviše olabavili.
<BR>&nbsp;&nbsp;&nbsp;&nbsp;&nbsp;Kao ogroman podvodni hram stajala je pred njim bela gromada Planetarijuma, osvetljena živom vodom sa površine. Čeličnu ogradu oko ulaza rastvarali su ronioci pre njega, pa je polukružni luk od vrata koja su vodila u foaje bio otvoren. Kerens upali svetiljku na šlemu i prođe kroz ulaz. Pažljivo je zavirivao između stubova i alkova, penjući se stepenicama u mezanin. Metalna ograda na stepeništu i hromirane izložbene ploče bile su zarđale, ali cela unutrašnjost Planetarijuma, odsečena barikadama od biljnog i životinjskog sveta laguna, izgledala je potpuno netaknuta, isto tako čista i sjajna kao i onoga dana kad su se srušili poslednji nasipi.
<BR>&nbsp;&nbsp;&nbsp;&nbsp;&nbsp;Prošavši pored blagajne, polako promače do mezanina i zastade kraj ograde da pročita natpise nad vratima garderoba, od čijih se slova odbijala svetlost. Oko auditorijuma vodio je kružni hodnik, a sijalica je bacala kupu blede svetlosti kroz gustu crnu vodu. U slaboj nadi da će nasipi biti opravljeni, uprava Planetarijuma postavila je još jedan unutrašnji krug barikada oko auditorijuma. Barikade su bile zatvorene poprečnim gredama s katancima, koje su sada bile zarđale u nepokretne odbrambene zidove.
<BR>&nbsp;&nbsp;&nbsp;&nbsp;&nbsp;Ploča u gornjem desnom uglu bila je pomerena udarcima ćuskije, pa je tako dobijena mala pukotina kroz koju je moglo da se gleda u auditorijum. Suviše umoran od pritiska vode koji je osećao na grudima i stomaku da bi mogao podignuti teško odelo sa sobom, Kerans se zadovolji sa nekoliko čestica svetlosti koja je kroz pukotine prodirala u kupolu.
<BR>&nbsp;&nbsp;&nbsp;&nbsp;&nbsp;Dok je išao da donese testeru za metal iz kaveza, on opazi mala vrata na vrhu kratkog stepeništa iza biletarnice, koja su očigledno vodila nekud iznad auditorijuma, ili u kabinu kino-operatora ili u upravnikovu kancelariju. Povuče se uz ogradu stepeništa dok su metalni klinovi na njegovim otežalim cipelama klizili po ljigavoj prostirci. Vrata su bila zaključana, ali on upre ramenima u njih, pa se dve šarke lako razdvojiše, a vrata graciozno odlebdeše preko poda kao jedro od hartije.
<BR>&nbsp;&nbsp;&nbsp;&nbsp;&nbsp;Zastavši da razmrsi kablove, Kerans je slušao ravnomerno pumpanje u svojim ušima. Ritam se primetno promenio, pokazujući da je posao gore preuzeo drugi par rukovalaca. Ovi su radili sporije, verovatno nenaviknuti na pumpanje vazduha pod maksimalnim pritiskom. Iz nekog razloga, Kerans se lako štrecnu od straha. Mada je bio potpuno svestan Strangmanove zlobe i nemogućnosti da se predvide njegovi postupci, verovatno je da on ipak neće pokušati da ga ubije na tako svirep način kao što je presecanje dovoda vazduha. I Beatrisa i Bodkin bili su prisutni, pa mada su pukovnik Rigs i njegovi ljudi bili hiljadu milja daleko, uvek je postojala mogućnost da neka specijalizovana vladina jedinica dođe u leteću posetu lagunama. Sem ukoliko ne bi ubio i Beatrisu i Bodkina - što nije izgledalo verovatno iz više razloga (očigledno je podozrevao da oni o gradu znaju više nego što su priznavali) - Strangman bi video da bi mu Keransova smrt zadala više muke nego što bi od nje imao koristi.
<BR>&nbsp;&nbsp;&nbsp;&nbsp;&nbsp;Vazduh je umirujuće šištao. Kerans pođe napred preko prazne sobe. Nekoliko polica ugibalo se sa jednog zida, u uglu se nazirao orman za spise. Odjednom, trgnuvši se preplašeno, spazi nešto što je izgledalo kao čovek u ogromnom naduvanom kosmičkom odelu, čovek je stajao na daljini od deset stopa, okrenut licem prema njemu; iz njegove žablje glave dizali su se beli mehurovi, ruke su mu bile podignute kao da preti, a iz šlema mu je izbijao mlaz svetlosti. "Strangmane!" povika on nekako protiv svoje volje.
<BR>&nbsp;&nbsp;&nbsp;&nbsp;&nbsp;"Keranse! Šta je?" Njegovu paniku preseče Strangmanov glas, bliži nego šapat njegove sopstvene svesti. "Keranse, ti budalo...!"
<BR>&nbsp;&nbsp;&nbsp;&nbsp;&nbsp;"Izvinite, Strangmane." Kerans se sabra i polako krenu ka prilici koja mu se približavala. "Baš sam video sebe u nekom ogledalu. Gore sam u upravnikovoj kancelariji, ili u kontrolnoj sobi, ne znam tačno šta je. Ima jedno posebno stepenište sa međusprata, možda ulaz u auditorijum."
<BR>&nbsp;&nbsp;&nbsp;&nbsp;&nbsp;"Dobar si! Vidi ako možeš da nađeš sef. Trebalo bi da je iza rama od slike, tačno iznad stola."
<BR>&nbsp;&nbsp;&nbsp;&nbsp;&nbsp;Ne slušajući ga, Kerans stavi šake na staklenu površinu i odsečno okrete šlem sleva-nadesno. Bio je u kontrolnoj kabini koja je gledala na auditorijum, i njegov lik se odražavao u staklenoj ploči za izolaciju zvuka. Ispred njega je bio orman u kome je nekada stajala konzola sa instrumentima, ali ljudi su otišli, a operatorova pokretna stolica ostala je okrenuta upolje, kao osamljen presto kakvog silnika opsednutog klicama. Gotovo iscrpljen od pritiska vode, Kerans sede u stolicu i pogleda na kružni auditorijum.
<BR>&nbsp;&nbsp;&nbsp;&nbsp;&nbsp;Nejasno osvetljen malom lampom sa njegovog šlema, mračni svod sa zidovima prevučenim muljom dizao se nad njim kao ogromna, somotom postavljena utroba u nekom nadrealističkom košmaru. Izgledalo je kao da crna neprozirna voda visi u čvrstim vertikalnim zastorima i zaklanja podijum u sredini auditorijuma, skrivajući poslednju svetinju svojih dubina. Kružni redovi sedišta su, zbog nečega, pre pojačavali nego smanjivali sličnost prostorije sa utrobom, i Kerans ču udaranje u ušima, ne znajući da li sluša nejasan podsvesni rekvijem iz svojih snova. Otvori panelna vratašca koja vode u auditorijum, razdvajajući telefonski vod od šlema da bi se oslobodio Strangmanovog glasa.
<BR>&nbsp;&nbsp;&nbsp;&nbsp;&nbsp;Tanak sloj mulja prekrivao je zastrte stepenice prolaza. U sredini kupole, voda je bila bar dvadeset stepeni toplija nego u kontrolnoj sobi. Zagrejana nekom ćudljivom strujom okupa mu kožu kao topli balsam. Projektor je bio sklonjen s podijuma, ali su pukotine na kupoli treperele dalekim iskrama svetlosti kao galaktičke vizije neke udaljene vasione. Gledao je gore u ovaj nepoznati zodijak, posmatrajući ga kako se razvija pred njegovim očima kao prva vizija nekog okeanskog Korteza <EM>Hernando Kortez (1485-1547) - španski konkvistador, osvajać Meksika; prim. prev.</EM> koji izranja iz morskih dubina da za trenutak ugleda beskrajna prostranstva nebeske pučine.
<BR>&nbsp;&nbsp;&nbsp;&nbsp;&nbsp;Stojeći na podijumu, gledao je neme redove sedišta oko sebe pitajući se kakav uterin <EM>Uterin - materični; prim. prev.</EM> ritual da izvede za nevidljivu publiku koja ga, izgledalo je, posmatra. Pritisak vazduha u njegovom šlemu naglo je porastao, pošto su ljudi na palubi izgubili kontakt sa njim preko telefona. Ventili sa strane šlema su se bučno podizali, a srebrni mehurići su izletali i lebdeći se udaljavali od njega kao pobesneli fantomi.
<BR>&nbsp;&nbsp;&nbsp;&nbsp;&nbsp;Postepeno, kako su prolazili minuti, očuvanje ovog dalekog zodijaka, možda baš one iste konfiguracije sazvežđa koja je obavijala Zemlju u periodu trijasa, Keransu poče da izgleda važniji zadatak nego ijedan drugi koji je stajao pred njim. Siđe sa podijuma i krenu nazad u kontrolnu sobu, vukući za sobom crevo za dovod vazduha. Kad je stigao do vrata od panela oseti kako mu se crevo migolji iz ruku, pa ljutito ščepa omču i zakači je oko kvake na vratima. Sačeka da se uže zategne, potom ga još jednom omota oko kvake obezbeđujući sebi radijus kretanja od desetak stopa. Siđe niz stepenice i zaustavi se na pola puta do dvorane, zabaci glavu uvis, rešen da sliku sazvežđa ureže u svoju mrežnjaču. Već mu je njihov raspored izgledao bliskiji od rasporeda klasičnih sazvežđa. Velikim grčevitim vraćanjem ravnodnevica, ponovo se rodila milijarda zvezdanih dana i ponovo svrstala magline i usamljene vasione u njihove prvobitne perspektive.
<BR>&nbsp;&nbsp;&nbsp;&nbsp;&nbsp;Oštra mamuza bola zari mu se u Eustahijevu trubu i natera ga da proguta. Odjednom shvati da usisni ventil za vazduh u šlemu više ne radi. Svakih desetak sekundi provlačilo se neko slabo šištanje, ali pritisak je naglo pao. Ošamućen, dotetura se do vrata i pokuša da odveže crevo za vazduh sa brave, sada siguran da se Strangman dočepao prilike da inscenira nesrećan slučaj. Dok su mu se pluća kidala spotače se o jednu stepenicu i nesretno se svali preko sedišta blagim lelujavim pokretom.
<BR>&nbsp;&nbsp;&nbsp;&nbsp;&nbsp;Kad snop svetlosti blesnu poslednji put preko zasvođene tavanice obasjavajući ogromnu praznu utrobu, Kerans oseti kako ga od prostorije obliva muka ispunjena krvlju. Ležao je raširenih ruku i nogu na stepenicama, utrnulo pritiskajući rukom omču od creva za vazduh oko kvake na vratima, a umirujući pritisak vode prodirao mu je kroz odelo, pa je izgledalo da više ne postoje pregrade između njegovog sopstvenog krvotoka i krvotoka gigantskog vodenjaka. Duboka kolevka mulja ponese ga nežno kao ogromna placenta <EM>Placenta,- posteljica; prim. prev.</EM> neopisivo mekša nego ijedan krevet na kome je ikada ležao. Dok mu je svest trnula, daleko iznad sebe spazi drevne magline i galaksije kako sijaju kroz uterinu noć. Ali se najzad čak i njihova svetlost priguši, i on ostade svestan jedino slabog treperenja identičnosti u najdubljim kutevima svoga razuma. Mirno poče da joj prilazi, lagano lebdeći prema središtu kupole, znajući da se ovaj slabi svetionik gasi brže nego što mu se on približava. Kad se svetionik izgubi, on nastavi da gura kroz tamu kao slepa riba u beskrajnom zaboravljenom moru, gonjen impulsom čiju suštinu nikada neće shvatiti...
<BR>&nbsp;&nbsp;&nbsp;&nbsp;&nbsp;Epohe su promicale. Neizmerni talasi, beskrajno spori i obuhvatni, lomili su se i padali na obale vremenskog mora bez sunca, izbacujući ga bespomoćnog u njegove plićake. Nasumce je plovio iz jednog plićaka u drugi, u čistilištima večnosti, a u obrnutim ogledalima površine odražavalo se hiljadu njegovih slika. Izgledalo je kao da mu se iz pluća probija napolje ogromno kopneno jezero, a da mu je grudni koš naduvan poput kitovog, da bi mogao da primi okeanske zapremine vode.
<BR>
<BR>&nbsp;&nbsp;&nbsp;&nbsp;&nbsp;"Keranse..."
<BR>&nbsp;&nbsp;&nbsp;&nbsp;&nbsp;Ugleda sjajnu palubu, blistavu raskoš svetlosti na platnenom klonu iznad sebe, budno abonosovo lice Admirala, koji mu je sedeo na nogama i svojim ručerdama pumpao mu pluća.
<BR>&nbsp;&nbsp;&nbsp;&nbsp;&nbsp;"Strangman, on..." Zagrcnuvši se od tečnosti u grlu, Kerans pusti da mu glava klone nazad na užarenu palubu, dok mu je sunčeva svetlost udarala u oči. Lica unaokolo su napregnuto gledala u njega - Beatrisa širom otvorenih i uplašenih očiju, Bodkin koji se ozbiljno mrštio, šarenilu smeđih lica pod vojničkim kapama kaki boje. Odjednom se tu ubaci jednu jedino belo iscereno lice. Na samu nekoliko stopa od njega piljilo je kao bestidna maska.
<BR>&nbsp;&nbsp;&nbsp;&nbsp;&nbsp;"Strangmane, vi..."
<BR>&nbsp;&nbsp;&nbsp;&nbsp;&nbsp;Iscereno lice pršte u pobednički smeh. "Ne, nisam ja, Keranse. Ne pokušajte da bacite krivicu na mene. Doktor Bodkin će jamčiti za to." Zatim pripreti Keransu prstom: "Upozorio sam vas da ne idete podaleko dole."
<BR>&nbsp;&nbsp;&nbsp;&nbsp;&nbsp;Admiral ustade, očigledno zadovoljan što se Kerans povratio. Činilo se kao da je paluba od usijanog gvožda; Kerans se podupre o lakat i malaksalo sede u jednu lokvu vode. Na nekoliko stopa od njega, zgužvano u oluku sa strane palube, ležalo je odelo kao izduvana lešina.
<BR>&nbsp;&nbsp;&nbsp;&nbsp;&nbsp;Beatrisa se probi kroz krug posmatrača i čučnu kraj njega. "Roberte, odmori se, nemoj sada da misliš u tome." Obgrli ga oko ramena bacivši oprezan pogled na Strangmana. Ovaj je stajao iza Keransa, zadovoljno se cereći, sa rukama na bokovima.
<BR>&nbsp;&nbsp;&nbsp;&nbsp;&nbsp;"Crevo se zakačilo..." Keransu se bistrilo u glavi, a pluća su mu bila kao dva izubijana nežna cveta; polako je disao, umirujući ih prohladnim vazduhom. "Vukli su ga odozgo. Zar niste vi zaustavili..."
<BR>&nbsp;&nbsp;&nbsp;&nbsp;&nbsp;Bodkin priđe sa Keransovim sakoom i obavi mu ga oko ramena. "Polako, Roberte; sada to nije važno. U stvari, ja sam siguran da to nije bila Strangmanova greška; pričao je sa mnom i Beatrisom kada se to dogodilo. Crevo je bilo obavijeno oko neke prepreke i doista izgleda kao da je bio nesrećan slučaj."
<BR>&nbsp;&nbsp;&nbsp;&nbsp;&nbsp;"Ne, nije, doktore", upade Strangman. "Nemojte dalje održavati mit. Kerans će biti daleko zahvalniji aku čuje istinu. On je sam zakačio to crevo, i to namerno. Zašto?" Tu Strangman važno uvuče vazduh. "Zato što je želeo da postane deo potopljenog sveta." Stade da se smeje sam za sebe, veselo se pljeskajući po bedrima, dok se Kerans malaksalo teturao do svoje stolice. "A vic je u tome što on ne zna da li ja govorim istinu ili ne. Shvatate li to, Bodkine? Pogledajte ga; on istinski nije siguran! Bože, kakva ironija!"
<BR>&nbsp;&nbsp;&nbsp;&nbsp;&nbsp;"Strangmane!" Beatrisa ljutito skoči na njega savlađujući svoj strah. "Prestanite s tim! Mogao je biti nesrećan slučaj."
<BR>&nbsp;&nbsp;&nbsp;&nbsp;&nbsp;Strangman teatralno sleže ramenima. "Mogao je", ponovi jako naglašavajući reči. "Dopustimo da je tako. To čini stvar još interesantnijom - naročito za Keransa. Jesam li ili nisam pokušao da se ubijem? Jedna od malog broja apsolutnih maksima egzistencije, daleko značajnija od 'Biti ili ne biti', koja samo podvlači neizvesnost samoubistva, a ne večitu ambivalentnost njegove žrtve." Potom se nasmeši Keransu pokroviteljski, sa visine; ovaj je mirno sedeo na stolici i srkutao piće koje mu je donela Beatrisa.
<BR>&nbsp;&nbsp;&nbsp;&nbsp;&nbsp;"Keranse, zavidim vam na saznanju, ako možete da saznate."
<BR>&nbsp;&nbsp;&nbsp;&nbsp;&nbsp;Kerans je uspeo da se bledo nasmeši. Po brzini kojom se oporavljao shvatio je da je od davljenja pretrpeo samo malo. Ostatak posade otišao je svojim poslom, ne interesujući se dalje za događaj.
<BR>&nbsp;&nbsp;&nbsp;&nbsp;&nbsp;"Hvala, Strangmane. Obavestiću vas kad budem imao odgovor."
<BR>
<BR>&nbsp;&nbsp;&nbsp;&nbsp;&nbsp;Na povratku u 'Ric' sedeo je ćuteći na krmi, teretnog čamca, razmišljajući o velikoj utrobi-odaji Planetarijuma i mnogoslojevitom omotaču njenih asocijacija, pokušavajući da izbriše iz glave ono strašno 'ili-ili' koje je Strangman ispravno postavio. Da li je on nesvesno zatvorio dovod za vazduh znajući da će ga pritisak u kablu ugušiti, ili je to zaista bio nesrećan slučaj, čak možda Strangmanov pokušaj da ga povredi? Da ga dvojica ronilaca bez odela nisu spasla (možda je on računao da će oni krenuti za njim da ga traže kad je telefonski vod bio prekinut), sigurno bi našao odgovor. Razlozi iz kojih je uopšte zaronio ostajali su nejasni. Nije bilo sumnje da ga je na to nagnala čudnovata želja da se prepusti Strangmanu na milost i nemilost, gotovo kao da je režirao sopstveno ubistvo.
<BR>&nbsp;&nbsp;&nbsp;&nbsp;&nbsp;Zagonetka ostade nerešena i tokom sledećih dana. Da li su sam potopljeni svet i tajanstvena težnja ka jugu koja je obuzela Hardmana bili samo jedan impuls na samoubistvo, nesvesno prihvatanje logike njegovog sopstvenog silaženja unazad niz lestvicu razvoja, konačna neuronska sinteza arheopsihičke nule? Da ne bi bio primoran da živi sa još jednom zagonetkom, sve se više plašeći stvarne uloge koju je Stragman igrao u njegovom umu, Kerans je sistematski potiskivao sećanje na nezgodu. Bodkin i Beatrisa isto tako prestadoše da je spominju, kao da priznaju da bi odgovor na to pitanje rešio za njih mnoge druge tajanstvene zagonetke koje su ih sada jedino održavale, opsene koje bi, kao i sve dvosmislene, ali potrebne pretpostavke o njihovim ličnostima, žrtvovali jedino uz unutrašnji otpor.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
