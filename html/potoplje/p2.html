<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. DOLAZAK IGUANA
<P>&nbsp;&nbsp;&nbsp;&nbsp;&nbsp;Krešteći kao benši, <EM>Benši (u Irskoj) - zla vila koja predskazuje nesreću, smet u porodici; prim. prev.</EM> isterana iz svog staništa, veliki slepi miš sa zatupastom njuškicom sunu uvis iz jedne od uzanih pukotina nedaleko od zatona i skrenu pravo na kuter. Pošto mu je čulo za navigaciju bilo poremećeno lavirintom ogromnih mreža koje su po zatonu isplele kolonije tarantela, <EM>Tarantela - otrovan pauk; prim. prev.</EM> on promaši žičani zaklon iznad Keransove glave za samo nekoliko stopa, pa odjedri duž potopljenih poslovnih zgrada, promičući kroz džinovsko lišće paprati koja je izbijala iz njihovih krovova. Odjednom, dok je prolazio kraj jednog isturenog venca, nekakvo nepomično stvorenje sa glavom kao od kamena zinu munjevitom brzinom i iščupa slepog miša iz vazduha. Začu se kratak prodoran krik, i Kerans za trenutak spazi zdrobljena krila stisnuta gušterovim vilicama. Onda se gmizavac nevidljivo povuče nazad u lišće.
<BR>
<BR>&nbsp;&nbsp;&nbsp;&nbsp;&nbsp;Duž celog zatona iguane su ih posmatrale kako prolaze. Čučale su u prozorima kancelarija i robnih kuća, a njihove tvrde sleđene glave kruto su se trzale. Bacale su se u talas za kuterom, škljocale zubima na insekte koji su popadali sa lijana i istrulelih panjeva, onda su plivale kroz prozore i puzale uza stepenice do svojih bivših položaja koji su im pružali nadmoćnost, gomilale se po tri, jedna preko druge. Bez ovih gmizavaca, lagune i zatoni od poslovnih zgrada, napola utonuli u ogromnu vrelinu, imali bi čudnu lepotu sna, ali su iguane i bazilisci <EM>Bazilisk - vrsta guštera; prim. prev.</EM> podsećali na stvarnost. Kao što su pokazivala njihova mesta u nekadašnjim salama za konferencije, gmizavci su preuzeli grad. Opet su predstavljali dominantnu formu života.
<BR>&nbsp;&nbsp;&nbsp;&nbsp;&nbsp;Gledajući gore u prastara bezosećajna lica, Kerans je mogao da shvati onaj čudni strah koji su ona izazivala, budeći iznova arhajska sećanja na zastrašujuće džungle Paleocena, kad su se gmizavci povukli pred pojavom sisara, i da oseti onu nepomirljivu mržnju koju jedna zoološka klasa oseća prema drugoj klasi koja joj nasilno uzima prevlast.
<BR>&nbsp;&nbsp;&nbsp;&nbsp;&nbsp;Na kraju zatona uđoše u sledeću lagunu - veliki krug tamnozelene vode čiji je prečnik iznosio gotovo pola milje. Dva paralelna reda crvenih plovaka od plastične mase označavala su kanal prema otvoru na drugoj strani. Kuter je gazio nešto više od jedne stope, i dok su išli kroz mirnu vodu a sunce padalo koso iza njih otvarajući potopljene dubine, mogli su da vide jasne obrise petospratnica i šestospratnica kako se ukazuju kao džinovske utvare; tu i tamo, površinu bi probijao krov pokriven mahovinom kad bi talas prošao kraj njega.
<BR>&nbsp;&nbsp;&nbsp;&nbsp;&nbsp;Na šezdeset stopa ispod kutera pružalo se pravo sivo šetalište između zgrada, ostaci nekadašnje saobraćajne arterije. Zarđale ispupčene školjke automobila još su stajale uz ivičnjak. Mnoge lagune u centru grada bile su okružene netaknutim prstenom zgrada, i stoga je u njih prodrlo sasvim malo mulja. Bez vegetacije sem nekoliko lutajućih spletova sargaskih algi, ulice i trgovine bile su očuvane gotovo netaknute, slične odrazu u jezeru koji je nekako izgubio svoj original.
<BR>&nbsp;&nbsp;&nbsp;&nbsp;&nbsp;Glavna masa grada bila je već odavno iščezla, i samo su zgrade sa čeličnom konstrukcijom u centralnim trgovačkim i finansijskim delovima preživele nezaustavljive vode. Kuće od cigle i prizemne fabrike u predgrađima nestale su potpuno pod navalom mulja. Na mestima gde su nanosi mulja izbijali na površinu uzdizale su se gigantske šume u usplamtelo prigušeno zeleno nebo, pritiskujući nekadašnja žitna polja umerenog pojasa Evrope i Severne Amerike. Neprolazne džungle slične prašumama Mato Grosa, koje su ponegde dostizale i po tri stotine stopa u visinu, predstavljale su košmaran svet organskih formi koje se utrkuju među sobom, rapidno se vraćajući u paleozojsku prošlost, pa su vojne jedinice Ujedinjenih Nacija mogle da prolaze jedino kroz spletove laguna stvorenih iznad nekadašnjih gradova. Ali su i ove lagune sada bivale zapušene muljem, a zatim poplavljene.
<BR>&nbsp;&nbsp;&nbsp;&nbsp;&nbsp;Kerans se sećao beskrajnog niza zelenih sutona koji su se spuštali za njima dok su se on i Rigs polako kretali Evropom na sever, napuštajući gradove jedan za drugim, a kužna vegetacija prekrivala uzane kanale i bujala s krova na krov.
<BR>&nbsp;&nbsp;&nbsp;&nbsp;&nbsp;Sada je trebalo da napuste još jedan grad. Uprkos masivnoj konstrukciji glavnih trgovačkih zgrada, on se sastojao od jedva nešto više od tri glavne lagune opkoljene nizom malih jezera od po pedeset jardi u prečniku i mrežom uzanih zatona i rukavaca koji su krivudali prateći grubo prvobitan plan ulica u gradu i ulazili u okolnu džunglu. Tu i tamo, potpuno bi iščezavali ili širili se u usparene površine otvorene vode koje su predstavljale ostatke nekadašnjih okeana. Ove površine su zatim smenjivali arhipelazi koji su se spajali da bi formirali neprobojne džungle južnog masiva.
<BR>&nbsp;&nbsp;&nbsp;&nbsp;&nbsp;Vojna baza koju su postavili Rigs i njegov vod, a koja je štitila stanicu za ispitivanje, bila je u najjužnijoj od tri lagune, zaklonjena izvesnim brojem najviših zgrada u gradu, blokovima od po trideset spratova na mestu gde je nekada bio poslovni centar grada.
<BR>&nbsp;&nbsp;&nbsp;&nbsp;&nbsp;Dok su prelazili lagunu, trup ploveće baze išaran žutim prugama bio je okrenut prema suncu, gotovo zatamnjen u svetlosti koja se prelamala, a rotor helikoptera na njenom krovu bacao je, okrećući se, blistave strele preko vode na njih. Na dve stotine jardi niz obalu nalazio se manji, belo obojen trup biološke stanice za ispitivanje, usidren uz veliku kupolu građevine koja je nekada bila koncertna dvorana.
<BR>&nbsp;&nbsp;&nbsp;&nbsp;&nbsp;Kerans je gledao gore u pravougane litice na kojima je ostao dovoljan broj nedirnutih prozora da ga podseti na ilustracije suncem okupanih šetališta Nice, Rija i Majamija, o kojima je kao dete čitao u enciklopedijama u Kamp Berdu. Čudno, uprkos moćnoj mađiji sveta laguna i potopljenih gradova, ipak nikad nije osetio bilo kakav interes za njihov sadržaj, niti se trudio da utvrdi u kome je gradu smešten.
<BR>&nbsp;&nbsp;&nbsp;&nbsp;&nbsp;Dr Bodkin, stariji od njega dvadeset pet godina, stvarno je živeo u nekoliko gradova, i u Evropi i u Americi, i veći deo svog slobodnog vremena provodio je u čamcu, otiskujući se motkom o dno, po udaljenim vodenim putevima, pretražujući nekadašnje biblioteke i muzeje. A u njima nije bilo ničega sem njegovih uspomena.
<BR>
<BR>&nbsp;&nbsp;&nbsp;&nbsp;&nbsp;Možda je to odsustvo sopstvenih sećanja činilo Keransa ravnodušnim prema prizoru potapanja ovih civilizacija. Rođen je i odrastao u delu Zemlje koji je nekada bio poznat kao Arktički krug - sada je to bila suptropska zona sa prosečnom godišnjom temperaturom od trideset stepeni - i došao je na jug tek kada je stupio u jednu ekološku ekspediciju posle svoje tridesete godine. Prostrane močvare i džungle predstavljale su basnoslovnu laboratoriju, dok su potopljeni gradovi bili samo ukrašena postolja.
<BR>&nbsp;&nbsp;&nbsp;&nbsp;&nbsp;Izuzev još nekoliko starijih ljudi, kao što je bio Bodkin, nije bilo nikoga ko se sećao da je živeo u njima - gradovi su već u Bodkinovom detinjstvu postali opsednuta utvrđenja, opasana ogromnim nasipima i razbijana panikom i očajanjem, Venecije koje su nevoljno pristajale na venčanje s morem. Njihova privlačnost i lepota bile su baš u njihovoj praznini, u čudnom spoju dve krajnosti prirode - ličili su na odbačenu krunu zaraslu u divlje orhideje.
<BR>
<BR>&nbsp;&nbsp;&nbsp;&nbsp;&nbsp;Prvi udar u nizu gigantskih geofizičkih poremećaja koji su doveli do promene klime na Zemlji došao je pre otprilike šezdeset ili sedamdeset godina. Serija žestokih i dugih sunčanih bura, koje su trajale po nekoliko godina i bile izazvane iznenadnom nestabilnošću na Suncu, proširila je Van Alenove pojaseve i smanjila Zemljinu snagu gravitacije prema spoljnim slojevima jonosfere. Kada su ovi slojevi iščezli u kosmosu slabeći Zemljinu barijeru protiv punog udara solarne radijacije, temperature su počele stalno da se penju, a ugrejana atmosfera širila se u spoljnom pravcu, u jonosferu u kojoj se ciklus završavao.
<BR>&nbsp;&nbsp;&nbsp;&nbsp;&nbsp;Prosečne temperature rasle su u celom svetu za nekoliko stepeni svake godine. Život je u većini tropskih oblasti ubrzo postao nemoguć, pa se celo stanovništvo iseljavalo na sever ili jug, sklanjajući se od temperatura koje su dostizale 55 i 60 stepeni. Oblasti koje su nekada imale umerenu klimu postale su tropske, Evropa i Severna Amerika gušile su se u neprekidnim talasima žege, temperature su se retko spuštale ispod 40 stepeni. Pod rukovodstvom Ujedinjenih Nacija počela je kolonizacija Antarktičkog platoa i severnih granica kanadskog i ruskog kopna.
<BR>
<BR>&nbsp;&nbsp;&nbsp;&nbsp;&nbsp;Tokom ovog početnog perioda od dvadeset godina, život se postepno menjao da bi se prilagodio izmenjenoj klimi. Usporavanje ranijeg tempa bilo je neizbežno, a gotovo nije ni bilo raspoložive rezervne energije da bi se potisnule džungle ekvatorijalne oblasti koje su osvajale zemlju. Ne samo da se ubrzao rast svih biljnih formi nego suviši stepeni radioaktivnosti povećali stopu nastanka mutacija. Pojavile su se prve čudovišne biljne forme koje su podsećale na gigantsko drveće paprati karbonskog perioda, i došlo je do drastičnog bujanja svih nižih oblika biljnog i životinjskog sveta.
<BR>&nbsp;&nbsp;&nbsp;&nbsp;&nbsp;Dolazak ovih dalekih predaka bio je praćen drugim velikim geofizičkim poremećajem. Zbog stalnog zagrevanja atmosfere počele su da se otapaju polarne ledene kape. Povučena ledena mora Antarktičkog platoa razbila su svoje okove i razlila se, a desetine hiljada glečera oko Arktičkog kruga, sa Grenlanda i iz severne Evrope, Rusije i Severne Amerike, izlili su se u more, dok su se milioni hektara večitog leda otopili u džinovske reke.
<BR>&nbsp;&nbsp;&nbsp;&nbsp;&nbsp;Ovde bi se opšti nivo vode podigao tek za nekoliko stopa, ali ogromni kanali koji su se razlivali nosili su sa sobom milijarde tona površinskog mulja. Na njihovim ušćima stvarale su se prostrane delte, produžujući obale kopna i pregrađujući okeane. Njihovo širenje svelo je dve trećine oblasti koje su pripadale svetu na jedva nešto više od polovine.
<BR>&nbsp;&nbsp;&nbsp;&nbsp;&nbsp;Terajući potonulo blato pred sobom, nova mora su potpuno izmenila oblik i konture kontinenata. Sredozemlje se skupilo u sistem kopnenih jezera, Britanska ostrva su opet bila povezana sa severnom Francuskom. Centralni zapad Sjedinjenih Američkih Država što ga je ispunio Misisipi isušivši Stenovite planine, postao je ogroman zaliv koji se otvarao prema Hadsonovom moru, a Karipsko more bilo je pretvoreno u pustinju mulja i slanih zaravni. Evropa se pretvorila u splet džinovskih laguna iznad glavnih gradova u nizinama koje je plavio mulj nošen sve većim rekama ka jugu.
<BR>&nbsp;&nbsp;&nbsp;&nbsp;&nbsp;Za vreme sledećih trideset godina nastavljena je migracija stanovništva prema polovima. Nekoliko utvrđenih gradova prkosilo je sve višoj vodi i džungli koje su nadirale, tako što su se opasivali komplikovanim nasipima da bi zadržali more, ali su oni jedan za drugim bivali probijani. Život je bio podnošljiv jedino unutar nekadašnjeg arktičkog i antarktičkog polarnog kruga. Kosi sunčevi zraci pružali su zaštitu od pojačane radijacije. I pored svežijih temperatura, gradovi na većoj nadmorskoj visini u planinskim krajevima bliže ekvatoru bili su napušteni zbog smanjene atmosferske zaštite.
<BR>&nbsp;&nbsp;&nbsp;&nbsp;&nbsp;Ova poslednja činjenica dala je sopstveno rešenje problema ponovnog naseljavanja lutajućeg stanovništva nove Zemlje. Stalno opadanje plodnosti kod sisara i sve veći uspon formi vodozemaca i gmizavaca, koje su bile najbolje prilagođene životu u lagunama i močvarama, preokrenuli su ekološku ravnotežu, i do Keransovog rođenja u Kamp Berdu, gradu od deset hiljada stanovnika na severnom Grenlandu, procenjivalo se da na polarnim kalotama još živi manje od pet miliona ljudi.
<BR>&nbsp;&nbsp;&nbsp;&nbsp;&nbsp;Rođenje deteta postalo je prilična retkost, i samo jedan od deset brakova davao je potomstvo. Kao što je Keransu ponekad padalo na pamet, geneološko stablo čovečanstva sistematski je kresalo svoje grane. Izgledalo je kao da se kreće unazad kroz vreme, i da će možda najzad stići do tačke u kojoj se drugi Adam i Eva nalaze sami u novom raju.
<BR>
<BR>&nbsp;&nbsp;&nbsp;&nbsp;&nbsp;Rigs primeti kako se on osmehnu.
<BR>&nbsp;&nbsp;&nbsp;&nbsp;&nbsp;"Šta ti je smešno, Roberte? Opet neka tvoja mračna šala? Ne pokušavaj da mi je objasniš."
<BR>&nbsp;&nbsp;&nbsp;&nbsp;&nbsp;"Samo sam zamišljao sebe u jednoj novoj ulozi."
<BR>&nbsp;&nbsp;&nbsp;&nbsp;&nbsp;Kerans pogleda preko ograde na blokove poslovnih zgrada koje su klizile na dvadeset stopa od njih, dok je talas od kutera zapljuskivao kroz otvorene prozore. Oštar miris vlažnog kreča resko je odudarao od otužnog mirisa rastinja. Makredi ih uvede u senku zgrada, i bilo je prijatno sveže iza zastora od vodene prašine koju je pravio kuter sekući talase.
<BR>
<BR>&nbsp;&nbsp;&nbsp;&nbsp;&nbsp;Na drugoj strani lagune video je naočitu priliku dra Bodkina sa golim grudima, na desnom mostu stanice za ispitivanje, sa pojasom od Peizlija <EM>Peizli - kraj u Škotskoj; naročito dezenirana tkanina iz tog kraja; prim. prev.</EM> oko struka, sa zelenim celuloidnim štitom za oči koji ga je činio sličnim kockaru sa rečnih brodova u slobodnom prepodnevu. Brao je bobičaste plodove, velike kao pomorandža, sa paprati koja se nadvila nad stanicu i bacao ih uvis na brbljive marmozete <EM>Mermozet - mali majmun tropske Amerike; prim. prev.</EM> koji su se njihali na granama iznad njegove glave, podbadajući ih veselim uzvicima i zvižducima. Na pedeset stopa od njih, na jednom isturenom pervazu, trio iguana posmatrao je sa ukočenim neodobravanjem, nestrpljivo udarajući repovima levo-desno.
<BR>&nbsp;&nbsp;&nbsp;&nbsp;&nbsp;Makredi okrenu polugu krme, pa u lepezi raspršenih kapljica uploviše u zavetrinu visoke belolike zgrade koja se sa punih dvadeset spratova izdizala iznad vode. Krov obližnjeg manjeg bloka služio je kao mali kej uz koji je bila privezana zarđala krstarica sa belim trupom. Iskošeni prozori vozačke kabine bili su naprsli i zaprljani, a izduvni ventili ispuštali su ljuspasto ulje u vodu.
<BR>
<BR>&nbsp;&nbsp;&nbsp;&nbsp;&nbsp;Dok se kuter vrteo iza krstarice pod Makredijevom veštom rukom, oni se uspentraše do žičanih vrata, skočiše na kej i pređoše preko uzanog metalnog mosta koji je vodio u stambenu zgradu. Zidovi hodnika bili su klizavi od vlage, a ogromne mrlje truleži rasle su po gipsanom malteru, ali je lift i dalje radio na dizel-motor za slučaj hitne potrebe. Polako se popeše ka krovu i iziđoše u gornji deo stana, pa sporednim hodnikom stigoše na spoljnu terasu.
<BR>&nbsp;&nbsp;&nbsp;&nbsp;&nbsp;Tačno ispod njih bio je donji nivo stana, mali bazen za kupanje u zatvorenom patiju, <EM>Patio - otvoreno dvorište španske kuće; prim. prev.</EM> sa šarenim platnenim stolicama koje su bile u hladu kraj skakaonice. Žute roletne skrivale su prozore sa tri strane bazena, ali su kroz rebra mogli videti hladne senke unutra u salonu i svetlucanje kristala i srebra na stolovima. U mutnoj svetlosti ispod prugaste plave platnene nadstrešnice u zadnjem delu patija nalazio se dug hromiran šank, primamljiv kao rashlađeni bar kad se gleda sa prašnjave ulice, sa čašama i bocama koje se ogledaju u ogledalu romboidnog oblika. U ovoj intimnoj luci sve je izgledalo čisto i diskretno, hiljadama milja daleko od vegetacije prepune insekata i mlake vode džungle dvadeset spratova niže.
<BR>&nbsp;&nbsp;&nbsp;&nbsp;&nbsp;Sa drugog kraja bazena, zaklonjen ukrasnim balkonom, otvarao se širok vidik na lagunu, na grad koji proviruje iz nezasite džungle, a ravna ogledala srebrne vode pružala su se prema zelenoj magli na južnom horiznotu. Masivni nanosi mulja probijali su površinu vode svojim leđima, a svetložuto runo duž njihove kičme označavalo je pojavu prvih gajeva džinovskih bambusa.
<BR>&nbsp;&nbsp;&nbsp;&nbsp;&nbsp;Helikopter se podiže sa platforme na krovu baze, vinu se u luku kroz vazduh prema njima, dok je pilot okretao rep da bi promenio pravac, a zatim im zaurla iznad glava; dva čoveka u otvoru kabine pretraživala su dogledom krovove.
<BR>&nbsp;&nbsp;&nbsp;&nbsp;&nbsp;Beatrisa Dal ležala je zavaljena na jednoj od platnenih stolica, a njeno izduženo glatko telo sjajilo se u senci slično zaspalom pitonu. Prsti jedne ruke sa ružičastim noktima počivali su nemarno na čaši sa ledom, na stolu kraj nje, dok joj je druga ruka lagano prevrtala listove nekog časopisa. Velike plavo-crne naočari za sunce skrivale su njeno glatko i negovano lice, ali Kerans primeti pomalo natmurenu napućenost čvrste donje usne. Verovatno joj je Rigs dosađivao terajući je da prihvati logiku njegovih argumenata.
<BR>&nbsp;&nbsp;&nbsp;&nbsp;&nbsp;Pukovnik zastade kraj ograde i sa zadovoljstvom pogleda dole na divno gipko telo. Primetivši ga, Beatrisa skide naočare za sunce, zatim priteže olabavljene bratele svog bikini-kostima. Oči joj spokojno zasjaše.
<BR>&nbsp;&nbsp;&nbsp;&nbsp;&nbsp;"U redu, vas dvojica; napred. Ne izvodim striptiz."
<BR>&nbsp;&nbsp;&nbsp;&nbsp;&nbsp;Rigs se prigušeno zakikota i siđe niz belo metalno stepenište. Kerans siđe za njim, pitajući se kako će on ubediti Beatrisu Dal da napusti svoje privatno svetilište.
<BR>&nbsp;&nbsp;&nbsp;&nbsp;&nbsp;"Moja draga gospođice Dal, trebalo bi da budete polaskani što vam stalno dolazim", reče joj Rigs podižući platnenu nadstrešnicu i sedajući na jednu od stolica. "Uostalom, kao vojni guverner ove oblasti", tu šeretski namignu Keransu, "imam izvesne obaveze prema vama. I obrnuto."
<BR>&nbsp;&nbsp;&nbsp;&nbsp;&nbsp;Beatrisa ga kratko odmeri neprijateljskim pogledom i pruži ruku da pojača ton gramofona iza sebe. "Oh, bože..." promrmlja još nekoliko manje učtivih reči prekora u pola glasa i diže pogled na Keransa. "A ti, Roberte? Šta te izvuklo napolje tako rano?"
<BR>&nbsp;&nbsp;&nbsp;&nbsp;&nbsp;Kerans sleže ramenima, ljubazno joj se osmehujući. "Nedostajala si mi."
<BR>&nbsp;&nbsp;&nbsp;&nbsp;&nbsp;"Dobri dečko! Ja sam mislila da je ovaj gaulajter ovde možda pokušavao da te uplaši svojim pričama strave."
<BR>&nbsp;&nbsp;&nbsp;&nbsp;&nbsp;"Pa u stvari, jeste me uplašio." Kerans uze časopis koji je bio uspravljen uz Beatrisine noge i poče dokono da ga prelistava. To je bio pariski Vogue od pre četrdeset godina, a sudeći po ledenim stranicama, verovatno je držan u nekoj hladnjači. Ispusti ga na pod od zelenih pločica. "Bea, izgleda da ćemo svi morati da idemo odavde za koji dan. Pukovnik i njegovi ljudi odlaze zauvek. Mi ne možemo tek tako i dalje ostati ovde kada on bude otišao."
<BR>&nbsp;&nbsp;&nbsp;&nbsp;&nbsp;"Mi?" ponovi ona suvo. "Nisam znala da postoji bilo kakva mogućnost da ti ostaneš."
<BR>&nbsp;&nbsp;&nbsp;&nbsp;&nbsp;Kerans u neprilici pogleda Rigsa, koji ga je uporno posmatrao. "Ne postoji", reče čvrsto. "Ti znaš šta ja mislim. Moraće dosta toga da se uradi za sledećih četrdeset osam časova. Ne pokušavaj da komplikuješ stvari nekim konačnim emotivnim otporom."
<BR>&nbsp;&nbsp;&nbsp;&nbsp;&nbsp;Pre nego što je devojka uspela da odgovori Keransu, Rigs mirno dodade: "Temperatura i dalje raste, gospođice Dal. Neće vam biti lako da podnesete 55 stepeni kad vam nestane goriva za generator. Veliki pojasevi ekvatorijalnih kiša kreću na sever, a ovamo će stići za dva-tri meseca. Kada oni prođu i nestane pokrivač od oblaka, voda u tom bazenu", on pokaza cisternu sa tečnošću koja se isparavala i po kojoj su bili posejani insekti, "gotovo će proključati. Bilo zbog anofelesa tipa X, raka kože, ili iguana koje tamo dole krešte po celu noć, uhvatićete veoma malo sna." Zatvarajući oči, on zamišljeno dodade: "To jest, pretpostavljajući da još uopšte želite da spavate."
<BR>&nbsp;&nbsp;&nbsp;&nbsp;&nbsp;Na ovu poslednju primedbu, devojčina usta se nervozno skupiše. Kerans shvati da se mirna dvosmislenost u Rigsovom glasu kad je pitao kako biolog spava nije odnosila na njegovu vezu sa Beatrisom.
<BR>&nbsp;&nbsp;&nbsp;&nbsp;&nbsp;Pukovnik nastavi: "Pored toga, neće biti baš lako izići na kraj sa nekim ljudskim lešinarima koji su poterani na sever iz mediteranskih laguna."
<BR>&nbsp;&nbsp;&nbsp;&nbsp;&nbsp;Beatrisa prebaci svoju dugu crnu kosu preko jednog ramena. "Držaću vrata zaključana, pukovniče."
<BR>&nbsp;&nbsp;&nbsp;&nbsp;&nbsp;Iznerviran, Kerans se obrecnu: "Pobogu, Beatrisa, šta pokušavaš da dokažeš? Možda sada izgleda zabavno poigravati se tim samorušilačkim impulsima, ali kada odemo, oni neće biti tako smešni. Pukovnik samo nastoji da ti pomogne - u stvari, baš njega briga da li ti ostaješ ili ne."
<BR>&nbsp;&nbsp;&nbsp;&nbsp;&nbsp;Rigs se kratko nasmeja. "Pa, to ne bih rekao. Ali ako vas pomisao na moju ličnu zainteresovanost toliko brine, to jednostavno možete svesti na dužnost."
<BR>&nbsp;&nbsp;&nbsp;&nbsp;&nbsp;"To je interesantno, pukovniče. Uvek sam smatrala da je naša dužnost da ostanemo ovde što je mogućno duže i da u tom smislu podnesemo svaku žrtvu. Ili su bar", tu joj onaj poznati blesak oštrog humora promače u očima, "taj razlog naveli mom dedi kada mu je vlada konfiskovala većinu imovine." Opazi da Rigs preko ramena pilji u bar. "Šta je, pukovniče? Tražite slugu da vas rashladi? Ne nameravam da vam dam piće ako to tražite. Mislim da vi muškarci dolazite ovamo samo da ločete."
<BR>&nbsp;&nbsp;&nbsp;&nbsp;&nbsp;Rigs ustade. "U redu, gospođice Dal. Popuštam. Videćemo se kasnije, doktore." Osmehom pozdravi Beatrisu. "Sutra u toku dana poslaću ovamo kuter da pokupi vaše stvari, gospođice Dal."
<BR>
<BR>&nbsp;&nbsp;&nbsp;&nbsp;&nbsp;Kada Rigs ode, Kerans se zavali u stolicu i stade da posmatra helikopter kako kruži nad susednom lagunom. S vremena na vreme spuštao bi se nisko nad vodu, a vazdušni pritisak od krakova njegovog rotora udarao je kroz nemirno lišće paprati i terao iguane preko krovova. Beatrisa donese piće iz bara i spusti se na stoličicu kraj njegovih nogu.
<BR>&nbsp;&nbsp;&nbsp;&nbsp;&nbsp;"Želela bih da me ne analiziraš pred tim čovekom, Roberte." Pruži mu piće i, podupirući šakom bradu nasloni mu se na kolena. Obično je izgledala doterana i negovana, ali danas je imala umoran i zamišljen izraz.
<BR>&nbsp;&nbsp;&nbsp;&nbsp;&nbsp;"Žao mi je", izvini se Kerans. "Možda sam u stvari analizirao sebe. Rigsov ultimatum došao je pomalo iznenada; nisam očekivao da treba da idem tako skoro."
<BR>&nbsp;&nbsp;&nbsp;&nbsp;&nbsp;"Znači da odlaziš?"
<BR>&nbsp;&nbsp;&nbsp;&nbsp;&nbsp;Kerans zaćuta. Automatski uređaj u gramofonu prebaci sa Betovenove Pastoralne na Sedmu, i Toskanini ustupi mesto Brunu Valteru. Ceo dan, bez prekida, ponavljao je ciklus od devet simfonija. Kerans je tražio odgovor za promenu raspoloženja na mračan uvodni motiv Sedme simfonije koji je prekrivao njegovu neodlučnost.
<BR>&nbsp;&nbsp;&nbsp;&nbsp;&nbsp;"Možda ja i želim da odem, ali još nisam našao odgovarajući razlog. Zadovoljenje čovekovih emotivnih potreba nije dovoljno. Mora da postoji neki valjaniji razlog. Možda me one potonule lagune jednostavno podsećaju na potopljeni svet moga detinjstva u majčinoj utrobi - ukoliko je tako, najbolje je smesta otići. Istina je sve što Rigs kaže. Gotovo nema nade da se odupremo kišnim olujama i malariji."
<BR>&nbsp;&nbsp;&nbsp;&nbsp;&nbsp;Stavi joj ruku na čelo, opipavajući njegovu temperaturu kao detetu. "Šta je Rigs mislio kad je rekao da nećeš dobro spavati? Jutros je to pomenuo već drugi put."
<BR>&nbsp;&nbsp;&nbsp;&nbsp;&nbsp;Beatrisa za trenutak odvrati pogled. "Ah, ništa. Samo sam nedavno imala jednu ili dve neobične noćne more. Mnogi ljudi ih imaju. Zaboravi to. Roberte, kaži mi ozbiljno - ako bih ja odlučila da ostanem ovde, da li bi ti ostao? Mogao bi da budeš sa mnom u ovom stanu."
<BR>&nbsp;&nbsp;&nbsp;&nbsp;&nbsp;Kerans se isceri. "Pokušavaš da me dovedeš u iskušenje, Bea. Kakvo pitanje! Priseti se, ti ne samo da si najlepša žena ovde nego si i jedina. Ništa nije bitnije od osnove za poređenje. Adam nije imao nikakvog estetskog smisla, inače bi shvatio da je Eva prilično bezvezno parče."
<BR>&nbsp;&nbsp;&nbsp;&nbsp;&nbsp;"Danas si iskren." Beatrisa ustade i ode do ivice bazena. Obema rukama zabaci kosu sa čela, dok joj se dugo gipko telo sjajilo na suncu. "Ali zar je tako hitno kao što Rigs tvrdi? Imamo lađu."
<BR>&nbsp;&nbsp;&nbsp;&nbsp;&nbsp;"To je olupina. Prva jača bura razbila bi je kao staru kantu."
<BR>&nbsp;&nbsp;&nbsp;&nbsp;&nbsp;Kako se približavalo podne, vrućina na terasi je postajala sve neugodnija i stoga uđoše u kuću. Dvostruke roletne propuštale su retke sunčeve zrake u onizak prostran salon, a rashlađen vazduh delovao je sveže i blagotvorno. Beatrisa se ispruži na dugu bledoplavu sofu presvučenu slonovom kožom, igrajući se jednom rukom runastom gužvom ćilima. Apartman je bio jedno od pieds a terre <EM>Piedsa Terre - svratište; prim. prev.</EM> njenoga dede i Beatrisin dom od vremena kad su joj roditelji umrli, ubrzo posle njenog rođenja. Bila je odgajena pod nadzorom dede koji je bio usamljen, ekscentričan parajlija (Kerans nikad nije utvrdio izvore njegovog bogatstva: kad je upitao Beatrisu, ubrzo pošto su on i Rigs nabasali na njeno tavansko gnezdo, ona je škrto odgovorila: "Recimo da se našao u novcu", i veliki pokrovitelj umetnosti u svojim mladim danima. Ukus mu je naročito naginjao ka eksperimentalnom i bizarnom, i Kerans se često pitao u kolikoj su se meri njegova ličnost i njene čudne unutarnje dimenzije nastavile u njegovoj unuci. Iznad kamina bila je ogromna slika Delvoa, nadrealiste ranog XX veka, na kojoj je žena pepeljastog lica, naga do pojasa, igrala sa blaziranim kosturima u večernjim odelima, na pozadini avetinjskog pejzaža. Na drugom zidu jedna od fantazmagoričnih džungli Maksa Ernsta koje same sebe proždiru.
<BR>&nbsp;&nbsp;&nbsp;&nbsp;&nbsp;Kerans je nekoliko trenutaka mirno gledao u mutan žuti prsten Ernstovog sunca koje se mrgodilo kroz egzotičnu vegetaciju, i mozgom mu prođe čudan osećaj sećanja i prepoznavanja. Daleko moćnija od Betovenove muzike, slika arhajskog sunca gorela mu je u duhu, osvetljavajući lelujave senke koje su munjevito promicale njegovim bezdanim dubinama.
<BR>&nbsp;&nbsp;&nbsp;&nbsp;&nbsp;"Betrisa."
<BR>&nbsp;&nbsp;&nbsp;&nbsp;&nbsp;Ona diže pogled ka njemu dok joj je prilazio i lako se namršti. "Šta je, Roberte?"
<BR>&nbsp;&nbsp;&nbsp;&nbsp;&nbsp;Kerans je oklevao, odjednom svestan da je, ma kako kratak i neprimetljiv, trenutak odlučnog vremena protekao i poneo ga dalje sa sobom u oblast obaveze iz koje neće moći da se izvuče.
<BR>&nbsp;&nbsp;&nbsp;&nbsp;&nbsp;"Shvataš li da ukoliko pustimo da Rigs ode bez nas, mi ne odlazimo samo kasnije. Mi ostajemo."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
