<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Naš svet bio je sada stvarno njihov. Tokom celog puta kroz Eiropu mogao sam da se uverim da su osvajači uzeli pod svoje doslovce sve; mi smo im pripadali takođe, kao što domaće životinje iz štale ili dvorišta pripadaju zemljoradniku.
<BR>&nbsp;&nbsp;&nbsp;&nbsp;&nbsp;Oni su nicali odasvud, kao što krupan korov hvata korena posle neobične oluje. Nastupali su sa hladnom samouveremošću, stavljajući nam do znanja glatkoćom svojih pokreta da nam je Volja uskratila svoju naklonost i poklonila je njima. Nisu bili grubi prema nama, ali su nas ipak lišavali svake vitalnosti samim prisustvom među nama. Naše sunce, naši meseci, naši muzeji drevnih relikvija, naše ruševine pređašnjih ciklusa, naše palate, naša budućnost, naša sadašnjost i naša prošlost - sve je to promenilo vlasnika. Našim životima sada je nedostajao smisao.
<BR>&nbsp;&nbsp;&nbsp;&nbsp;&nbsp;Noću nam se izrugivao sjaj zvezda. Svekolika Vaseljena postala je svedok našeg srama.
<BR>&nbsp;&nbsp;&nbsp;&nbsp;&nbsp;Studeni zimski vetar kazao nam je da smo slobodu izgubili zbog grehova koje smo počinili. Blistava vrelina leta kazala nam je da smo poniženi zbog prekomernog ponosa.
<BR>&nbsp;&nbsp;&nbsp;&nbsp;&nbsp;Tumarali smo izmenjenim svetom, lišeni svojih minulih 'ja'. Ja, na primer, koji sam prebirao po zvezdama svakoga dana, sada sam izgubio to zadovoljstvo. Na putu za Jorslem, jedinu utehu našao sam u nadi da ću kao Hodočasnik možda zaslužiti spasenje i podmlađenje u tom svetom gradu. Olmein i ja smo se svake noći molili za to obrednim rečima Hodočasnika:
<BR>&nbsp;&nbsp;&nbsp;&nbsp;&nbsp;"Sagledavamo Volju."
<BR>&nbsp;&nbsp;&nbsp;&nbsp;&nbsp;"Sagledavamo Volju."
<BR>&nbsp;&nbsp;&nbsp;&nbsp;&nbsp;"U svim stvarima, velikim i malim."
<BR>&nbsp;&nbsp;&nbsp;&nbsp;&nbsp;"U svim stvarima, velikim i malim."
<BR>&nbsp;&nbsp;&nbsp;&nbsp;&nbsp;"I tražimo oproštaj."
<BR>&nbsp;&nbsp;&nbsp;&nbsp;&nbsp;"I tražimo oproštaj."
<BR>&nbsp;&nbsp;&nbsp;&nbsp;&nbsp;"Za učinjene i buduće grehe."
<BR>&nbsp;&nbsp;&nbsp;&nbsp;&nbsp;"Za učinjene i buduće grehe."
<BR>&nbsp;&nbsp;&nbsp;&nbsp;&nbsp;"I molimo za razumevanje i mir."
<BR>&nbsp;&nbsp;&nbsp;&nbsp;&nbsp;"I molimo za razumevanje i mir."
<BR>&nbsp;&nbsp;&nbsp;&nbsp;&nbsp;"Tokom svih naših dana, sve dok iskupljenje ne dođe."
<BR>&nbsp;&nbsp;&nbsp;&nbsp;&nbsp;"Tokom svih naših dana, sve dok iskupljenje ne dođe."
<BR>&nbsp;&nbsp;&nbsp;&nbsp;&nbsp;Tako smo govorili te reči. Izričući ih, stiskali smo hladnu, izglačanu kuglu zvezdanog kamena, ledenu poput mraznog cveća, i sjedinjavali se sa Voljom. I tako je teklo naše putovanje za Jorslem, širom ovoga sveta koji više nije pripadao čoveku.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
