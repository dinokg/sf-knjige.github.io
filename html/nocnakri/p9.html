<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Kraljevu gostionicu niko nije čuvao. Uškopljenici i članovi esnafa Slugu negde su se razbežali. Branitelji, Gospodari i Vladatelji mora da su časno pali u borbi. Nije bilo ni traga od Pamtitelja Bazila, odosno od bilo koga iz njegove bratije. Otišao sam do svoje sobe, oprao se i osvežio, a zatim okrepio, pokupio stvari i kazao zbogom raskoši u kojoj sam tako kratko uživao. Bilo mi je žao što sam imao tako malo vremena da posetim Roum; jedina uteha bila je to što je Gormon izvrsno odigrao svoju ulogu vodiča, tako da sam ipak mnogo video.
<BR>&nbsp;&nbsp;&nbsp;&nbsp;&nbsp;Izgledalo mi je najbolje da nastavim put.
<BR>&nbsp;&nbsp;&nbsp;&nbsp;&nbsp;Nije bilo odveć mudro zadržavati se u osvojenom gradu. Šlem za prenos misli u mojoj sobi nije odgovarao na pitanja koja sam mu postavljao, tako da još nisam imao tačnu predstavu o razmerama poraza, ni ovde niti u drugim oblastima, ali mi se činilo očiglednim da se bar Roum više ne nalazi pod našom kontrolom, što me je nagonilo da što pre krenem. Razmislio sam najpre o tome da pođem u Jorslem, kao što mi je predložio onaj visoki hodočasnik na ulazu u Roum; no, kada sam bolje promislio, ipak sam se odlučio da se uputim na zapad, u Peris, koji ne samo što je bio bliži nego se u njemu i nalazio glavni štab Pamtitelja. Moje pređašnje zanimanje više nije postojalo; ali, tog prvog jutra posle osvajanja Zemlje, najednom sam osetio snažan i neobičan poriv da se smerno stavim na raspolaganje Pamtiteljima i da zajedno sa njima krenem u traganje za znanjem o našoj svetlijoj prošlosti.
<BR>&nbsp;&nbsp;&nbsp;&nbsp;&nbsp;Gostionicu sam napustio u podne. Najpre sam otišao do dvorca, koji je i dalje stajao otvoren. Unaokolo su ležali raštrkani molioci, neki drogirani, neki usnuli, ali većinom mrtvi; na osnovu nasilnog karaktera njihovog smaknuća zaključio sam da su se jamačno međusobno poklali, zahvaćeni panikom i mahnitošću. Jedan Indekser potištenog izgleda čučao je pokraj tri lobanje, opreme za postavljanje pitanja u kapeli. Kada sam ušao, on reče: "Nema svrhe. Mozgovi ne odgovaraju."
<BR>&nbsp;&nbsp;&nbsp;&nbsp;&nbsp;"Kako staje stvari sa Princom od Rouma?"
<BR>&nbsp;&nbsp;&nbsp;&nbsp;&nbsp;"Mrtav je. Osvajači su ga oborili sa neba."
<BR>&nbsp;&nbsp;&nbsp;&nbsp;&nbsp;"Sa njim je bio i jedan mlad Letač. Znaš li nešto o njoj?"
<BR>&nbsp;&nbsp;&nbsp;&nbsp;&nbsp;"Ništa. Verovatno je i ona mrtva."
<BR>&nbsp;&nbsp;&nbsp;&nbsp;&nbsp;"A šta je sa gradom?"
<BR>&nbsp;&nbsp;&nbsp;&nbsp;&nbsp;"Pao je. Osvajači su posvuda."
<BR>&nbsp;&nbsp;&nbsp;&nbsp;&nbsp;"Ubijaju?"
<BR>&nbsp;&nbsp;&nbsp;&nbsp;&nbsp;"Čak ni ne pljačkaju", uzvrati Indekser. "Veoma su dobrodušni. Naprosto su nas pokupili."
<BR>&nbsp;&nbsp;&nbsp;&nbsp;&nbsp;"Je li to slučaj samo u Roumu ili svuda?"
<BR>&nbsp;&nbsp;&nbsp;&nbsp;&nbsp;Čovek slegnu ramenima, a zatim poče u ritmu da se klati napred-nazad. Ostavio sam ga i uputio se dublje u dvorac. Na moje iznenađenje, Prinčeve carske odaje bile su nezaključane. Ušao sam unutra; zapanjila me je neverovatna raskoš zastora, draperija, svetiljki, nameštaja. Išao sam iz prostorije u prostoriju, stigavši na kraju do kraljevske ložnice; prekrivka na postelji predstavljala je telo nekog džinovskog mekušca donetog sa planete neke druge zvezde; prosto je mamila da je čovek dodirne i ja pogledah neizmerno nežnu tvar pod kojom je ležao Princ od Rouma; tog trenutka pade mi na um da je tu ležala i Avluela i da sam bio nešto mlađi sigurno bih zaplakao.
<BR>&nbsp;&nbsp;&nbsp;&nbsp;&nbsp;Išao sam iz dvorca i lagano prešao preko trga, krenuvši na put prema Perisu.
<BR>&nbsp;&nbsp;&nbsp;&nbsp;&nbsp;Upravo kad sam polazio, prvi put sam primetio naše osvajače. Jedno vozilo neobične konstrukcije zaustavilo se uz rub firga i iz njega je izišlo desetak prilika. Sasvim su mogle da prođu kao ljudska bića. Bile su visoke i plećate, baš kao i Gormon; a jedino ih je neuobičajena velika dužina ruku odmah isticala kao vanzemaljce. Koža im je bila neobičnog sastava, a da sam se nalazio bliže verovatno bih ugledao oči, usne i nozdrve tamo gde se ne nalaze kod ljudi. Uopšte ne obraćajući pažnju na mene, prešli su preko trga, krećući se neobičnim, krupnim korakom, što me je neodoljivo padsetilo na Gormonov hod, a zatim ušli u Dvorac. Nisu izgledali ni razmetljivo niti ratoborno.
<BR>&nbsp;&nbsp;&nbsp;&nbsp;&nbsp;Turisti. Veličanstveni Roum još jednom je delovao svojim neodoljivim magnetom na strance.
<BR>&nbsp;&nbsp;&nbsp;&nbsp;&nbsp;Ostavivši naše nove gospodare njihovoj zabavi, ja sam nastavio put prema predgrađu. Pustoš večne zime uvukla mi se u dušu. Zapitao sam se: da li mi je žao što je Roum pao? Iii mi je teško zbog gubitka Avluele? Ili je možda stvar naprosto bila u tome što sam već propustio tri Osmatranja zaredom, tako da su me, slično nekom narkomanu, počele da more muke zbog duge apstinencije.
<BR>&nbsp;&nbsp;&nbsp;&nbsp;&nbsp;Konačno sam zaključio da je u pitanju bilo sve troje. Ali najviše ovo poslednje. Nikoga nisam video dok sam išao prema gradskim kapijama. Strah od novih gospodara nagnala je žitelje Rouma da se zavuku u mišije rupe. Povremeno bi mimo mene prošlo neko vozilo vanzemaljaca, ali niko me nije uznemiravao. U pozno popodne najzad sam stigao do zapadne gradske kapije. Bila je otvorena i kroz nju se ukazao preda mnom blago uzdignut brežuljak, na čijim je padinama raslo drveće sa tamnozelenim krošnjama. Prošao sam kroz kapiju i nedaleko od zidina spazio figuru jednog Hadočasnika koji je gegavo odlazio iz grada.
<BR>&nbsp;&nbsp;&nbsp;&nbsp;&nbsp;Lako sam ga stigao.
<BR>&nbsp;&nbsp;&nbsp;&nbsp;&nbsp;Njegov posrćući, nesiguran korak učinio mi se neobičan, jer čak ni gusta smeđa odežda nije mogla da prikrije snagu i mladost čovekovog tela; imao je uspravno držanje, ramena su mu bila uzdignuta, a leđa prava, ali je ipak koračao oklevajućim, drhtavim korakom starca. Kada sam počeo da idem ukorak sa njim, uspeo sam da zavirim pod kapuljaču i tada mi je sve postalo jasno; privršćen za bronzanu masku koju nase svi hadočasnici nalazio se jedan odbojnik kakvog nose svi slepci da bi ih upozorio na prepreke i smetnje na putu. Postao je svestan mog prisustva i obratio mi se: "Ja sam slepi Hodočasnik. Molim te da mi ne naneseš nikakvo zlo."
<BR>&nbsp;&nbsp;&nbsp;&nbsp;&nbsp;To nije bio glas Hodočasnika. Bio je to snažan, odsečan i vladalački glas.
<BR>&nbsp;&nbsp;&nbsp;&nbsp;&nbsp;Ja uzvratih: "Nikome nisam nikada naneo zlo. Ja sam Osmatrač koji je prošle noći izgubio svoje zanimanje."
<BR>&nbsp;&nbsp;&nbsp;&nbsp;&nbsp;"Mnogo zanimanja izgubljeno je minule noći, Osmatraču."
<BR>&nbsp;&nbsp;&nbsp;&nbsp;&nbsp;"Ali ne i hodočasničko."
<BR>&nbsp;&nbsp;&nbsp;&nbsp;&nbsp;"Ne", reče on. "Ne i hodočasničko."
<BR>&nbsp;&nbsp;&nbsp;&nbsp;&nbsp;"Kuda si krenuo?"
<BR>&nbsp;&nbsp;&nbsp;&nbsp;&nbsp;"Što dalje od Rouma."
<BR>&nbsp;&nbsp;&nbsp;&nbsp;&nbsp;"Nemaš neki poseban smer puta?"
<BR>&nbsp;&nbsp;&nbsp;&nbsp;&nbsp;"Ne", uzvrati mi Hodočasnuk. "Nemam. Lutaću."
<BR>&nbsp;&nbsp;&nbsp;&nbsp;&nbsp;"Možda bismo mogli zajedno da idemo", predložih mu, zato što se smatralo da donosi sreću putovati sa Hodočasnikom; osim toga, budući da sam ostao bez svog Letača i svog Mutanta, bio bih prinuđen da putujem sam. "Moje odredište je Peris. Da li ti to odgovara?"
<BR>&nbsp;&nbsp;&nbsp;&nbsp;&nbsp;"Odgovara mi kao i bilo šta drugo", uzvrati on gorko. "Da. Poći ćemo zajedno u Peris. Ali kakav posao jedan Osmatrač može da ima tamo?"
<BR>&nbsp;&nbsp;&nbsp;&nbsp;&nbsp;"Osmatrači više nigde nemaju posla. Idem u Peris da bih se ponudio u službu Pamtitelja."
<BR>&nbsp;&nbsp;&nbsp;&nbsp;&nbsp;"Ah", reče on. "I ja sam pripadao tom esnafu, ali samo honorarno."
<BR>&nbsp;&nbsp;&nbsp;&nbsp;&nbsp;"Sada kada je Zemlja pala, želeo bih da naučim nešto više o njenim slavnim danima."
<BR>&nbsp;&nbsp;&nbsp;&nbsp;&nbsp;"Dakle, cela Zemlja je pokorena, a ne samo Roum?"
<BR>&nbsp;&nbsp;&nbsp;&nbsp;&nbsp;"Pretpostavljam", rekoh.
<BR>&nbsp;&nbsp;&nbsp;&nbsp;&nbsp;"Ah", uzvrati Hodočasnik. "Ah!"
<BR>&nbsp;&nbsp;&nbsp;&nbsp;&nbsp;Utonuo je u ćutanje i mi smo ćutke nastavili put. Pružio sam mu ruku i on više nije teturavo išao, već je hodio odsečnim korakom mladog čoveka. S vremena na vreme oteo bi mu se uzdah ili prigušeni jecaj. Kada sam ga upitao za pojedinosti njegovog Hodočašća, počeo je da mi daje uvijene odgovore ili naprosto da prelazi preko pitanja. Posle jednočasovnog putovanja od zidina Rouma, kada smo već zašli u šume, on iznenada reče: "Ova maska mi stvara bol. Da li bi mi pomogao da je podesim?"
<BR>&nbsp;&nbsp;&nbsp;&nbsp;&nbsp;Na moje zaprepašćenje, on poče da je skida. Ostao sam bez daha, zato što je Hodočasniku zabranjeno da obznanjuje svoje lice. Da li je smetnuo sa uma da ja nisam slepac kao on?
<BR>&nbsp;&nbsp;&nbsp;&nbsp;&nbsp;Kada je maska bila uklonjena, on reče: "Neće ti se dopasti ovaj prizor."
<BR>&nbsp;&nbsp;&nbsp;&nbsp;&nbsp;Bronzana rešetka skliznu mu sa lica i ja najpre ugledah oči koje su nedavno bile oslepljene - dve prazne očne duplje u koje nije prodro hirurški nož, već znatno pre nečiji prsti - a zatim oštar, kraljevski nos, i najzad izvijene, tanke usne Princa od Rouma.
<BR>&nbsp;&nbsp;&nbsp;&nbsp;&nbsp;"Vaša visosti!" ote mi se uzvik.
<BR>&nbsp;&nbsp;&nbsp;&nbsp;&nbsp;Preko obraza su mu stajali tragovi usirene krvi. Oko još svežih rana u očnim dupljama imao je masne mrlje. Verovatno ga nije mnogo bolelo, pomislih, zato što je utihnuo bol tom zelenom mašću, ali je zato mene duboko i stvarno zabolelo.
<BR>&nbsp;&nbsp;&nbsp;&nbsp;&nbsp;"Nisam više visost", reče on. "Pomozi mi oko ove maske." Ruke su mu drhtale dok ju je pružao napred. "Ove prečage se moraju proširiti. Veoma mi pritišću obraze. Ovde... ovde..."
<BR>&nbsp;&nbsp;&nbsp;&nbsp;&nbsp;Brzo sam podesio rešetku, kako ne bih dugo morao da gledam unakaženo lice.
<BR>&nbsp;&nbsp;&nbsp;&nbsp;&nbsp;On vrati masku na mesto. "Sada sam Hodočasnik", reče tiho. "Roum je ostao bez Princa. Izdaj me ako želiš, Osmatraču; u protivnom, moraćeš mi pomagati sve do Perisa; a ako ikada budem povratio svoje moći, bićeš bogato nagrađen."
<BR>&nbsp;&nbsp;&nbsp;&nbsp;&nbsp;"Ja nisam izdajnik", rekoh mu.
<BR>&nbsp;&nbsp;&nbsp;&nbsp;&nbsp;Nastavili smo put u tišini. Nisam znao kako bih poveo razgovor o bezazlenim stvarima sa takvim čovekom. Po svemu sudeći, predstojalo nam je napeto putovanje do Perisa; ali sada mi je bilo suđeno da mu budem vodič. Na um mi pade Gormon i ja pomislih kako je on samo u potpunosti ispunio svoj zavet. U misli mi takođe dođe Avluela i dugo mi je stajalo na vrh jezika da pitam palog Princa šta je bilo sa njegovom naložnicom, Letačem, u noći poraza, ali to ipak nisam učinio.
<BR>&nbsp;&nbsp;&nbsp;&nbsp;&nbsp;Počelo je da se spušta veče, premda nas je sunce i dalje obasjavalo svojim zlatno-crvenim zracima nisko sa zapada. Iznenada, ja zastadoh i iz grla mi se ote hrapav uzvik iznenađenja kada povrh nas prolete jedna senka.
<BR>&nbsp;&nbsp;&nbsp;&nbsp;&nbsp;Visoko gore promakla je Avluela. Koža joj se presijavala svim prelivima sunčevog smiraja, a krila su joj stajala potpuno raširena, održavajući sve nijanse spektra. Nalazila se na visini od možda stotinu ljudi iznad tla i još se uspinjala, tako da sam joj verovatno izgledao samo kao mrljica među drvećem.
<BR>&nbsp;&nbsp;&nbsp;&nbsp;&nbsp;"Šta je?" upita Princ. "Šta si to video?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"Reci mi šta si video!"
<BR>&nbsp;&nbsp;&nbsp;&nbsp;&nbsp;Nisam mogao da ga obmanjujem. "Video sam jednog Letača, vaša visosti. Jednu tanušnu devojku visoko na nebu."
<BR>&nbsp;&nbsp;&nbsp;&nbsp;&nbsp;"Onda je sigurno pala noć."
<BR>&nbsp;&nbsp;&nbsp;&nbsp;&nbsp;"Nije", uzvratih. "Sunce je još iznad obzorja."
<BR>&nbsp;&nbsp;&nbsp;&nbsp;&nbsp;"Kako je to moguće? Ona može da ima samo noćna krila. Sunce bi je oborilo na tle."
<BR>&nbsp;&nbsp;&nbsp;&nbsp;&nbsp;Oklevao sam. Nisam mogao da se upustim u objašnjenje kako to da Avluela leti po danu kada ima samo noćna krila. Nisam mogao da kažem Princu od Rouma da je pokraj nje, bez krila, leteo osvajač Garmon, krećući se bez napora kroz vazduh, držeći ruke obavijene oko devojčinih tankih ramena, pomažući joj, podupirući je, omogućujući joj da se odupre pritisku sunčevog vetra. Nisam mogao da mu saopštim da njegova Nemezida upravo proleće povrh naših glava sa poslednjom naložnicom koju je on imao.
<BR>&nbsp;&nbsp;&nbsp;&nbsp;&nbsp;"No?" upita on. "Kako to da leti po danu?"
<BR>&nbsp;&nbsp;&nbsp;&nbsp;&nbsp;"Ne znam", rekoh. "To je tajna za mene. Sada ima mnogo stvari koje više nisam u stanju da razumem."
<BR>&nbsp;&nbsp;&nbsp;&nbsp;&nbsp;Izgledalo je da je Princ prihvatio to objašnjenje. "Tako je, Osmatraču. Ima mnogo stvari koje niko od nas više ne razume."
<BR>&nbsp;&nbsp;&nbsp;&nbsp;&nbsp;Ponovo je utonuo u ćutanje. Gotovo sam zaustio da pozovem Avluelu, ali znao sam da me ona ne bi ni mogla niti htela da čuje, i tako sam samo produžio put u pravcu zalaska Sunca, vodeći sa sobom slepog Princa. A iznad nas, Avluela i Garmon takođe su hitali u daljinu, jasno ocrtani spram poslednjeg sjaja dnevne svetlosti, sve dok se nisu uspeli tako visoko da su mi nestali sa vidika.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
