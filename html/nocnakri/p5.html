<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Razume se, upravnik gostionice nije nam verovao.
<BR>&nbsp;&nbsp;&nbsp;&nbsp;&nbsp;Prinčevi gosti dobijali su smeštaj u kraljevskoj gostionici, koja se nalazila na stražnjem kraju dvorca, u malom vrtu mraznog cveća i rascvale paprati. Najčešći korisnici ovakve gostionice bili su Gospodari, a povremeno i Vladari; ponekad bi i kakav izuzetno važan Pamtitelj na istraživačkom putovanju dobio nišu tu, ili neki visoki Branitelj, koji je došao ovamo zbog strateških planiranja. Ugostiti jednog Letača u kraljevskoj gostionici bilo je krajnje neobično; dopustiti u nju pristup jednom Osmatraču bilo je sasvim neverovatno; a primiti na smeštaj jednog Mutanta ili neku drugu osobu bez esnafa bilo je već potpuno nezamislivo. Kada smo se pojavili, dakle, dočekale su nas Sluge, koje su se najpre site nasmejale šali koju smo im ispričali, da bi se potom razljutile i konačno izrazile svoj otvoreni prezir. "Gubite se odavde!" dobacili su nam na kraju. "Ruljo! Šljame!"
<BR>&nbsp;&nbsp;&nbsp;&nbsp;&nbsp;"Princ nam je obećao smeštaj ovde", reče Avluela strogim glasom. "Vi nam to ne smete odbiti!"
<BR>&nbsp;&nbsp;&nbsp;&nbsp;&nbsp;"Gubite se! Gubite se!"
<BR>&nbsp;&nbsp;&nbsp;&nbsp;&nbsp;Jedan krezubi Sluga podiže neuralgičnu palicu i stade da maše njom ispred Gormonovog lica, uputivši mu pri tom neku uvredljivu primedbu na račun njegovog izbivanja iz svih esnafa. Gormon zgrabi palicu iz čovekove ruke, kojom su se očigledno izazivala bolna peckanja, i udari ga njome po stomaku, od čega se ovaj presamitio, a onda i tresnuo o tle, počevši da povraća. Istog časa, iz gostionice pahrli bulumenta uškopljenika. Gorman dohvati jednog od Slugu i baci ga posred njih, napravivši neopisiv metež. Mahniti uzvici i ljutite psovke privukoše pažnju jednog uvaženog Pisara, koji se pojavi na vratima, naredi da se svi utišaju i stade da nas ispituje. "To je lako proveriti", reče on kada mu je Avluela objasnila u čemu je stvar. "Pošalji misao Indekserima, brzo!" naredi on jednom Slugi.
<BR>&nbsp;&nbsp;&nbsp;&nbsp;&nbsp;Nesporazum je tako bio izglađen i nama je dopušten pristup. Dobili smo zasebne, ali susedne sobe. Još u životu nisam video takvu raskoš i sasvim je verovatno da mi se više nikada neće ukazati prilika za tako nešto. Sobe su bile dugačke, visoke i duboke. U njih se ulazilo kroz kružne otvore, čije su brave, u cilju obezbeđenja privatnosti, radile na vlasnikov termalni dodir. Svetla bi se palila na najmanji mig korisnika sobe, budući da su se, obešene na plafonjere i smeštene u kupolama po zidovima, u prostoriji nalazile spikule ropske svetlosti, donete sa jednog od svetova Sjajne Zvezde, koje su mučenjem bile uslovljene da izvršavaju takva naređenja. Prozori su se pojavljivali i nestajali po korisnikovom nahođenju; kada ne bi bili u upotrobi, skrivale bi ih trake od kvaziosetljive, vanzemaljske gaze, koje ne samo da su na svoj način imale ukrasnu ulogu, već su i funkcionisale kao monitori, proizvodeći opojne mirise prema zahtevima korisnika. Sobe su bile opremljene pojedinačnim šlemovima za prenos misli koji su bili povezani sa glavnim bankama sećanja. Postojale su i veze za dozivanje Slugu, Pisara, Indeksera ili Muzičara, već prema želji. Razume se, jedan pripadnik mog poniznog esnafa nikada se nebi odvažio da zloupotrebi druga ljudska bića na taj način, iz straha da se ona ne bi ozlojedila; doduše, teško da sam ja i imao potrebu za njima.
<BR>&nbsp;&nbsp;&nbsp;&nbsp;&nbsp;Nisam upitao Avluelu šta se dogodilo u Prinčevom palankinu, te nam donelo ovakvu milost. I sam sam to lako mogao da zamislim, baš kao i Gormon, čiji je teško obuzdan unutrašnji bes rečito govorio o njegovoj nikad nepriznatoj ljubavi prema mom bledom, vitkom, malom Letaču.
<BR>&nbsp;&nbsp;&nbsp;&nbsp;&nbsp;Ubrzo smo se smestili. Ostavio sam kolica pokraj prozora, navukao zastore od gaze i sve pripremio za naredno razdoblje Osmatranja. Očistio sam telo od blata, dok su stvorenja po zidovima pokušavala da me primire i uspakoje svojim pojem. Zatim sam obedovao, a onda mi je u posetu došla Avluela, osvežena i odmorna; sela je pokraj mene i neko vreme smo prepričavali ono što nam se dogodilo. Gormon se satima nije pojavljivao. Pomislio sam da je napustio gostionicu, zaključivši da mu atmosfera ne odgovara, i da je potražio društvo među svojom bezesnafskom sojtom. Ali kada smo u suton Avluela i ja izišli u unutrašnje dvorište gostionice i papeli se na jedan izdignut deo da posmatramo kako se zvezde pojavljuju na nebu Rouma, ugledali smo Gormona. Sa njim je bio jedan žgoljav i mršav čovek sa šalom Pamtitelja; nešto su razgovarali prigušenim glasom.
<BR>&nbsp;&nbsp;&nbsp;&nbsp;&nbsp;Gormon mi klimnu i reče: "Osmatraču, hodi da se upoznaš sa mojim novim prijateljem."
<BR>&nbsp;&nbsp;&nbsp;&nbsp;&nbsp;Žgoljavko pokaza rukom na šal: "Ja sam Pamtitelj Bazil", reče on glasom koji je bio tanušan poput freske skinute sa zida. "Došao sam iz Perisa da se uputim u misterije Rouma. Provešću ovde mnogo godina."
<BR>&nbsp;&nbsp;&nbsp;&nbsp;&nbsp;"Pamtitelj zna mnogo zgodnih priča", reče Gormon. "On je među najučenijim ljudima u svom esnafu. Baš sad, dok ste dolazili, opisivao mi je tehnike kojima se otkriva prošlost. Prokopa se rov kroz naslage Trećeg Ciklusa, a zatim se vakuumskim mašinama vade molekuli zemlje koji pripadaju starijim slojevima."
<BR>&nbsp;&nbsp;&nbsp;&nbsp;&nbsp;"Pronašli smo", reče Bazil, "katakombe Carskog Rouma, raspadine iz Doba Prevrata, knjige ispisane na listovima belog metala, negde pri kraju Drugog Ciklusa. Sve to šaljemo u Peris na ispitivanje, klasifikovanje i dešifrovanje, a zatim vraćamo natrag. Zanima li te prošlost, Osmatraču?"
<BR>&nbsp;&nbsp;&nbsp;&nbsp;&nbsp;"U izvesnoj meri", rekoh, osmehnuvši se. "Ovaj Mutant pokazuje za nju znatno veće zanimanje. Ponekad posumnjam da je taj za koga se izdaje. Da li bi mogao da prepoznaš prerušenog Pamtitelja?"
<BR>&nbsp;&nbsp;&nbsp;&nbsp;&nbsp;Bazil podozrivo osmotri Gormona, njegove neobične crte lica, prenaglašen mišićni stas. "Nije on Pamtitelj", reče konačno. "Ali slažem se da ispoljava interesovanje za starinu. Postavio mi je mnoga mudra pitanja."
<BR>&nbsp;&nbsp;&nbsp;&nbsp;&nbsp;"Kao na primer?"
<BR>&nbsp;&nbsp;&nbsp;&nbsp;&nbsp;"Raspitivao se o poreklu Esnafa. Želeo je da zna imena genetskih hirurga koji su odgajili prvi soj rođenih Letača. Zanimalo ga je zašto postoje Mutanti i da li su oni odista u nemilosti Volje."
<BR>&nbsp;&nbsp;&nbsp;&nbsp;&nbsp;"I jesi li mu odgovorio?" upitah.
<BR>&nbsp;&nbsp;&nbsp;&nbsp;&nbsp;"Na neka pitanja jesam", uzvrati Bazil. "Samo na neka."
<BR>&nbsp;&nbsp;&nbsp;&nbsp;&nbsp;"Poreklo esnafa?"
<BR>&nbsp;&nbsp;&nbsp;&nbsp;&nbsp;"Da bi se organizovalo i ponovo osmislilo društvo koje je pretrpelo poraz i razaranje", reče Pamtitelj. "Na kraju Drugog Ciklusa sve se nalazilo u rasulu. Nijedan čovek nije znao svoje mesto, niti svoju svrhu. Našim svetom krstarili su nadmeni vanzemaljci koji su nas smatrali bezvrednima. U takvoj situaciji bilo je neophodno uspostaviti referencijalne okvire, kako bi svako mogao da odredi svoju vrednost u odnosu na druge. Tako su se pojavili prvi esnafi: Vladari, Gospodari, Trgovci, Zemljoposednici, Prodavci i Sluge. Zatim su došli Pisari, Muzičari, Klovnovi i Prevoznici. Posle njih ustanovljeni su Indekseri, a javila se potreba i za Osmatračima i Braniteljima. Kada su nam Godine Magije dale Letače i Mutante, osnovani su i ti esnafi, a onda su stvoreni i uškopljenici, lišeni esnafa, tako da su..."
<BR>&nbsp;&nbsp;&nbsp;&nbsp;&nbsp;"Ali zar i Mutanti nisu bez esnafa?" umeša se Avluela.
<BR>&nbsp;&nbsp;&nbsp;&nbsp;&nbsp;Pamtitelj je tek tada prvi put pogleda. "Ko si ti, dete?"
<BR>&nbsp;&nbsp;&nbsp;&nbsp;&nbsp;"Avluela, iz esnafa Letača. Ja putujem sa Osmatračem i ovim Mutantom."
<BR>&nbsp;&nbsp;&nbsp;&nbsp;&nbsp;"Kao što sam objasnio Mutantu", reče Bazil, "u početku je i njegova vrsta imala esnaf, ali on je pre hiljadu godina raspušten po naređenju Veća Vladara, posle pokušaja jedne beščasne frakcije Mutanata da preuzme upravu nad svetim mestom Jorslemom; od tada su Mutanti lišeni esnafa i po statusu su jedino iznad uškopljenika."
<BR>&nbsp;&nbsp;&nbsp;&nbsp;&nbsp;"Nisam za to znao", rekoh.
<BR>&nbsp;&nbsp;&nbsp;&nbsp;&nbsp;"To je zato što nisi Pamtitelj", uzvrati Bazil filistarskim tonom. "Jedino mi raspolažemo veštinom da otkrivamo prošlost."
<BR>&nbsp;&nbsp;&nbsp;&nbsp;&nbsp;"Tako je. Tako je."
<BR>&nbsp;&nbsp;&nbsp;&nbsp;&nbsp;"A koliko danas ima esnafa?" upita Gormon.
<BR>&nbsp;&nbsp;&nbsp;&nbsp;&nbsp;Izbačen iz sedla, Bazil odgovori neodređeno: "Najmanje stotinu, prijatelju. Neki su sasvim mali; drugi imaju samo lokalni karakter. Lično sam upućen jedino u prvobitne esnafe i njihove neposredne nastavljače; događaji iz poslednjih nekoliko stotina godina spadaju u nadležnost drugih. Želiš li da ti pribavim te informacije?"
<BR>&nbsp;&nbsp;&nbsp;&nbsp;&nbsp;"Ne, ne moraš", reče Gormon. "Samo sam onako pitao."
<BR>&nbsp;&nbsp;&nbsp;&nbsp;&nbsp;"Imaš zdravu radoznalost", reče Pamtitelj.
<BR>&nbsp;&nbsp;&nbsp;&nbsp;&nbsp;"Smatram da je svet i sve na njemu izuzetno zanimljivo. Da li je to grešno?"
<BR>&nbsp;&nbsp;&nbsp;&nbsp;&nbsp;"Neobično je", reče Bazil. "Retko se događa da ljudi bez esnafa imaju šire horizonte."
<BR>&nbsp;&nbsp;&nbsp;&nbsp;&nbsp;U tom času pojavio se jedan Sluga. Sa mešavinom straha i prezira on se prikloni kolenom pred Avluelom i reče: "Princ se vratio. Želi da mu pravite društvo u Dvorcu ovog časa."
<BR>&nbsp;&nbsp;&nbsp;&nbsp;&nbsp;Užasnutost zaiskriči u Avluelinim očima. Odbijanje je, međutim, bilo nezamislivo. "Treba li da pođem sa tobom", upita ona.
<BR>&nbsp;&nbsp;&nbsp;&nbsp;&nbsp;"Molim vas. Moramo vas prikladno odenuti i namirisati. Princ takođe želi da dođete kod njega sa raširenim krilima."
<BR>&nbsp;&nbsp;&nbsp;&nbsp;&nbsp;Avluela klimnu i Sluga je povede prema Dvorcu.
<BR>&nbsp;&nbsp;&nbsp;&nbsp;&nbsp;Ostali smo na uzvišici još neko vreme; Pamtitelj Bazil pričao nam je o starim danima Rouma; ja sam slušao, dok je Gormon samo zurio u sve gušću tamu. Konačno, pošto se već umorio, Pamtitelj se izvinio i svečano udaljio. Nekoliko trenutaka kasnije u dvorištu pod nama jedna vrata su se otvorila i na njima se pojavila Avluela, izišavši tako kao da pripada esnafu Somnambulista, a ne Letača. Bila je naga pod prozračnim draperijama, dok joj se telo avetinjski presijavalo pod svetlošću zvezda. Krila je držala raširena i ona su lagano podrhtavala u mračnim sistolama i dijastolama. Jedan Sluga držao ju je za oba lakta: izgledalo je kao da će se njima otisnuti prema Dvorcu, poput kakvog snenog faksimila same sebe, a ne stvarne žene.
<BR>&nbsp;&nbsp;&nbsp;&nbsp;&nbsp;"Poleti, Avluela, poleti", zabrunda Gormon. "Pobegni dok još možeš."
<BR>&nbsp;&nbsp;&nbsp;&nbsp;&nbsp;Devojčina figura izgubi se u jednom od bočnih ulaza u Dvorac.
<BR>&nbsp;&nbsp;&nbsp;&nbsp;&nbsp;Mutant podiže pogled prema meni. "Podala se Princu da bi nam obezbedila smeštaj."
<BR>&nbsp;&nbsp;&nbsp;&nbsp;&nbsp;"Izgleda."
<BR>&nbsp;&nbsp;&nbsp;&nbsp;&nbsp;"Mogao bih da sravnim sa temeljom ovaj Dvorac!"
<BR>&nbsp;&nbsp;&nbsp;&nbsp;&nbsp;"Voliš je?"
<BR>&nbsp;&nbsp;&nbsp;&nbsp;&nbsp;"Zar se to ne vidi?"
<BR>&nbsp;&nbsp;&nbsp;&nbsp;&nbsp;"Priberi se", posavetovah ga. "Ti si neobičan čovek, ali jedan Letač još nije za tebe. A naročito ne Letač koji je delio postelju sa Princom od Rouma."
<BR>&nbsp;&nbsp;&nbsp;&nbsp;&nbsp;"Ona je prešla iz mojih ruku u njegove."
<BR>&nbsp;&nbsp;&nbsp;&nbsp;&nbsp;Bio sam zapanjen. "Imao si je?"
<BR>&nbsp;&nbsp;&nbsp;&nbsp;&nbsp;"Više puta", reče on, tužno se osmehnuvši. "U času orgazma krila joj zatrepere poput lišća na snažnom vetru."
<BR>&nbsp;&nbsp;&nbsp;&nbsp;&nbsp;Uhvatio sam se za ogradu malog uzvišenja kako ne bih pao u dvorište. Zvezde mi se zakovitlaše iznad glave; stari Mesec i njegova dva bezlična pratioca zanjihaše se u ustalasaše. Bio sam potresen, iako nisam sasvim razumeo uzrok takvog stanja. Da li je posredi bila srdžba što se Gormon odvažio da oskrnavi jedan kanon zakona? Ili je u pitanju bilo ispoljavanje nekih pseudoroditeljskih osećanja ko je sam gajio prema Avlueli? Ili naprosto zavist prema Gormonu koji se drznuo da počini greh za koji ja nisam bio kadar, mada sam mogao da ga poželim?
<BR>&nbsp;&nbsp;&nbsp;&nbsp;&nbsp;"Mogli bi da ti sažežu mozak zbog toga", rekoh. "Mogli bi da ti izvade dušu. A kad samo pomislim da sam ti praktično bio saučesnik."
<BR>&nbsp;&nbsp;&nbsp;&nbsp;&nbsp;"Pa šta? Ono što Princ poželi, to i ima, ali ovde ga je neko preduhitrio. Morao sam to nekome da ispričam."
<BR>&nbsp;&nbsp;&nbsp;&nbsp;&nbsp;"Dosta. Dosta."
<BR>&nbsp;&nbsp;&nbsp;&nbsp;&nbsp;"Da li ćemo je ponovo videti?"
<BR>&nbsp;&nbsp;&nbsp;&nbsp;&nbsp;"Princ se brzo zasiti svojih žena. Nekoliko dana, možda samo jedna noć... a onda će nam je vratiti. Nije isključeno da ćemo tada morati da napustimo ovu gostionicu." Uzdahnuo sam. "Bar ćemo provesti u njoj nekoliko prijatnih dana..."
<BR>&nbsp;&nbsp;&nbsp;&nbsp;&nbsp;"Kuda ćeš posle toga?" upita Gormon.
<BR>&nbsp;&nbsp;&nbsp;&nbsp;&nbsp;"Ostaću u Roumu neko vreme."
<BR>&nbsp;&nbsp;&nbsp;&nbsp;&nbsp;"Čak i ako budeš morao da spavaš na ulici? Izgleda da ovde ne vlada velika jagma za Osmatračima."
<BR>&nbsp;&nbsp;&nbsp;&nbsp;&nbsp;"Snaći ću se već nekako", rekoh. "Posle ću poći za Peris."
<BR>&nbsp;&nbsp;&nbsp;&nbsp;&nbsp;"Da nešto naučiš od Pamtitelja?"
<BR>&nbsp;&nbsp;&nbsp;&nbsp;&nbsp;"Da vidim Peris. A šta je s tobom? Šta ćeš ti da radiš u Roumu?"
<BR>&nbsp;&nbsp;&nbsp;&nbsp;&nbsp;"Čekaću Avluelu."
<BR>&nbsp;&nbsp;&nbsp;&nbsp;&nbsp;"Dosta o tome!"
<BR>&nbsp;&nbsp;&nbsp;&nbsp;&nbsp;"Dobro", uzvrati on uz gorak smešak. "U svakom slučaju ostaću ovde sve dok je Princ ne odbaci. Onda će ponovo biti moja i već ćemo naći načina da preživimo. Ljudi bez esnafa nisu ubogi, zato što inače drugačije ne bi opstali. Možda ćemo se neko vreme zadržati u Roumu, a zatim ćemo krenuti sa tobom put Perisa. Razume se, ako si voljan da putuješ sa jednim čudovištem i jednim nevernim Letačem."
<BR>&nbsp;&nbsp;&nbsp;&nbsp;&nbsp;Slegnuh ramenima. "Videćemo kada dođe vreme."
<BR>&nbsp;&nbsp;&nbsp;&nbsp;&nbsp;"Da li si ikada ranije bio u društvu nekog Mutanta?"
<BR>&nbsp;&nbsp;&nbsp;&nbsp;&nbsp;"Ne često i ne dugo."
<BR>&nbsp;&nbsp;&nbsp;&nbsp;&nbsp;"To mi čini čast." On poče da dobuje po parapetu. "Nemoj me se otresti, Osmatraču. Imam razloga što želim da ostanem sa tobom."
<BR>&nbsp;&nbsp;&nbsp;&nbsp;&nbsp;"Kakvog razloga?"
<BR>&nbsp;&nbsp;&nbsp;&nbsp;&nbsp;"Da bih ti video lice onog dana kada ti mašine budu kazale da je počeo pohod na Zemlju."
<BR>&nbsp;&nbsp;&nbsp;&nbsp;&nbsp;Malo sam se nagnuo napred, skupivši ramena. "Onda ćemo još dugo ostati zajedno."
<BR>&nbsp;&nbsp;&nbsp;&nbsp;&nbsp;"Zar ne veruješ da nam invazija predstoji?"
<BR>&nbsp;&nbsp;&nbsp;&nbsp;&nbsp;"Jednoga dana, možda. Ali ne skoro."
<BR>&nbsp;&nbsp;&nbsp;&nbsp;&nbsp;Gormon se zakikota. "Grešiš. Ona samo što nije započela."
<BR>&nbsp;&nbsp;&nbsp;&nbsp;&nbsp;"Nemoj da me zasmejavaš."
<BR>&nbsp;&nbsp;&nbsp;&nbsp;&nbsp;"Šta je s tobom, Osmatraču? Zar si izgubio veru? Pa to se zna već hiljadu godina: jedna druga rasa strasno žudi za Zemljom i dobija je putem pregovora, da bi onda, jednoga dana, došla po svoje. To je neopozivo utvrđeno još krajem Drugog Ciklusa."
<BR>&nbsp;&nbsp;&nbsp;&nbsp;&nbsp;"Poznato mi je sve iako nisam Pamtitelj." Okrenuh se prema njemu i počeh da mu govorim reči za koje nikada nisam mislio da ću biti kadar da ih izustim: "Dva puta duže nego što ti živiš, Mutante, ja osluškujem zvezde i vršim Osmatranje. Kad se nešto toliko radi, često gubi smisao. Ponovi vlastito ime deset hiljada puta i ono će se pretvoriti u prazan zvuk. Ja sam Osmatrao, dobro Osmatrao, i u tamnim časovima noći ponekad mi je padalo na um da to činim uzalud, da samo traćim život uludo. Postoji zadovoljstvo u Osmatranju, ali možda ne i prava svrha."
<BR>&nbsp;&nbsp;&nbsp;&nbsp;&nbsp;Njegova šaka obavi mi se oko zgloba. "Tvoje priznanje podjednako je šokantno kao i moje. Ne gubi veru, Osmatraču. Invazija dolazi!"
<BR>&nbsp;&nbsp;&nbsp;&nbsp;&nbsp;"Otkud ti to možeš da znaš?"
<BR>&nbsp;&nbsp;&nbsp;&nbsp;&nbsp;"I ljudi bez esnafa imaju svoje nadarenosti."
<BR>&nbsp;&nbsp;&nbsp;&nbsp;&nbsp;Razgovor je počeo da me uznemiruje. "Da li je teško biti bez esnafa?" upitah.
<BR>&nbsp;&nbsp;&nbsp;&nbsp;&nbsp;"Čovek se pomiri sa tim. Osim toga, postoje izvesne slobode koje nadoknađuju nemanje statusa. Ja smem sa svima nesputano da razgovaram."
<BR>&nbsp;&nbsp;&nbsp;&nbsp;&nbsp;"Primetio sam."
<BR>&nbsp;&nbsp;&nbsp;&nbsp;&nbsp;"Takođe uživam slobodu kretanja. Uopšte ne brinem o hrani i smeštaju, premda hrana može biti trula i buđava, a postelja uboga. Žene me privlače uprkos svim zabranama. Možda upravo zbog njih. Nisam opterećen ambicijama."
<BR>&nbsp;&nbsp;&nbsp;&nbsp;&nbsp;"Zar nikad ne poželiš da se izdigneš iznad svog statusa?"
<BR>&nbsp;&nbsp;&nbsp;&nbsp;&nbsp;"Nikada."
<BR>&nbsp;&nbsp;&nbsp;&nbsp;&nbsp;"Možda bi bio sretniji kao Pamtitelj."
<BR>&nbsp;&nbsp;&nbsp;&nbsp;&nbsp;"Srećan sam ovako. Dostupna su mi zadovoljstva Pamtitelja bez njihove odgovornosti."
<BR>&nbsp;&nbsp;&nbsp;&nbsp;&nbsp;"Kako je to uskogrudo!" uzviknuh. "Načiniti vrlinu od nemanja esnafa!"
<BR>&nbsp;&nbsp;&nbsp;&nbsp;&nbsp;"Kako bi se inače podnelo breme Volje?" On baci pogled prema Dvorcu. "Ubogi se uzdižu. Moćni padaju. Shvati to kao proročanstvo, Osmatraču: poročni Princ tamo unutra upoznaće i drugo lice života još pre no što dođe leto. Iskopaću mu oči zato što mi je uzeo Avluelu!"
<BR>&nbsp;&nbsp;&nbsp;&nbsp;&nbsp;"Teške reči. Misli su ti pune izdajstva i verolomstva noćas."
<BR>&nbsp;&nbsp;&nbsp;&nbsp;&nbsp;"Shvati to kao proročanstvo."
<BR>&nbsp;&nbsp;&nbsp;&nbsp;&nbsp;"Ali ne možeš mu se ni približiti", rekoh. A onda, razljućen što sam njegovo trabunjanje uzeo za ozbiljno, dodadoh: "I za šta ga to kriviš, molim te lepo? On naprosto radi isto što i svi ostali prinčevi. Radije okrivi devojku koja mu se podaje. Ona je mogla da ga odbije."
<BR>&nbsp;&nbsp;&nbsp;&nbsp;&nbsp;"Pa da izgubi krila. Ili da umre. Ne, ona nije imala izbora. Ja ga imam!" U iznenadnoj, užasnoj kretnji, Mutant podiže palac i kažiprst, sa dugim, oštrim noktima, i zari ih u zamišljene oči pred sobom. "Čekaj samo", reče on, "i videćeš!"
<BR>&nbsp;&nbsp;&nbsp;&nbsp;&nbsp;U dvorištu se pojaviše dva Vidovnjaka, postaviše naprave svog esnafa i upališe voštanice da bi mogli da čitaju izgled budućnosti. Nozdrve mi zapahnu neprijatan miris bezbojnog dima. Izgubio sam najednom volju da nastavim razgovor sa Mutantom.
<BR>&nbsp;&nbsp;&nbsp;&nbsp;&nbsp;"Kasno je već", rekoh. "Potreban mi je odmor, a uskoro moram i na Osmatranje."
<BR>&nbsp;&nbsp;&nbsp;&nbsp;&nbsp;"Dobro Osmatraj", reče mi Gormon.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
