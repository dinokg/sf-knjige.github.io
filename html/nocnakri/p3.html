<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Jutarnja svetlost bila je sjajna i oštra, kao da je ovo bio neki mlad, nedavno stvoren svet. Put je i dalje bio sasvim pust; ljudi se ne kreću mnogo u poslednje vreme, osim ako nisu, slično meni, putnici po navici i zvanju. Povremeno smo zastajali pokraj druma da bismo propustili karuce nekog pripadnika esnafa Gaspodara, koje je vuklo desetak bezizražajnih uškopljenika, poređanih u nizu. Četiri ovakva vozila projurila su mimo nas tokom prva dva časa dana; sva su bila dobro zaptivena i zatvorena kako bi sakrila ponosno lice Gospodara od pogleda tako prostog sveta kao što smo bili mi. Mimoišlo nas je i nekoliko teretnih kola natovarenih raznim proizvodima, a povrh nas proletelo je nekoliko letača. No, najveći deo vremena bili smo sami na drumu.
<BR>&nbsp;&nbsp;&nbsp;&nbsp;&nbsp;Predgrađa Rouma obilovala su relikvijama prošlosti: izdvojeni stubovi, delovi akvadukta koji ništa ne prevozi niotkuda u nigde, ulaz u neki iščezli hram. To je bio najstariji Roum koga smo videli, ali unaokolo je bilo ostataka i potonjih verzija grada iz novijih ciklusa: kolibe težaka, kupole elektrana, trupla nobodera za stanovanje. Tu i tamo nailazili smo na nagorele kosture nekih drevnih vazduhoplova. Gormon je sve ispitivao, uzimajući uzorke s vremena na vreme. Avluela je samo posmatrala, širom otvorenih očiju, ne govoreći ništa. Nastavili smo da hodamo, sve dok nismo stigli pod gradske zidine.
<BR>&nbsp;&nbsp;&nbsp;&nbsp;&nbsp;Sastojale su se od plavog, uglačanog kamena, fino spojenog, uzdižući se do visine od otprilike osam ljudi. Naš drum okončavao se u zidu sa ukrašenim lukom; kapija je stajala otvorena. Kada smo se sasvim primakli, jedna prilika nam pođe u susret; bio je to neki čovek sa kapuljačom i maskom, neobično visok, odeven u tamnu odoru esnafa Hodočasnika. Sa pripadnicima ovoga reda ne treba prvi započeti razgovor, već samo uzvratiti ako budete oslovljeni. Hodočasnik nas je oslovio.
<BR>&nbsp;&nbsp;&nbsp;&nbsp;&nbsp;"Odakle?" upita on kroz svoju govornu rešetku.
<BR>&nbsp;&nbsp;&nbsp;&nbsp;&nbsp;"Sa juga. Živeo sam u Aguptu neko vreme, a zatim sam prešao Mostozemlje do Talije", urvratih.
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;"Za sad u Roum."
<BR>&nbsp;&nbsp;&nbsp;&nbsp;&nbsp;"Kako ide sa Osmatranjem?"
<BR>&nbsp;&nbsp;&nbsp;&nbsp;&nbsp;"Kao i obično."
<BR>&nbsp;&nbsp;&nbsp;&nbsp;&nbsp;"Imate li gde da odsednete u Roumu?" upita Hodočasnik.
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Uzdamo se u naklonost Volje."
<BR>&nbsp;&nbsp;&nbsp;&nbsp;&nbsp;"Volja nije uvek blagonaklona", uzvrati Hodočasnik odsutno. "Niti u Roumu vlada velika potražnja za Osmatračima. Zašto putuješ sa Letačem?"
<BR>&nbsp;&nbsp;&nbsp;&nbsp;&nbsp;"Da bih imao društvo, a i zato što je ona mlada i potrebna joj je zaštita."
<BR>&nbsp;&nbsp;&nbsp;&nbsp;&nbsp;"Ko je ovaj drugi?"
<BR>&nbsp;&nbsp;&nbsp;&nbsp;&nbsp;"On je bez esnafa, Mutant."
<BR>&nbsp;&nbsp;&nbsp;&nbsp;&nbsp;"To i sam vidim. Ali zašto je sa tobom?"
<BR>&nbsp;&nbsp;&nbsp;&nbsp;&nbsp;"On je jak, a ja sam star, tako da putujemo zajedno. Kuda si se ti zaputio, Hodočasniče?"
<BR>&nbsp;&nbsp;&nbsp;&nbsp;&nbsp;"U Jorslem. Postoji li neko drugo odredište za pripadnike mog esnafa?"
<BR>&nbsp;&nbsp;&nbsp;&nbsp;&nbsp;Saglasio sam se sa njim, slegnuvši ramenima. "Zašto ne bi pošao u Jorslem sa mnom?" upita me najednom Hodočasnik.
<BR>&nbsp;&nbsp;&nbsp;&nbsp;&nbsp;"Put me sada vodi na sever, a Jorslem je na jugu, blizu Agrupa."
<BR>&nbsp;&nbsp;&nbsp;&nbsp;&nbsp;"Bio si u Agrupu, a nisi svratio u Jorslem?" reče on iznenađenim glasom.
<BR>&nbsp;&nbsp;&nbsp;&nbsp;&nbsp;"Tako je. Još nije kucnuo moj čas da vidim Jorslem."
<BR>&nbsp;&nbsp;&nbsp;&nbsp;&nbsp;"Pođi sada. Hodićemo zajedno putevima, Osmatraču, i razgovaraćemo o minulim danima i danima što će doći, a ja ću ti pomagati prilikom Osmatranja, dok ćeš se ti meni naći pri ruci kada budem opštio sa Voljom. Da li se slažeš?"
<BR>&nbsp;&nbsp;&nbsp;&nbsp;&nbsp;Bilo je to pravo iskušenje. Pred očima mi je iskrsla slika Zlatnog Jorslema, punog svetih zdanja i crkava, sa mestima za podmlađivanje, gde su starci postajali mladići, sa tornjevima i šatrama. Iako spadam u ljude koje nije lako skrenuti sa izabranog puta, ipak se nešto pokolebalo u meni i za trenutak mi se javila želja da ne uđem u Roum, nego da krenem sa Hodočasnikom u Jorslem.
<BR>&nbsp;&nbsp;&nbsp;&nbsp;&nbsp;"Ali moji saputnici..." rekoh.
<BR>&nbsp;&nbsp;&nbsp;&nbsp;&nbsp;"Ostavi ih. Zabranjeno mi je da putujem sa nekim ko je bez esnafa, a sam ne želim da budem u društvu žene. Jedino ćemo nas dvojica, Osmatraću, poći u Jorslem."
<BR>&nbsp;&nbsp;&nbsp;&nbsp;&nbsp;Alvuela, koja je ostala po strani i mrštila se sve vreme našeg razgovora, uputi mi iznenadan, užasnut pogled.
<BR>&nbsp;&nbsp;&nbsp;&nbsp;&nbsp;"Ne želim da ih ostavim", rekoh.
<BR>&nbsp;&nbsp;&nbsp;&nbsp;&nbsp;"Onda idem sam u Jorslem", uzvrati Hodočasnik. lz gustog haljetka izvukao je koščatu ruku sa dugačkim, belim i čvrstim prstima. Dodirnuo sam vrhom mojih prstiju njegove, a onda Hodočasnik reče: "Neka ti Volja bude milostiva, prijatelju Osmatraču. A kada jednom budeš stigao u Jorslem, svakako me potraži."
<BR>&nbsp;&nbsp;&nbsp;&nbsp;&nbsp;Zatim je pošao svojim putem, ne rekavši više ni reči.
<BR>&nbsp;&nbsp;&nbsp;&nbsp;&nbsp;"Hteo si da pođeš sa njim, zar ne?" upita me Gormon.
<BR>&nbsp;&nbsp;&nbsp;&nbsp;&nbsp;"Razmislio bih o tome."
<BR>&nbsp;&nbsp;&nbsp;&nbsp;&nbsp;"Šta bi to mogao da nađeš u Jorslemu čega nema ovde? I ovo je sveti grad kao i ono. U Roumu se možeš malo odmoriti. Ne bi izdržao još jedan dug put."
<BR>&nbsp;&nbsp;&nbsp;&nbsp;&nbsp;"Možda si u pravu", složih se i poslednjim ostacima snage krenuh prema kapiji Rouma.
<BR>&nbsp;&nbsp;&nbsp;&nbsp;&nbsp;Podozrive oči posmatrale su nas iz proreza u zidinama. Kada smo se našli nasred ulaza, zaustavio nas je jedan debeli, rošavi Stražar sa upalim obrazima i zapitao nas kakvim poslom dolazimo u Roum. Kazao sam mu kome esnafu pripadam i koje su mi namere, na šta se on prezrivo obrecnuo.
<BR>&nbsp;&nbsp;&nbsp;&nbsp;&nbsp;"Pođi negde drugde, Osmatraču! Ovde su nam potrebni jedino korisni ljudi."
<BR>&nbsp;&nbsp;&nbsp;&nbsp;&nbsp;"Osmatranje je takođe korisno", uzvratih blago.
<BR>&nbsp;&nbsp;&nbsp;&nbsp;&nbsp;"Nesumnjivo. Nesumnjivo." On pokaza na Avluelu. "Ko je ovo? Osmatrači su neženje, zar ne?"
<BR>&nbsp;&nbsp;&nbsp;&nbsp;&nbsp;"Ona je samo moj saputnik."
<BR>&nbsp;&nbsp;&nbsp;&nbsp;&nbsp;Stražar se grohotom nasmeja. "Sad mi je jasno zašto onda često putujete! Samo ona nije nešto naročito. Koliko joj je godina: trinaest, četrnaest? Hodi ovamo, dete. Moram da te pretresem i da utvrdim da li nešto krijumčariš." Brzo je stao da je opipava šakama, namrgodivši se kada joj je naišao na grudi, a zatim podigavši veđe kada je osetio ispupčenja krila ispod lopatica. "Šta je ovo? Šta je ovo? Veće je pozadi nego spreda! Letač, dakle? Baš prljava rabota: Letači se spanđavaju sa matorim Osmatračima." On se zakikota i ponovo poče da opipava Avluelu na način koji je Gormena nagnao da se besno ustremi napred, dok mu je ubilački plam zaiskrio u očima.
<BR>&nbsp;&nbsp;&nbsp;&nbsp;&nbsp;Sprečio sam ga na vreme, šćepavši ga iz sve snage za zglob i tako ne dozvolivši da nas sve troje upropasti napadom na Stražara. On me žestoko odgurnu, od čega umalo nisam pao; ali onda se primiri i obuzda, posmatrajući ledenim pogledom kako debljko okončava pretraživanje Avluele u potrazi za 'krijumčarenom robom'.
<BR>&nbsp;&nbsp;&nbsp;&nbsp;&nbsp;Posle toga Stražar se polako i sa neskrivenim gađenjem okrenu prema Gormonu i reče: "Koji si ti vrag?"
<BR>&nbsp;&nbsp;&nbsp;&nbsp;&nbsp;"Ja sam bez esnafa, vaša milosti", uzvrati Gormon oštrim tonom. "Ponizan i bezvredan proizvod teratogeneze, ali i slobodan čovek koji želi da uđe u Roum."
<BR>&nbsp;&nbsp;&nbsp;&nbsp;&nbsp;"Zar malo čudovišta imamo ovde?"
<BR>&nbsp;&nbsp;&nbsp;&nbsp;&nbsp;"Ja malo jedem, a mnogo radim."
<BR>&nbsp;&nbsp;&nbsp;&nbsp;&nbsp;"Radio bi ti još više ukoliko bi bio uškopljen", uzvrati Stražar.
<BR>&nbsp;&nbsp;&nbsp;&nbsp;&nbsp;Gormon se smrknu. Ja upitah: "Smemo li da uđemo?"
<BR>&nbsp;&nbsp;&nbsp;&nbsp;&nbsp;"Trenutak." Stražar stavi na glavu šlem za prenos misli i začkilji očima dok je upućivao poruku u rezervoare sećanja. Lice mu se zgrčilo od naprezanja; zatim se opustilo i trenutak kasnije usledio je odgovor. Nismo mogli da primetimo nikakav znak opštenja; ali po njegovom razočaranom izgledu postalo je jasno da nije pronađen nikakav razlog koji bi se protivio našem pristupu u Roum.
<BR>&nbsp;&nbsp;&nbsp;&nbsp;&nbsp;"Hajde!" reče on. "Ulazite, svi troje. Brzo!"
<BR>&nbsp;&nbsp;&nbsp;&nbsp;&nbsp;Prošli smo kroz gradsku kapiju.
<BR>&nbsp;&nbsp;&nbsp;&nbsp;&nbsp;"Mogao sam da ga satrem jednim udarcem", reče Gormon.
<BR>&nbsp;&nbsp;&nbsp;&nbsp;&nbsp;"I da budeš uškopljen do večeri. Ovako, uz malo strpljenja, bez problema smo ušli u Roum."
<BR>&nbsp;&nbsp;&nbsp;&nbsp;&nbsp;"Ali kako je samo postupao prema njoj..."
<BR>&nbsp;&nbsp;&nbsp;&nbsp;&nbsp;"Tvoj stav prema Avlueli veoma je posesivan", rekoh mu. "Moraš stalno imati na umu da je ona Letač i da kao takva ne može da ima nikakve seksualne odnose sa stvorenjima bez esnafa."
<BR>&nbsp;&nbsp;&nbsp;&nbsp;&nbsp;Gormon pređe preko moje primedbe. "Ona me ne uzbuđuje ništa više od tebe, Osmatraču. Ali boli me kada gledam kako neko postupa na taj način prema njoj. Ubio bih ga da me nisi zadržao."
<BR>&nbsp;&nbsp;&nbsp;&nbsp;&nbsp;"Gde ćemo se smestiti sada kada smo u Roumu?" upita Avluela.
<BR>&nbsp;&nbsp;&nbsp;&nbsp;&nbsp;"Najpre moram da nađem centralu mog esnafa", uzvratih. "Ja ću se smestiti u Osmatračkom Svratištu. Posle toga ćemo možda svratiti do Lože Letača na obed."
<BR>&nbsp;&nbsp;&nbsp;&nbsp;&nbsp;"A onda ćemo", reče Gormon oporim glasom, "otići do Jazbine ljudi bez esnafa i isprositi nešto sitniša."
<BR>&nbsp;&nbsp;&nbsp;&nbsp;&nbsp;"Ja te sažaljevam što si Mutant", rekoh mu, "ali smatram da je nedostojanstveno da ti samoga sebe sažaljevaš. Hajdemo."
<BR>&nbsp;&nbsp;&nbsp;&nbsp;&nbsp;Krenuli smo jednom kaldrmisanom, krivudavom ulicom koja je vodila u srce Rouma. Nalazili smo se u spoljnom prstenu grada, stambenoj četvrti sačinjenoj od niskih, zdapastih kuća, na čijim je krovovima bila smeštena nezgrapna šuma odbrambenih instalacija. Prema centru uzdizali su se blistavi tornjevi koje smo sinoć videli spolja; bili su to ostaci drevnog Rouma, brižljivo očuvani tokom deset hiljada ili još više godina; tržnica, zona tvornica, komunikacioni centar, hramovi Volje, rezervoari sećanja, utočišta spavača, burdelji vanzemaljaca, vladine zgrade, centrale raznih esnafa.
<BR>&nbsp;&nbsp;&nbsp;&nbsp;&nbsp;Na uglu, pored jednog zdanja iz Drugog Ciklusa, sa zidovima od gumene opeke, pronašao sam javni šlem za prenos misli i stavio ga na glavu. Istog časa misli su mi zastrujale vodovima i stigle do dispečerskog centra gde su dobile pristup do jednog od uskladištenih mozgova rezervoara sećanja. Pred očima mi se pojavila slika vijugave moždane mase, čije se bledo sivilo jasno ocrtavalo spram tamnozelenog ležišta. Jedan Pamtitelj svojevremeno mi je kazao da su u prošlim ciklusima ljudi napravili mašine da misle za njih, iako su one bile vraški skupe, zahtevale su ogroman prostor i pohlepno gutale energiju. No, to nije bila najrđavija ludost naših predaka; zašto, međutim, praviti veštačke mozgove, kada smrt svakoga dana oslobađa mnoštvo ništa slabijih, prirodnih, koji se mogu priključiti u rezervoare pamćenja; da li im je možda nedostajalo znanje da to urade? Teško sam mogao da poverujem u to.
<BR>&nbsp;&nbsp;&nbsp;&nbsp;&nbsp;Dao sam mozgu moju esnafsku identifikaciju i zatražio koordinate našeg svratišta. Istog časa sam ih dobio i odmah smo krenuli; kao i obično, ja sam išao u sredini, vukući kolica sa opremom, a sa strane su koračali Avluela i Gormon.
<BR>&nbsp;&nbsp;&nbsp;&nbsp;&nbsp;U gradu je bilo mnogo sveta. Nikada nisam video takvu gužvu u pospanom, pretoplom Aguptu, niti bilo gde drugde na celom putu prema severu. Ulice su vrvele od Hadočasnika, tajanstvenih i maskiranih.
<BR>&nbsp;&nbsp;&nbsp;&nbsp;&nbsp;Tiskajući se među njima, išli su uvek zaposleni Pamtitelji, natmureni Trgovci, a s vremena na vreme promakla bi i nosiljka sa nekim pripadnikom esnafa Gospodara. Avluela je primetila nekoliko Letača, ali joj dogma vlastitog esnafa nije dopuštala da ih pozdravi pre no što obavi obredno pročišćenje. Moram sa žaljenjem da kažem da sam video mnogo Osmatrača i da su mi svi redom uputili prezriv pogled, bez i malo dobrodošlice. Takođe sam uočio mnoštvo Branitelja, kao i veći broj predstavnika manjih esnafa, kao što su Prodavci, Sluge, Zanatlije, Pisari, Komunikatori i Prevoznici. Razume se, unaokolo se muvalo i mnoštvo uškopljenika, a i prilično vanzemaljaca raznih vrsta razmilelo se ulicama, od kojih su većina verovatno bili turisti, dok je manji broj došao nekim retkim poslom koji se još mogao obaviti sa zlovoljnim, osiromašenim žiteljima Zemlje. Opazio sam mnogo Mutanata kako se kradomice gegaju kroz svetinu, ali niko od njih nije imao tako ponosno držanje kao Gormon koji je išao pokraj mene. Bio je jedinstven u svojoj vrsti; ostali, pegavi, šareni, asimetrični, bez udova ili sa odveć udova, deformisani na hiljadu zamislivih i umetničkih načina, bili su šunjavci, čkiljavci, gegavci, siktavci, puzavci, secikese, ispijači mozga, verglaši, okajivači, stecislavci - ali se niko od njih nije držao uspravno i smatrao sebe za čoveka.
<BR>&nbsp;&nbsp;&nbsp;&nbsp;&nbsp;Podaci dobijeni od mozga bili su tačni i za manje od jednog sata hoda stigli smo u Osmatračko Svratište. Ostavio sam Gormona i Avluelu napolju i uvezao kolica unutra.
<BR>&nbsp;&nbsp;&nbsp;&nbsp;&nbsp;Desetak pripadnika mog esnafa sedelo je u glavnom holu. Uputio sam im uobičajeni znak, na šta su oni mrzovoljno uzvratili. Zar su ovo čuvari od kojih zavisi bezbednost Zemlje? Budale i slabići!
<BR>&nbsp;&nbsp;&nbsp;&nbsp;&nbsp;"Gde treba da se prijavim?" upitah.
<BR>&nbsp;&nbsp;&nbsp;&nbsp;&nbsp;"Novajlija? Odakle?"
<BR>&nbsp;&nbsp;&nbsp;&nbsp;&nbsp;"Agupt je bio poslednje mesto gde sam se prijavio."
<BR>&nbsp;&nbsp;&nbsp;&nbsp;&nbsp;"Trebalo je da ostaneš tamo. Ovde nema velike potrebe za Osmatračima."
<BR>&nbsp;&nbsp;&nbsp;&nbsp;&nbsp;"Gde treba da se prijavim?" upitah ponovo.
<BR>&nbsp;&nbsp;&nbsp;&nbsp;&nbsp;Jedan mladić kicoškog držanja pokaza mi ekran u stražnjem delu velike prostorije. Otišao sam tamo, pritisnuo na njega vrhove prstiju, bio podvrgnut ispitivanju, kazao ime, koje Osmatrač sme da kaže samo drugom Osmatraču i to jedino pod okriljem nekog Svratišta. Jedna ploča se otvorila i neki buljavi čovek, koji je na desnom, ali ne i na levom obrazu nosio amblem Osmatrača, čime je bio označen njegov čin u esnafu, najpre ponovi moje ime, a zatim reče: "Nije trebalo da dođeš u Roum. Odavno smo prešli kvotu."
<BR>&nbsp;&nbsp;&nbsp;&nbsp;&nbsp;"Zahtevam smeštaj i posao."
<BR>&nbsp;&nbsp;&nbsp;&nbsp;&nbsp;"Čovek sa tvojim osećanjem za humor trebalo je da se rodi u esnafu Klovnova", uzvrati on.
<BR>&nbsp;&nbsp;&nbsp;&nbsp;&nbsp;"Ne vidim u ovome ništa smešno."
<BR>&nbsp;&nbsp;&nbsp;&nbsp;&nbsp;"Shodno zakonima koje je proklamovao naš esnaf na skorašnjem zasedanju, Svratište nije obavezno da primi na smeštaj nove članove kada jednom popuni propisani kapacitet. A mi smo ga već popunili. Stoga, zbogom, prijatelju."
<BR>&nbsp;&nbsp;&nbsp;&nbsp;&nbsp;Bio sam zapanjen. "Ne znam ni za kakvo takvo pravilo! Pa to je neverovatno! Zar esnaf da ne primi u Svratište svog sopstvenog člana, kada ovaj dođe podbijenih nogu i utrnuo od umora! Čovek mojih godina, koji je na putu iz Agupta prešao Mostozemlje, da se oseća kao stranac i da gladuje u Roumu..."
<BR>&nbsp;&nbsp;&nbsp;&nbsp;&nbsp;"Zašto nam se nisi najpre javio?"
<BR>&nbsp;&nbsp;&nbsp;&nbsp;&nbsp;"Nisam ni slutio da je tako nešto neophodno."
<BR>&nbsp;&nbsp;&nbsp;&nbsp;&nbsp;"Nova pravila..."
<BR>&nbsp;&nbsp;&nbsp;&nbsp;&nbsp;"Neka Volja satre nova pravila!" uzviknuh. "Zahtevam smeštaj! Odbiti nekoga ko se bavi Osmatranjem još pre no što si ti rođen..."
<BR>&nbsp;&nbsp;&nbsp;&nbsp;&nbsp;"Polako, brate, polako."
<BR>&nbsp;&nbsp;&nbsp;&nbsp;&nbsp;"Siguran sam da ima neki kutak gde bih mogao da otpočinem... nekoliko mrvica koje bih mogao da prezalogajim..."
<BR>&nbsp;&nbsp;&nbsp;&nbsp;&nbsp;Kako je moj ton doživljavao preobražaj iz dreke u moljakanje, njegov izraz lica pretvarao se iz ravnodušnosti u običan prezir. "Nemamo soba. Nemamo hrane. Došla su teška vremena za naš esnaf, znaš. Već se govorka da ćemo potpuno biti ukinuti, kao beskoristan luksuz, kao pijavica koja nemilice isisava zalihe Volje. Mogućnosti i sposobnosti veoma su nam ograničene. Kako Roum raspolaže sa više Osmatrača nego što mu je potrebno, svi dobijamo umanjena sledovanja, a ako ih još budemo morali deliti i sa tobom, šta će od njih ostati?"
<BR>&nbsp;&nbsp;&nbsp;&nbsp;&nbsp;"Ali kuda sad da pođem? Šta da radim?"
<BR>&nbsp;&nbsp;&nbsp;&nbsp;&nbsp;"Savetujem ti", reče on ravnodušnim glasom, "da se obratiš za milost Princu od Rouma."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
