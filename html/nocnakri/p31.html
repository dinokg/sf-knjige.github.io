<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;U prostoriji nije bilo svetlosti. Avluela me je dovela u podzemnu tamu i kazala mi da sam stigao u glavni štab esnafa Spasitelja; stala je nepomično pokraj mene i upozorila me: "Ne mrdaj."
<BR>&nbsp;&nbsp;&nbsp;&nbsp;&nbsp;Osetio sam prisustvo drugih osoba u prostoriji oko mene. Ali nisam ni čuo ni video ništa.
<BR>&nbsp;&nbsp;&nbsp;&nbsp;&nbsp;Nešto je bilo pomereno prema meni.
<BR>&nbsp;&nbsp;&nbsp;&nbsp;&nbsp;Avluela reče: "Ispruži ruke. Šta osećaš?"
<BR>&nbsp;&nbsp;&nbsp;&nbsp;&nbsp;Dodirnuo sam neki četvrtasti ormanić koji je, možda, počivao na nekakvom metalnom postolju. Na njegovoj površini napipao sam poznate ručke i poluge i čvrsto ih stisnuo. Najednom, kao da uopšte nije bilo mog podmlađivanja i kao da Zemlja još nije bila padjarmljena: ponovo sam bio Osmatrač, jer ovo nije moglo biti ništa drugo do Osmatračka oprema!
<BR>&nbsp;&nbsp;&nbsp;&nbsp;&nbsp;Ja rekoh: "Nisu to ona kolica koja sam nekada imao, ali se mnogo ne razlikuju."
<BR>&nbsp;&nbsp;&nbsp;&nbsp;&nbsp;"Da li si zaboravio svoju veštinu, Tomise?"
<BR>&nbsp;&nbsp;&nbsp;&nbsp;&nbsp;"Mislim da je još sa mnom."
<BR>&nbsp;&nbsp;&nbsp;&nbsp;&nbsp;"Upotrebi mašinu onda", reče Avluela. "Izvrši ponovo Osmatranje i kaži mi šta vidiš."
<BR>&nbsp;&nbsp;&nbsp;&nbsp;&nbsp;Lako i radosno počeh da upražnjavam stari zanat. Brzo sam izvršio preliminarne rituale, očistivši um od sumnji i trvenja. Iznenađujuće jednostavno doveo sam svoj um u stanje Osmatračkog zanosa; nisam to pokušavao još od pada Zemlje, ali mi se ipak činilo da sam kadar da brže dostignem ključnu fazu nego u starim danima.
<BR>&nbsp;&nbsp;&nbsp;&nbsp;&nbsp;Još sam čvrsto držao ručke. Kako su mi neobično izgledale! Nisu se završavale ispupčenjima, kao što sam navikao: umesto toga, nešto hladno i tvrdo bilo je postavljeno na vrhu svake ručke. Nekakav dragi kamen, možda. Nije isključeno da je posredi bio čak zvezdani kamen, pomislih. Ruke mi lagano skliznuše na hladne produžetke i istog trena obuze me neka nejasna bojazan, čak sirov strah. Ali onda uspeh da povratim neophodnu pribranost i duša mi uroni u napravu preda mnom, započevši Osmatranje.
<BR>&nbsp;&nbsp;&nbsp;&nbsp;&nbsp;U Osmatračkom zanosu nisam se, međutim, vinuo u pravcu zvezda, kao što bi se to dogodilo u starim danima. Iako sam ostvario uvid, vidno polje mi je bilo ograničeno na neposrednu okolinu ove prostorije. Zaklopljenih očiju, tela obuzetog transom, ja pohrlih napred i pravo naiđoh na Avluelu; bila je pokraj mene, gotovo nada mnom. Jasno sam je video. Ona se osmehnu, a zatim klimnu; oči su joj se caklile.
<BR>&nbsp;&nbsp;&nbsp;&nbsp;&nbsp;"Volim te."
<BR>&nbsp;&nbsp;&nbsp;&nbsp;&nbsp;"Da, Tomise. Zauvek ćemo ostati zajedno."
<BR>&nbsp;&nbsp;&nbsp;&nbsp;&nbsp;"Nikada se još nisam osećao tako blizu drugom."
<BR>&nbsp;&nbsp;&nbsp;&nbsp;&nbsp;"U ovom esnafu svi smo veoma bliski, sve vreme."
<BR>&nbsp;&nbsp;&nbsp;&nbsp;&nbsp;"Mi smo Spasitelji, Tomise. Mi smo novi. Ništa slično ovome nije do sada postojalo na Zemlji."
<BR>&nbsp;&nbsp;&nbsp;&nbsp;&nbsp;"Kako ti ja ovo govorim, Avluela?"
<BR>&nbsp;&nbsp;&nbsp;&nbsp;&nbsp;"Tvoj um obraća se mome posredstvom ove mašine. A jednoga dana mašina više neće biti potrebna."
<BR>&nbsp;&nbsp;&nbsp;&nbsp;&nbsp;"A onda ćemo leteti zajedno?"
<BR>&nbsp;&nbsp;&nbsp;&nbsp;&nbsp;"Znatno pre toga, Tomise."
<BR>&nbsp;&nbsp;&nbsp;&nbsp;&nbsp;Zvezdani kamenovi postaše topli u mojim rukama. Sada sam jasno razabrao instrument: Osmatračka kolica, ali sa izvesnim prepravkama, među kojima je najvažnija bila instaliranje zvezdanih kamenova na ručke. A onda skrenuh pogled od Avluele i izgledah druga lica, koja sam dobro poznavao. Stroga prilika Podmlađivača Talmita stajala je s moje leve strane. Pokraj njega se nalazio Hirurg, sa kojim sam doputovao u Jorslem, a uz ovoga Mutant Bernalt; konaćno mi je postalo jasno kakvim su poslom njih dvojica prevalili put od Najruba do svetog grada. Ostale nisam poznavao; bili su tu još dva Letača, jedan Pamtitelj sa šalom u rukama, jedan ženski Sluga i mnogi drugi. Sve sam ih video zahvaljujući unutrašnjoj svetlosti, budući da je u prostoriji još bilo tamno kao onog časa kada sam ušao. I ne samo da sam ih video, nego sam ih i dodirivao, umom o um.
<BR>&nbsp;&nbsp;&nbsp;&nbsp;&nbsp;Um koji sam prvi dodirnuo bio je Bernaltov. Dotakao sam ga lako, ali plašljivo, povukao sam se, a zatim ponovo ostvario kontakt. Pozdravio me je i poželeo mi dobrodošlicu. I tog trenutka sam shvatio da ću, jedino ako budem kadar da na ovog Mutanta gledam kao na brata, moći - i to ne samo ja, nego i cela Zemlja - da zaslužim iskupljenje. Jer sve dok ne budemo istinski jednaki ne može da bude ni govora o okončanju kažnjavanja.
<BR>&nbsp;&nbsp;&nbsp;&nbsp;&nbsp;Pokušao sam da uđem u Bernaltov um, ali bojao sam se. Da li ću moći da prikrijem sve one predrasude, sav onaj besmislen prezir, onaj uslovni refleks koji je uvek prisutan kad god razmišljamo o Mutantima?
<BR>&nbsp;&nbsp;&nbsp;&nbsp;&nbsp;"Nemoj ništa kriti", posavetova me on. "Te stvari nisu tajna za mene. Odbaci ih i pridruži mi se."
<BR>&nbsp;&nbsp;&nbsp;&nbsp;&nbsp;U meni se vodila borba. Odagnavao sam demone iz sebe. Prizvao sam u sećanju onaj trenutak ispred svetilišta Mutanata, pošto nas je Bernalt spasao, kada sam ga pozvao da nam se pridruži na putu za Jorslem. Šta sam tada osećao prema njemu? Da li sam ga, makar i za trenutak, smatrao za brata?
<BR>&nbsp;&nbsp;&nbsp;&nbsp;&nbsp;Pojačah taj trenutak zahvalnosti i prijateljstva. Pustih ga da se otisne, da blesne, i on odagna od mene oplatu od prezira i nipodaštavanja; i ja ugledah ljudsku dušu ispod neobične mutantske površine, probih se kroz tu površinu i nađoh put do iskupljenja. On me povuče ka svom umu.
<BR>&nbsp;&nbsp;&nbsp;&nbsp;&nbsp;Približih se Bernaltu i on me prigrli u svoj esnaf. Sada sam i ja pripadao Spasiteljima.
<BR>&nbsp;&nbsp;&nbsp;&nbsp;&nbsp;U umu mi zadobova jedan glas i u prvi mah nisam mogao da razaberem da li to čujem grlenog Talmita, suv, ironičan ton Hirurga, kontrolisano mrmljanje Bernalta ili blagi šapat Avluele, zato što su posredi bili svi ti glasovi odjednom, i drugi s njima, i oni rekoše:
<BR>&nbsp;&nbsp;&nbsp;&nbsp;&nbsp;"Kada celo čovečanstvo bude uključeno u naš esnaf, više nećemo biti potlačeni. Kada svako ponaosob bude deo svih ostalih, našim patnjama doći će kraj. Nema potrebe da se borimo protiv osvajača, zato što ćemo ih apsorbovati, jednom kada svi budemo Spaseni. Pristupi među nas, Tomise, koji si ranije bio Osmatrač Vueling."
<BR>&nbsp;&nbsp;&nbsp;&nbsp;&nbsp;I ja pristupih među njih.
<BR>&nbsp;&nbsp;&nbsp;&nbsp;&nbsp;I postadoh Hirurg i Letač i Podmlađivač i Mutant i Sluga i svi ostali. A oni postadoše ja. Dok god su moje ruke držale zvezdane kamenove bili smo jedna duša i jedan um. Ovo nije bilo uranjanje u opštenje, kada Hodočasnik anonimno ulazi u Volju, već spajanje punopravnih bića, koja zadržavaju svoju nezavisnost u okviru veće zavisnosti. Bila je to oštra percepcija koja se dobija u Osmatranju, zajedno sa uranjanjem u jedan veći entitet, što se ostvaruje opštenjem, i ja shvatih da je posredi nešto potpuno novo na Zemlji - ne puko osnivanje još jednog u nizu esnafa, već začinjanje novog ciklusa ljudskog postojanja, rođenje Četvrtog Ciklusa na poraženoj planeti.
<BR>&nbsp;&nbsp;&nbsp;&nbsp;&nbsp;Glas reče: "Tomise, spašćemo najpre one kojima je to najpotrebnije. Poći ćemo u Agupt, u pustinju gde se nalaze jadni Mutanti u drevnom znanju koje obožavaju, i priključićemo ih sebi da bismo ih ponovo očistili. Zatim ćemo nastaviti na zapad, do ubogog sela zaraženog kristalizacionom bolešću, gde ćemo posegnuti za dušama meštana i osloboditi ih propasti, posle čega će kristalizacija prestati, a njihova tela ozdraviti. Onda ćemo poći izvan Agupta, u sve zemlje sveta, da bismo pronašli one koji su bez esnafa i one koji su bez nade i one koji su bez sutrašnjice - i svima ćemo vratiti život i smisao postojanja. Na kraju će kucnuti čas kada će cela Zemlja biti Spasena."
<BR>&nbsp;&nbsp;&nbsp;&nbsp;&nbsp;Pred oči mi staviše viziju preobražene planete, okrutnih osvajača koji nas ponizno mole da i njih uključimo u tu novu stvar koja je iznikla usred njihovog osvajanja. Pokazali su mi Zemlju koja je bila očišćena od starih grehova.
<BR>&nbsp;&nbsp;&nbsp;&nbsp;&nbsp;A onda osetih da je vreme da sklonim ruke sa mašine za koju sam se držao i ja to učinih.
<BR>&nbsp;&nbsp;&nbsp;&nbsp;&nbsp;Vizija iščili. Sjaj se rastoči u tamu. Pa ipak, ja više nisam bio sam u svom umu, jer izvestan kontakt je još postojao a i prostorija je prestala da bude tamna.
<BR>&nbsp;&nbsp;&nbsp;&nbsp;&nbsp;"Kako se to dogodilo?" upitah. "Kada je počelo?"
<BR>&nbsp;&nbsp;&nbsp;&nbsp;&nbsp;"U danima posle osvajanja", uzvrati mi Talmit. "Zapitali smo se zašto smo tako lako pali i kako se možemo izdići iznad onoga što smo bili. Uvideli smo da nam esnafi nisu pružili valjan obrazac života i da nam iskupljenje leži jedino u prisnijem sjedinjavanju. Imali smo zvezdane kamenove; imali smo Osmatračke instrumente; preostalo nam je samo da ih povežemo u celinu."
<BR>&nbsp;&nbsp;&nbsp;&nbsp;&nbsp;Hirurg reče: "Bićeš nam važan, Tomise, zato što umeš da ispružiš svoj um. Tražimo ranije Osmatrače. Oni su jezgro našeg esnafa. Nekada ti je duša tumarala među zvezdama, nastojeći da otkrije neprijatelje čovečanstva; sada će tumarati Zemljom da bi ujedinila ceo ljudski rod."
<BR>&nbsp;&nbsp;&nbsp;&nbsp;&nbsp;Avluela reče: "Pomoći ćeš mi da letim, Tomise, čak i po danu. A i ti ćeš Ieteti pokraj mene."
<BR>&nbsp;&nbsp;&nbsp;&nbsp;&nbsp;"Kada krećete?" upitah.
<BR>&nbsp;&nbsp;&nbsp;&nbsp;&nbsp;"Odmah", reče ona. "Ja ću poći u Agupt, do svetilišta Mutanata, da im ponudim ono što imamo za njih. I svi ćemo se udružiti da bismo meni dali snagu, a ta snaga biće fokusirana kroz tebe." Njene ruke me dodirnuše. Usne joj se spojiše sa mojima. "Život na Zemlji ponovo počinje, sada, ove godine, ovog novog ciklusa. Oh, Tomise, svi smo mi preporođeni!"
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
