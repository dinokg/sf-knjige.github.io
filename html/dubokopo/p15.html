<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Drugi čuvar Volter Frenklin upravo je obavljao mesečno brijanje kada je došao hitni poziv. Uvek mu je izgledalo pomalo iznenađujuće to što, posle toliko godina istraživanja, biohemičari još nisu našli inhibitor koji će trajno ukloniti dlačice. Pa ipak, čovek nije trebalo da bude nezahvalan; pre samo nekoliko pokolenja, koliko god to delovalo neverovatno, ljudi su bili prisiljeni da se briju svakog dana, koristeći raznolike složene, skupe, a ponekad i ubitačne naprave.
<BR>&nbsp;&nbsp;&nbsp;&nbsp;&nbsp;Frenklin nije zastao da obriše sloj kreme sa lica kada je čuo oštro zavijanje alarma komunikatora. Izišao je iz kupatila, prošao kroz kuhinju i ušao u predsoblje pre nego što je zvuk zamro, a naprava imala priliku da udahne još jedanput. Kada je lupio po dugmetu za 'prijem', ekran se osvetli i on ugleda poznato, ali sada zabrinuto lice štapskog operatora.
<BR>&nbsp;&nbsp;&nbsp;&nbsp;&nbsp;"Treba smesta da se javite na dužnost, gospodine Frenkline", reče ona bez daha.
<BR>&nbsp;&nbsp;&nbsp;&nbsp;&nbsp;"U čemu je nevolja?"
<BR>&nbsp;&nbsp;&nbsp;&nbsp;&nbsp;"Farme, ser. Ograda je negde popustila i jedno krdo se probilo. Jede prolećnu letinu i moramo da ga isteramo što brže možemo."
<BR>&nbsp;&nbsp;&nbsp;&nbsp;&nbsp;"Oh, to je sve?" reče Frenklin. "Biću na doku za deset minuta."
<BR>&nbsp;&nbsp;&nbsp;&nbsp;&nbsp;U redu, bilo je vanredno stanje, ali ne ono zbog koga bi se osećao mnogo uzbuđeno. Razume se, na farmi će se drati na sav glas dok im proizvodnu kvotu uništava hiljadu štetočina od po pola tone. Ali u potaji, bio je na strani kitova; ukoliko su uspeli da se probiju u velike planktonske prerije, onda neka im je sa srećom.
<BR>&nbsp;&nbsp;&nbsp;&nbsp;&nbsp;"Čemu tolika galama?" reče Indra pošto je izišla iz spavaće sobe; njena dugačka, crna kosa izgledala je privlačno čak i u rano jutro, dok je joj visila u bogatim uvojcima preko ramena. Kada joj je Frenklin rekao šta je posredi, izgledala je zabrinuto.
<BR>&nbsp;&nbsp;&nbsp;&nbsp;&nbsp;"Reč je o većem vanrednom stanju nego što misliš", reče ona. "Ukoliko ne budete delovali brzo, mogli biste uskoro imati veoma bolesne kitove. Prolećno previranje počelo je pre samo dve nedelje i najveće je koji smo ikada imali. Znači da će se tvoja halapljiva mezimčad prežderati do ludila."
<BR>&nbsp;&nbsp;&nbsp;&nbsp;&nbsp;Frenklin shvati da je ona savršeno u pravu. Planktonske farme nisu bile njegov posao i obrazovale su u potpunosti nezavistan odeljak Pomorskog odeljenja. Ali poprilično je znao o njima, jer su predstavljale alternativni i do izvesne mere suparnički metod dobijanja hrane iz mora. Oduševljenici planktonom tvrdili su, sa dosta opravdanja, da je gajenje letine delotvornije od gonjenja krda kitova, jer i sami kitovi hrane se planktonom i prema tome dalje su u lancu ishrane. Zbog čega traćiti deset funti planktona, raspravljali su, da bi se proizvela jedna funta kita, kada možeš da ga žanješ neposredno?
<BR>&nbsp;&nbsp;&nbsp;&nbsp;&nbsp;Rasprava je trajala već najmanje dvadeset godina i do sada nijedna strana nije mogla tvrditi da je pobedila. Ponekad je prepirka postajala prilično žučna i odražavala je, u beskrajno većoj i složenijoj razmeri, suparništvo između zemljoradnika i stočnih barona u danima naseljavanja srednjeg zapada Amerike. Ali, na nesreću po moderne tvorce mitova, suparnički odseci pomorskog odeljenja Svetske organizacije za hranu borila su se jedno protiv drugog čisto zvaničnim metodama i delotvornim, ali ne i spektakularnim oružjem birokratije. Nije bilo revolveraša koji bi lutali pašnjacima, a ako bi ograda bila srušena, to bi se dogodilo zbog čisto tehničkih nevolja, a ne usled ponoćne sabotaže...
<BR>&nbsp;&nbsp;&nbsp;&nbsp;&nbsp;U morima, baš kao i na kopnu, sav život zavisi od vegetacije. A količina vegetacije, sa svoje strane, zavisi od sadržaja minerala u sredini u kojoj ova raste - nitrata, fosfata i desetina drugih osnovnih hemikalija. U okeanu uvek postoji težnja da se te životne supstance prikupljaju u dubinama, daleko ispod oblasti u koje prodire svetlost i u kojima, prema tome, biljke mogu da postoje i rastu. Gornjih nekoliko stotina stopa mora osnovni su izvor života; sve ispod tog nivoa grabi se, iz druge ili treće ruke, za hranu obrazovanu gore.
<BR>&nbsp;&nbsp;&nbsp;&nbsp;&nbsp;Svakog proleća, kada toplina nove godine procuri u okean, vode daleko u dubini odgovaraju nevidljivom suncu. One se šire i podižu, noseći prema površini, u nebrojenim milijardama tona, soli i minerale. Na taj način, podarene hranom odozdo i suncem odozgo, lebdeće biljke umnožavaju se eksplozivnom silinom, a stvorenja koja se napasaju na njima cvetaju u skladu sa time. Na taj način proleće dolazi na livade mora.
<BR>&nbsp;&nbsp;&nbsp;&nbsp;&nbsp;Bio je to ciklus koji se ponovio najmanje milijardu puta pre nego što je čovek stupio na pozornicu sveta. A sada ga je on izmenio. Nezadovoljan podizanjem minerala koje je izazivala priroda, zaronio je atomske generatore po strateškim tačkama duboko u more, tamo gde će sirova vrelina koju proizvodi otpočeti ogromne, podmorske vodoskoke koji će odizati hemijsko blago prema plodnom suncu. To veštačko obogaćenje prirodnog previranja bila je jedna od najneočekivanijih, kao i najisplativijih, među mnogim primenama atomske energije. Samo na taj način, iznos hrane iz mora uvećan je za gotovo deset odsto.
<BR>&nbsp;&nbsp;&nbsp;&nbsp;&nbsp;A sada su kitovi vredno davali sve od sebe da povrate ravnotežu.
<BR>&nbsp;&nbsp;&nbsp;&nbsp;&nbsp;Opkoljavanje će morati da bude udružena operacija sa mora i iz vazduha. Bilo je premalo podmornica i bile su prespore da bi posao bio obavljen bez pomoći sa strane. Njih tri - uključujući i Frenklinovu jednosednu za izviđanje - donete su do mesta proboja teretnim avionom koji će ih odbaciti, a potom sarađivati osmatranjem kretanja kitova iz vazduha, ukoliko su se raštrkali preko prevelike površine da bi sonari podmornica bili u stanju da ih razaznaju. Dva druga aviona pokušaće da poplaše kitove bacanjem zvučnih generatora u njihovu blizinu, ali ta tehnika nikada nije dobro dejstvovala u prošlosti i niko od nje nije, zapravo, očekivao mnogo uspeha.
<BR>&nbsp;&nbsp;&nbsp;&nbsp;&nbsp;Dvadeset minuta posle alarma, Frenklin je gledao kako ogromno postrojenje za preradu hrane u Perl Harburu nestaje daleko pod njim dok su ga mlazni motori teretnog aviona nosili u nebo. Čak i sada i dalje nije mnogo voleo letenje i pokušavao je da ga izbegne kad god je mogao. Ali više ga nije plašilo i mogao je da gleda odatle na svet pod sobom bez teskobe.
<BR>&nbsp;&nbsp;&nbsp;&nbsp;&nbsp;Stotinu milja istočno od Havaja, more iznenada od plavog postade zlatno. Pokretna polja, bogata prvom godišnjom letinom, pokrivala su Pacifik sve do obzorja i nisu pokazivala znake prekidanja dok je avion hitao prema izlazećem Suncu. Tu i tamo, milju dugački skupljači plovećih žetelica počivali su na površini poput zagonetnih igračaka neke džinovske dece, dok su pored njih, manji i zbijeniji, plovili šlepovi i pontoni opreme za sabiranje. Bio je to upečatljiv prizor, čak i u tim danima mamutskih inženjerskih dostignuća, ali nije dirnuo Frenklina. Nije mogao da se ushiti pred milijardama tona odabranih dijatoma i račića - čak iako je znao da ovi hrane četvrtinu ljudske rase.
<BR>&nbsp;&nbsp;&nbsp;&nbsp;&nbsp;"Upravo prelazimo preko havajskog koridora", reče pilotov glas iz zvučnika. "Uskoro treba da vidimo proboj."
<BR>&nbsp;&nbsp;&nbsp;&nbsp;&nbsp;"Ja ga vidim već sada", reče jedan čuvar, nagnuvši se pored Frenklina i pokazavši prema moru. "Eno ih - zabavljaju se kao nikada u životu."
<BR>&nbsp;&nbsp;&nbsp;&nbsp;&nbsp;Bio je to prizor koji mora da je terao sirote farmere da čupaju kosu. Frenklin se odjednom seti stare dečije pesmice na koju nije pomislio najmanje trideset godina.
<BR>
<BR>&nbsp;&nbsp;&nbsp;&nbsp;&nbsp;Duni u frulicu, devojčice plava,
<BR>&nbsp;&nbsp;&nbsp;&nbsp;&nbsp;Ovca je na livadi, a u žitu krava.
<BR>
<BR>&nbsp;&nbsp;&nbsp;&nbsp;&nbsp;Nije bilo sumnje da su krave zašle u žito, a Plava Devojčica će se pomučiti da ih odatle otera. Daleko u dubini, nebrojeni uski useci bili su urezani u beskrajno žuto more dok su oblaporne, spore planine proždirale sebi put kroz bogate planktonske livade. Plava linija otkrivene vode označavala je trag svakog kita dok je ovaj krivudao kroz ono što mora da je bilo cetacejski raj - raj iz koga je Frenklinu bila dužnost da ih protera što je pre moguće.
<BR>&nbsp;&nbsp;&nbsp;&nbsp;&nbsp;Trojica čuvara, posle konačnog dogovora preko radija, napustiše kabinu i siđoše do prostora za teret, gde su tri podmornice već visile sa kranova koji će ih spustiti u more. Neće biti teškoća u toj operaciji; ono što možda neće biti lako bilo je njihovo vraćanje, a ukoliko se more uzburka, možda će morati da se vrate kući sopstvenim pogonom.
<BR>&nbsp;&nbsp;&nbsp;&nbsp;&nbsp;Izgledalo je neobično biti u podmornici unutar aviona, ali Frenklin je imao malo vremena za takve misli dok je ponavljao rutinsku proveru kabine. Onda zvučnik na njegovoj upravljačkoj tabli primeti: "Lebdimo na trideset stopa; sada otvaramo poklopce prostora za teret. Budite spremni - podmornica broj jedan." Frenklin je bio broj dva; velika teretna letelica lebdela je toliko ravnomerno, a nosači su se kretali naniže toliko glatko da nije ni osetio udar kada se podmornica spustila u svoj prirodni element. Onda se tri izviđača raziđoše po kursevima koji su im zadati, poput mehaničkih ovčarskih pasa koji okupljaju stado.
<BR>&nbsp;&nbsp;&nbsp;&nbsp;&nbsp;Istog trenutka, Frenklin shvati da ta operacija neće biti toliko jednostavna koliko je to izgledalo. Podmornica se kretala kroz gustu supu koja je u potpunosti isključivala vizuelno nadgledanje i čak se ozbiljno mešala u rad sonara. Što je bilo još ozbiljnije, hidromlazni motori nesrećno su se mučili dok su im usisnici progrizali gustu masu. Nije smeo dozvoliti da mu se pogonski sistem zaguši; najbolje bi bilo da zaroni ispod planktonskog sloja i da ne izranja sve dok to ne bude krajnje neophodno.
<BR>&nbsp;&nbsp;&nbsp;&nbsp;&nbsp;Tri stotine stopa niže, voda je bila naprosto mračna, a iako je vizuelno nadgledanje i dalje bilo nemoguće, postizao je dobru brzinu. Pitao se da li kitovi koji su se halapljivo gostili nad njegovom glavom znaju za njegov dolazak i shvataju da im se idila primiče kraju. Na ekranu sonara mogao je da vidi kako im se prozračni odrazi lagano kreću preko sablasnog ogledala površine vazduh-voda, kroz koju snopovi zvuka nisu bili u stanju da prodru. Bilo je neobično koliko je slično površina mora delovala odozdo i golom oku i akustičnim čulima sonara.
<BR>&nbsp;&nbsp;&nbsp;&nbsp;&nbsp;Osobeni, zbijeni, mali odrazi druge dve podmornice kretali su se prema bokovima rasutog krda. Frenklin baci pogled na hronometar; za manje od jednog minuta potera će početi. On uključi spoljašnje mikrofone i posluša glasove mora.
<BR>&nbsp;&nbsp;&nbsp;&nbsp;&nbsp;Kako je iko mogao i da pomisli da je more nemo! Čak i čovekov ograničeni sluh mogao je da zabeleži mnoge njegove zvukove - škljocanje hitinskih klešta, ječanje stenovitih gromada koje je poljuljao nailazak okeana, visoko pištanje pliskavica, nepogrešivo 'škljocanje' ajkulinog repa, dok je ova naglo ubrzavala novim smerom. Ali bili su to tek zvuci u čujnom spektru; da bi se čula celokupna muzika mora čovek je morao ići ispod i iznad opsega ljudskog sluha. Bio je to dovoljno jednostavan zadatak za pretvarače zvuka na podmornici; ukoliko je to želeo, Frenklin je bio u stanju da se podesi na bilo koji zvuk od gotovo milion titraja u sekundi sve do vibracija sporih poput laganog otvaranja drevnih, zarđalih vrata.
<BR>&nbsp;&nbsp;&nbsp;&nbsp;&nbsp;On podesi prijemnik na najširi opseg i um smesta poče da mu tumači mnogostruke poruke koje su nagrnule u malu kabinu iz vodenog sveta napolju. Šumove koje je stvorio čovek smesta je odbacio; zvukove njegove sopstvene podmornice i udaljenije zavijanje pratećih plovila u velikoj meri odstranili su posebni filtri napravljeni upravo radi toga. Ali mogao je da opazi razgovetno pištanje tri sonarna uređaja - njegov sopstveni gotovo da je pokrivao ostale - a iza njih slabo i udaljeno BIP-BIP-BIP havajskog koridora. Dvostruka ograda koja je trebalo da bezbedno usmeri kitove kroz bogatu pomorsku farmu odašiljala je impulse u petosekundnim razmacima; iako najbliži deo ograde nije radio, udaljeniji delovi zvučne prepreke jasno su se čuli. Impulsi su bili neobično izobličeni i razvučeni u slabi, neprekidni odjek kako su svaki novi nalet zvuka smesta pratili zaostali zvuci sa sve daljih i daljih oblasti ograde. Frenklin je čuo kako svaki impuls beži prema daljinama, kao što se ponekad može čuti kako udar groma hita preko neba.
<BR>&nbsp;&nbsp;&nbsp;&nbsp;&nbsp;Na toj pozadini, zvuci prirodnog sveta ocrtavali su se oštro i razgovetno. Iz svih smerova, bez ijednog trenutka tišine, dopirali su oštri krici i skičanje kitova dok su ovi razgovarali između sebe ili naprosto davali oduške dobrom raspoloženju i radosti. Frenklin je mogao da razlikuje glasove mužjaka i ženki, ali nije spadao u one stručnjake koji su bili u stanju da razlikuju pojedinačne pripadnike i da zatim protumače šta su ovi pokušali da izraze.
<BR>&nbsp;&nbsp;&nbsp;&nbsp;&nbsp;Nema sablasnijeg zvuka na svetu od krikova krda kitova dok se čovek kreće po dubinama mora. Trebalo je samo da Frenklin zatvori oči i mogao je da zamisli kako je izgubljen u nekoj šumi u kojoj obitavaju zlodusi, dok mu se utvare i goblini primiču. Da je Hektor Berlioz čuo taj benšijevski hor, znao bi da je priroda već predvidela njegov 'San veštičjeg sabata'.
<BR>&nbsp;&nbsp;&nbsp;&nbsp;&nbsp;Ali neobičnost počiva samo u nepoznatom, a ovaj zvuk sada je bio deo Frenklinovog života. Nije mu više stvarao more, kao što se ponekad dešavalo u ranijim danima. Zaista, glavno osećanje koje mu je sada nadahnjivao bila je zabava puna ljubavi, zajedno sa blagim iznenađenjem da tako ogromne životinje proizvode takve falseto vriske.
<BR>&nbsp;&nbsp;&nbsp;&nbsp;&nbsp;Pa ipak, postojalo je sećanje koje su zvuci mora ponekad prizivali. Više nije imalo moć da ga povredi, iako je još bilo u stanju da mu ispuni srce tugom punom čežnje. Sećao se svih onih prilika kada je bio u signalnim odajama svemirskih brodova ili svemirskih stanica i slušao radio-talase koji bi se oglasili dok su monitori prečešljavali spektar u automatskoj potrazi. Ponekad su tu bili, poput ovih istih sablasnih glasova koji su dozivali kroz noć, zvuci udaljenih brodova ili markera, sa bujicama koda velike brzine, dok su kolonije razgovarale sa majkom Zemljom. I uvek se moglo čuti večno mrmljanje zvezdanog zaleđa u čovekovim slabašnim primopredajnicima, beskrajan šapata sunaca i celih galaksija dok su ove natapale čitavu Vaseljenu zračenjem.
<BR>&nbsp;&nbsp;&nbsp;&nbsp;&nbsp;Hronometar dođe do nule. Nije domahnuo još ni do prve sekunde pre nego što se more razlegnu u paklenu kakofoniju zvukova - jaukanje koje se dizalo i spuštalo i koje natera Frenklina da brzo posegne za komandom jačine zvuka. Zvučne mine bačene su i on oseti sažaljenje prema svim onim kitovima koji su bili toliko nesrećni da se nađu u njihovoj blizini. Istog trenutka, raspored odraza na ekranu poče da se menja, dok su prestravljene životinje počinjale da beže u panici prema zapadu. Frenklin je pažljivo gledao, spreman da odseče svaki deo krda za koji bi izgledalo da će promašiti otvor u ogradi i vratiti se na farmu.
<BR>&nbsp;&nbsp;&nbsp;&nbsp;&nbsp;Generatori buke mora da su se popravili, zaključi on, otkako je trik poslednji put oproban - ili su ovi kitovi bili prijemčiviji. Samo je nekoliko lutalica pokušalo da se odvoji i nije bilo potrebno više od deset minuta posla da bi se vratili na pravi put, prestravljeni sirenama podmornica. Pola sata pošto su mine bačene čitavo krdo uterano je nazad kroz nevidljivu rupu u ogradi i sada se guralo po uskom prolazu. Podmornice nisu imale da rade ništa do da čekaju dok inženjeri ne dovrše opravke i dok zavesa od zvuka ne bude ponovo potpuna.
<BR>&nbsp;&nbsp;&nbsp;&nbsp;&nbsp;Niko nije mogao tvrditi da je posredi bila slavna pobeda. Bio je to tek još jedan dnevni posao, sitna bitka u beskrajnoj kampanji. Uzbuđenje zbog potere već je zamrlo i Frenklin se pitao koliko će biti potrebno pre nego što ih teretnjak pokupi iz okeana i odnese do Havaja. Na kraju krajeva, ovo je trebalo da mu bude slobodan dan, a on je obećao da će odvesti Pitera na Vaikiki da ga uči da pliva.
<BR>&nbsp;&nbsp;&nbsp;&nbsp;&nbsp;Čak i dok zaludno čeka, dobar čuvar nikada ne dopušta da mu pogled zadugo odluta od ekrana sonara. Svaka tri minuta, bez svesnog upliva, Frenklin se okretao skaneru velikog dometa i okretao predajnik prema morskom dnu, tek da bi vodio računa o tome šta se dešava oko njega. Nije sumnjao da njegove kolege rade isto to dok se pitaju koliko će proći pre nego što ih budu oslobodili...
<BR>&nbsp;&nbsp;&nbsp;&nbsp;&nbsp;Na samoj granici opsega, deset milja daleko i gotovo dve milje duboko, slabašni odraz dopuza do ivice ekrana. Frenklin ga pogleda sa blagim zanimanjem; onda mu se obrve zbunjeno skupiše. To je morao biti neobično veliki objekat da bi bio vidljiv na tolikom rastojanju - nešto krupno poput kita. Ali nijedan kit nije mogao plivati na tolikoj dubini; iako se na ulješure nailazilo na gotovo milju dubine, ovo je bilo iza granica u kojima su mogli da se kreću, koliko god da su bili veličanstveni ronioci. Dubinska ajkula? Moguće, pomisli Frenklin; ne bi škodilo pobliže pogledati.
<BR>&nbsp;&nbsp;&nbsp;&nbsp;&nbsp;On fiksira skener na udaljeni odraz i proširi sliku koliko god je to dopuštalo uvećanje ekrana. Bilo je predaleko da bi razaznao ikakve pojedinosti, ali sada mu je pred očima stajao dugačak, tanak objekat - koji se kretao veoma brzo. Piljio je u njega na trenutak, a onda je pozvao kolege. Na suvišni razgovor tokom operacija nije se blagonaklono gledalo, ali ovde je postojala mala tajna koja je u njemu izazvala zanimanje.
<BR>&nbsp;&nbsp;&nbsp;&nbsp;&nbsp;"Podmornica dva zove", reče on. "Imam veliki odraz u smeru 185 stepeni, daljina 9,7 milja, dubina 1,8 milja. Izgleda kao druga podmornica. Znate li da li neko operiše u okolini?"
<BR>&nbsp;&nbsp;&nbsp;&nbsp;&nbsp;"Podmornica jedan zove podmornicu dva", dođe prvi odgovor. "To mi je van dometa. Tamo dole mogla bi biti istraživačka podmornica. Koliko kažeš da ti je veliki odraz?"
<BR>&nbsp;&nbsp;&nbsp;&nbsp;&nbsp;"Dužina otprilike stotinu stopa. Možda više. Dostiže preko deset čvorova."
<BR>&nbsp;&nbsp;&nbsp;&nbsp;&nbsp;"Podmornica tri zove. Nema istraživačkih plovila u okolini. Nautilus IV nalazi se u doku zbog opravki, a Kusto je na Atlantiku. Mora da si uhvatio ribu."
<BR>&nbsp;&nbsp;&nbsp;&nbsp;&nbsp;"Ne postoji tolika riba. Imam li dozvolu da pođem za njom? Mislim da bi trebalo da proverimo."
<BR>&nbsp;&nbsp;&nbsp;&nbsp;&nbsp;"Imaš dozvolu", odgovori podmornica jedan. "Mi ćemo ovde paziti na otvor. Budi na vezi."
<BR>&nbsp;&nbsp;&nbsp;&nbsp;&nbsp;Frenklin okrete podmornicu prema jugu i potera malo plovilo najvećom brzinom uz glatki nalet siline. Odraz koji je sledio već je bio preduboko da bi ga domašio, ali uvek je postojala nada da će se vratiti do površine. Čak i ukoliko ne bude to učinio, on će moći da dobije mnogo čistiju sliku kada bude smanjio rastojanje.
<BR>&nbsp;&nbsp;&nbsp;&nbsp;&nbsp;Prešao je samo dve milje kada je video da je potera beznadežna. Nije moglo biti sumnje; njegova lovina opazila je vibracije motora ili sonara i sada je zaranjala punom brzinom pravo prema dnu. Uspeo je da prodre do četiri milje, a onda se signal izgubio u lavirintu odraza sa dna okeana. Poslednji pogled na to potvrdio mu je raniji utisak velike dužine i srazmerne uzanosti, ali i dalje nije bio u stanju da razazna nikakve pojedinosti građe.
<BR>&nbsp;&nbsp;&nbsp;&nbsp;&nbsp;"Znači, umakla ti je", reče podmornica jedan. "I mislio sam da hoće."
<BR>&nbsp;&nbsp;&nbsp;&nbsp;&nbsp;"Onda ti znaš šta je to?"
<BR>&nbsp;&nbsp;&nbsp;&nbsp;&nbsp;"Ne - niti iko drugi. A ukoliko primaš jedan savet, nemoj pričati sa reporterima o tome. Ukoliko to učiniš, nećeš moći da preživiš od njih."
<BR>&nbsp;&nbsp;&nbsp;&nbsp;&nbsp;Na trenutak sleđen od zapanjenosti, Frenklin je zurio u mali zvučnik iz koga su došle reči. Znači, nisu ga zavitlavali, kao što je uvek sumnjao. On se priseti nekih priča koje je slušao u baru na Ostrvu Čaplje i svuda gde su se čuvari skupljali posle dužnosti. Tada im se smejao, ali sada je znao da su priče bile istinite.
<BR>&nbsp;&nbsp;&nbsp;&nbsp;&nbsp;Taj nemirni odraz koji je žurno hitao vam opsega nije predstavljao ništa drugo nego veliku morsku zmiju.
<BR>
<BR>&nbsp;&nbsp;&nbsp;&nbsp;&nbsp;Indra, koja je povremeno i dalje radila pri havajskom akvarijumu kada su joj to dužnosti domaćice dopuštale, nije bila toliko impresionirana kao što joj je muž očekivao. Zapravo, prva njena primedba donekle je delovala kao hladan tuš.
<BR>&nbsp;&nbsp;&nbsp;&nbsp;&nbsp;"Da, ali koja morska zmija? Znaš da postoji najmanje tri potpuno različita tipa."
<BR>&nbsp;&nbsp;&nbsp;&nbsp;&nbsp;"Sasvim sigurno ne znam."
<BR>&nbsp;&nbsp;&nbsp;&nbsp;&nbsp;"Pa, najpre je tu džinovska jegulja koja je viđena u tri ili četiri prilike, ali nikada nije valjano identifikovana, iako su joj zameci hvatani još oko 1940. Godine. Poznato je da raste do dužine od šezdeset stopa, a za većinu ljudi to je dovoljno za jednu morsku zmiju. Ali ona stvarno spektakularna je kralj haringi - Regalecus glesne. Ima lice poput konja, krestu od blistavo crvenih peraja sličnu indijanskoj ratničkoj perjanici - i zmijoliko telo koje može biti dugačko do sedamdeset stopa. Budući da znam da takve stvari postoje, kako onda očekuješ da se iznenadim na bilo šta što more može da stvori?"
<BR>&nbsp;&nbsp;&nbsp;&nbsp;&nbsp;"A šta je sa trećim tipom koji su pomenula?"
<BR>&nbsp;&nbsp;&nbsp;&nbsp;&nbsp;"To je onaj koji još nismo identifikovali, pa čak ni opisali. Naprosto ga zovemo 'x', zbog toga što se ljudi još smeju kada se govori o morskim zmijama. Jedina stvar koju znamo jeste da bez sumnje postoji, da je izuzetno brz i da živi u dubokim vodama. Jednog dana uhvatićemo ga, ali kada to budemo učinili, verovatno će posredi biti puka sreća."
<BR>&nbsp;&nbsp;&nbsp;&nbsp;&nbsp;Frenklin je bio vrlo zamišljen tokom ostatka večeri. Nije mu se dopadalo da prizna da, i pored svih instrumenata koje je čovek sada koristio da sondira more, kao i pored njegovog sopstvenog neprekidnog patroliranja po dubinama, okean i dalje sadrži mnoge tajne i zadržaće ih tokom vekova koji nailaze. I znao je da će ga, makar više to nikada ponovo ne video, čitavog života progoniti sećanje na taj udaljeni, izazovni odraz što je hitro nestajao u ponoru koji mu je bio dom.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
