<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Bilo je veliko zadovoljstvo lebdeti pričvršćen kopčama i podmetačima i odvijati u svesti blage zavojnice iluzije. To je bila posledica bestežinskog stanja. Dole, ispod njega, obrtale su se nepravilno raspoređene mrlje kratera, klizeći jedna za drugom preko ruba zasvođenog horizonta, pre no što je on uspevao da ih zapamti. Kao da je posredi stari prijatelj koji odlazi bez rukovanja, bez pozdrava; sećanje na milione takvih. Kad se rukuješ, obrati pažnju na svoje ponašanje, Najdžele. Najpre skini rukavice (hladni trnci u vašim prstima...).
<BR>&nbsp;&nbsp;&nbsp;&nbsp;&nbsp;Svest mu je lutala.
<BR>&nbsp;&nbsp;&nbsp;&nbsp;&nbsp;Što nije u redu, reče samom sebi. Trebalo je da stalno bude u stanju pripravnosti. Nije došao ovamo da bi uživao u lepom predelu. Niti je rasporedio tankove sa visokoenergetskim gorivom iznad, ispod sa strane i na krmi broda da bi sebe razonodio. Oni su čekali na njegov znak - blag pritisak na jedno dugme, pa da ga potpraše i pošalju ravno u istoriju.
<BR>&nbsp;&nbsp;&nbsp;&nbsp;&nbsp;Ili u ambis izvan zemaljske mreže, pomisli on. Kontrolna stanica Hiparhus - pompezan naziv za šest koliba od metalnih ploča, posađenih sedam metara duboko u prašinu - obeležavala je graničnu liniju do koje bi eventualna greška mogla da bude ispravljena i on vraćen natrag. Ali možda povratka nije ni bilo.
<BR>&nbsp;&nbsp;&nbsp;&nbsp;&nbsp;Najseverniji obod Orijentalnog mora skliznuo mu je u vidokrug s desne strane - kramenosivi prevoji lave zgusnuti u grču. Središte kratera ležalo je dobrih petnaest stepeni južno od njegove orbite, koja se nalazila blizu ekvatora, ali je čak i sa ovako male visine mogao da vidi nizanje planinskih venaca, koji su se zavojito pružali od njega ka unutrašnjosti, prema žiži. Pitao se koliko je velika morala biti kamena gromada koja je prouzrokovala tako čudnu posledicu: kreste pradavnih talasa koji su se zamrzli u planine. Jedno ogromno bikovsko oko u mesečevim rebrima. Ubičin nož. Smrt koju je izazvao neki asteroid, Ikarusov brat...
<BR>&nbsp;&nbsp;&nbsp;&nbsp;&nbsp;"Ovde Hiparhus", jedan glas mu začangrlja i zaškripa u uhu, "je li sve u redu?"
<BR>&nbsp;&nbsp;&nbsp;&nbsp;&nbsp;Najdžel je za trenutak oklevao, a onda reče: "Umukni."
<BR>&nbsp;&nbsp;&nbsp;&nbsp;&nbsp;"Ne, sve je u redu. Proračunali smo. Obojica se nalazimo u mesečevoj radio-senci barem u odnosu na Snark. On ne može da čuje ništa od ovoga."
<BR>&nbsp;&nbsp;&nbsp;&nbsp;&nbsp;"Mislio sam da se nećemo upuštati ni u kakav rizik."
<BR>&nbsp;&nbsp;&nbsp;&nbsp;&nbsp;"Pa, ovo zapravo i nije nikakav rizik." Glas je zvučao pomalo razdražljivo. "Naprosto hteli smo da vidimo kako se stvari razvijaju. Nemamo nikakvu telemetriju. Prema onome što mi znamo, mogao bi da budeš i mrtav."
<BR>&nbsp;&nbsp;&nbsp;&nbsp;&nbsp;Nije mogao da smisli primeren odgovor pa je prešao preko toga. Činilo se da radiofonista - ko je to bio, da li onaj zdepasti tip, Luis? - smatra da obavlja susedski razgovor. Slušalice su za trenutak zakrčale i zapucketale dok je čekao da se javi drugi čovek. Konačno se začuo i taj glas, unekoliko jači od prvog.
<BR>&nbsp;&nbsp;&nbsp;&nbsp;&nbsp;"Pa, u svakom slučaju utvrdili smo vremensku razliku. Udaljen si oko pet časova. Sada istiskujemo lopaticu za tvoj sledeći zadatak."
<BR>&nbsp;&nbsp;&nbsp;&nbsp;&nbsp;Elektronika oko njega proizvela je prepoznatljiv šum, dok je kompjuter primao podatke o orbiti. Sada je bio siguran da je ovo Luis; taj čovek je bio sklon žargonu.
<BR>&nbsp;&nbsp;&nbsp;&nbsp;&nbsp;"Jesi li još jednom proverio svoje projektile?" upita Luis.
<BR>&nbsp;&nbsp;&nbsp;&nbsp;&nbsp;"Da. Ah, potvrđeno."
<BR>&nbsp;&nbsp;&nbsp;&nbsp;&nbsp;"Upravo smo dobili čvrgu iz Hjustona. Opominju nas da te podsetimo na najvažnije stvari. I najmanji komad toga bolji je nego ništa. Stoga se uzdrži od ispaljivanja bombe ako možeš."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Da li se dobro osećaš. Prošao je čitav dan otkako si gore. Mora da postaje tesno."
<BR>&nbsp;&nbsp;&nbsp;&nbsp;&nbsp;Najdžel je gledao napolje, proučavajući raštrkanost zvezda.
<BR>&nbsp;&nbsp;&nbsp;&nbsp;&nbsp;"To, ipak, nije ništa u poredenju s Ikarusom, a? Čuj, nikada nisam tražio od tebe da mi kažeš nešto o tome, mislim na sve ono sa lekovima i dugim meditacijama zarad racionalnog trošenja kiseonika. Stvarno te nikad nisam pitao."
<BR>&nbsp;&nbsp;&nbsp;&nbsp;&nbsp;"Ne, nikada nisi."
<BR>&nbsp;&nbsp;&nbsp;&nbsp;&nbsp;Usledilo je poduže ćutanje.
<BR>&nbsp;&nbsp;&nbsp;&nbsp;&nbsp;"Pa, mora da se osećaš drugačije, s obzirom na to da se može reći kako je ovo gotovo borbena misija. Nije to isto."
<BR>&nbsp;&nbsp;&nbsp;&nbsp;&nbsp;"Znojim se kao prase."
<BR>&nbsp;&nbsp;&nbsp;&nbsp;&nbsp;"Je li? Zaista?" Glas mu se razvedrio posle ovog priznanja ljudske slabosti. "Javićemo se opet, ne brini, burazeru."
<BR>&nbsp;&nbsp;&nbsp;&nbsp;&nbsp;"Pozdravi posadu tamo dole." Najdžel je osećao potrebu da kaže nešto što bi zvučalo prijateljski. Luis nije bio loš momak, možda jedino malo nametljiv.
<BR>&nbsp;&nbsp;&nbsp;&nbsp;&nbsp;"Svi ti držimo palčeve. Čvrkni taj prekidač i javi nam se ako ti to pruža bilo kakvo zadovoljstvo. Čitava ova rabota zvuči mi pomalo šašavo, ako mene pitaš."
<BR>&nbsp;&nbsp;&nbsp;&nbsp;&nbsp;"Biće bolje da proverim plan leta. Daj mi uporište za translunar."
<BR>&nbsp;&nbsp;&nbsp;&nbsp;&nbsp;"Oh, u redu." Začulo se nemušto cvilenje elektronike. "Evo ga. Ah, odjavljujem se."
<BR>&nbsp;&nbsp;&nbsp;&nbsp;&nbsp;"Primio."
<BR>
<BR>&nbsp;&nbsp;&nbsp;&nbsp;&nbsp;Borbena misija, rekao je Luis. Blagi bože. Marinci se mukotrpno iskrcavaju na obalu. Neko se uvek pita gde je lekar. Puzanje duž glinenih kanala, dok puščani meci zuje iznad glava kao stršljenovi. Grljenje zemlje, poravnavanje s preponama sveta. Slike: žena mrke puti obigrava oko zdepastog belog čoveka - on u umrljanoj uniformi nehatno čisti magacin puške, piljeći odsutno niz sjajne žljebove, a ona poskakuje, šašolji ga i ljubi u svom univerzalnom ritmu; njene zgrčene ruke osećaju u njegovim džepovima...
<BR>&nbsp;&nbsp;&nbsp;&nbsp;&nbsp;Odnekud se čuje muzička fraza gladi.
<BR>&nbsp;&nbsp;&nbsp;&nbsp;&nbsp;Izvukao je jednu od čistih plastičnih tuba, stisnuo je i počeo da jede. Sok od šargarepe - Nasin specijalitet, životvorno povrće i zdravo korenje, nipošto zlo meso. Onima kojima je suđeno da susretnu Boga na nebesima creva moraju biti čista, a ne da se hrane mesom mrtvih životinja. Podižite svoju decu na grašku i jagodama, možda će i oni jednog dana jahati ka zvezdama. Kada se vrate kući sa ljubavnog sastanka, onjušite im dah u potrazi za prestupničkim tragom hot doga. Nečisto, nečisto. A, najposle, niko još nije uspeo da uzgaji pile ili kravu na Mesecu. Soja je bila u prvom planu.
<BR>&nbsp;&nbsp;&nbsp;&nbsp;&nbsp;U tom pogledu nisu mogli ni na Mesecu nešto više da učine. Sve je obećavalo da će se uspostaviti ravnoteža između paradajza i ječma, izdvajanjem iz mesečevog šljunka dovoljno belančevina i kiseonika da bi se održavala jedna mala baza, a zatim još jedna, radi regulisanja količine amino kiselina, navodnjavanja biljaka, suzbijanja lišajeva u dovodnim cevima, konzerviranja tankog sloja zrnaste crnice. Optimistički nastrojeni biolozi namršteno su gledali svoje sojaste biljke: lišene drevnog ciklusa satnica i plime, mahunarke su razvajale kvrgavo korenje i sivo lišće, uz oskudnu količinu belančevina. Nije bilo nimalo lako suprotstavljati se entropiji na tlu s crnim nebesima i vetrovima koji spavaju.
<BR>&nbsp;&nbsp;&nbsp;&nbsp;&nbsp;Cilindrični gradovi su na neka način funkcionisali, uzgajali vlastitu hranu i napredovali. Ali Mesec, istinski tuđinsko tlo, nije. Pa ipak, posada u Hiparhusu nije odustajala. Tragala je za vodom i ledom, stalno eksperimentišući. Krasio ih je plamteći optimizam. Upravo ono što je njemu nedostajalo, pomisli Najdžel. Slegnuo je ramenima, bez obzira na to što to niko nije mogao da vidi. Činilo mu se da mu taj nedostatak sada nije mnogo važan.
<BR>
<BR>&nbsp;&nbsp;&nbsp;&nbsp;&nbsp;Da bi ubio vreme, meditirao je i čitao romane s potrošne ploče u kabini. Modul beše valjano konstruisan, imajući u vidu da je bilo malo raspoloživog vremena za pretvaranje nacrta u hardver. Najdžel je poneo pakovanje od četiri memoreks kristala; svaki je odgovarao dužini jedne knjige i već prvog dana čekanja bukvalno je progutao dva, utrošivši po sat vremena za svaki.
<BR>&nbsp;&nbsp;&nbsp;&nbsp;&nbsp;Oko mu je zapelo za jednu frazu:
<BR>&nbsp;&nbsp;&nbsp;&nbsp;&nbsp;uz jedan stav prema Ataturku
<BR>&nbsp;&nbsp;&nbsp;&nbsp;&nbsp;Docnije, dok je zamišljeno posmatrao kremenu ravnicu mora Smiti ova rečenica mu se vratila u svest. Postupao je s rečima kao s algebarskim izrazom: izdvojio je sva slova a, a potom slova t. Preraspoređene, reči su mogle da proizvedu dvoznačnost, nekoherentnost, prihvatljivu poeziju.
<BR>&nbsp;&nbsp;&nbsp;&nbsp;&nbsp;Pitao se da nije zapravo posredi jedna neurotičarska navika.
<BR>&nbsp;&nbsp;&nbsp;&nbsp;&nbsp;Sećanja iz čitanja: žene koje nikada nisu mogle da prođu pored postolja za uličnu svetiljku, a da ga ne dodirnu; muškarci koji su uvek balansirali na jagodici levog stopala dok su mokrili; igrači bezbola koji su morali da poskoče pre no što bace loptu prema kućištu. Sve sami drugari neurotičari: živci su poigravali na tankoj visokoj žici.
<BR>&nbsp;&nbsp;&nbsp;&nbsp;&nbsp;Razdelio je frazu na trećine, četvrtine, osmine, smislio jedan anagram i pucnuo prstima. Aleksandrija. Ona pustinja, sada samo izbledelo sećanje. Zapitao se šta bi Ičino pomislio o tome.
<BR>&nbsp;&nbsp;&nbsp;&nbsp;&nbsp;Mesečev nazubljeni sivi horizont proždirao je plavo-beli sladoled Zemlje.
<BR>&nbsp;&nbsp;&nbsp;&nbsp;&nbsp;"Tvoje planirano vreme paljenja motora ostaje utvrđeno", ponovo se oglasio Luis, sedam orbita kasnije.
<BR>&nbsp;&nbsp;&nbsp;&nbsp;&nbsp;"Šta kaže Hjuston?"
<BR>&nbsp;&nbsp;&nbsp;&nbsp;&nbsp;"Snark se drži predviđenog kursa. Usporava baš onako kako je utvrđeno našom putanjom."
<BR>&nbsp;&nbsp;&nbsp;&nbsp;&nbsp;"Šta saopštava Hjustonu?"
<BR>&nbsp;&nbsp;&nbsp;&nbsp;&nbsp;"Ništa neobično, vele. Scenario nalaže emitovanje gomile vrućeg materijala, stvari za koje se Snark raspitivao za vreme poslednje faze svog približavanja. Cilj je da mu skrenu pažnju, kako bi ti mogao da mu priđeš što bliže."
<BR>&nbsp;&nbsp;&nbsp;&nbsp;&nbsp;"Znam, ali koja je nova informacija?"
<BR>&nbsp;&nbsp;&nbsp;&nbsp;&nbsp;"Pa, to uopšte nije važno. Ionako su sve lažne."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Više ne šalju prave stvari. Hjuston kaže da je predsednik stavio šapu na njih."
<BR>&nbsp;&nbsp;&nbsp;&nbsp;&nbsp;Najdžel napravi grimasu. "Savršeno predvidivo."
<BR>&nbsp;&nbsp;&nbsp;&nbsp;&nbsp;"Samo ga ti onesposobi, Najdžele, pa ćemo mu mi izvaditi mozgove."
<BR>&nbsp;&nbsp;&nbsp;&nbsp;&nbsp;"Hmmmm."
<BR>&nbsp;&nbsp;&nbsp;&nbsp;&nbsp;"Ali zapamti jedno: lati se velike bombe ako ti se učini da namerava da zbriše. Tako Hjuston kaže."
<BR>&nbsp;&nbsp;&nbsp;&nbsp;&nbsp;"A?" U njegovom glasu osetila se tanana nit iznenađenja.
<BR>&nbsp;&nbsp;&nbsp;&nbsp;&nbsp;"Prst u oko."
<BR>&nbsp;&nbsp;&nbsp;&nbsp;&nbsp;"Ne uspevam da ti ispratim misao."
<BR>&nbsp;&nbsp;&nbsp;&nbsp;&nbsp;"Da li ti je ikada palo na pamet koliko to mora biti staro?" reče Najdžel britkim glasom. "Naši životi su tako kratki. Snarku, po svoj prilici, izgledamo kao bacili. Čitave ere i dinastije zgasnu u trenu. On nas posmatra kroz svoj mikroskop i pravi laboratorijske zabeleške, dok mi pokušavamo da mu gurnemo prst u oko."
<BR>&nbsp;&nbsp;&nbsp;&nbsp;&nbsp;"Ah, daaa. Pa, upravo izlaziš iz radio-senke. Biće bolje da prekinemo. Već sam načinio ispravke tvog kursa."
<BR>&nbsp;&nbsp;&nbsp;&nbsp;&nbsp;"Primljeno." Ponovo je ulazio u beli sunčev sjaj. Kabina je zapucketala, zaškripala i zakikotala se, zagrevajući se. Gips Paraskog kratera ležao je dole presečen napola Mesečevim terminatorom, sa središnjim, savršeno simetričnim kupama. Ivica je delovala gleđosano i glatko
<BR>&nbsp;&nbsp;&nbsp;&nbsp;&nbsp;iznad četiri jasno vidljive terase koje su se spuštale prema dnu.
<BR>&nbsp;&nbsp;&nbsp;&nbsp;&nbsp;Ki ki ki, oglasila se kabina. Kikotićm pomisli on, koji čeka na rubu beskonačnosti. Na vedroj obali okeana noći, obeležavajući minute u iščekivanju dolaska krilatog stranca. Glumac koji ne zna tekst. Spreman, ipak, da istrči na pozornicu i uključi se u veliku predstavu.
<BR>&nbsp;&nbsp;&nbsp;&nbsp;&nbsp;Najposle, možda je i trebalo da postane glumac. Pokušao je to jednom na univerzitetu, pre no što su inženjerstvo, sistemske analize i letačke vežbe zaposeli svo njegovo vreme. Nekada je zaista želeo da postane glumac ali je nagovorio sebe da umesto toga postane Najdžel Volmsli.
<BR>&nbsp;&nbsp;&nbsp;&nbsp;&nbsp;Zagrejao je tubu s čajem i srknuo baš onako kako bi i svako drugi srknuo iz plastične istisne bočice. Sunčevi zraci su se probijali unutra. Čaj je delovao kao kakva neočekivana topla ruka u mraku. Piješ čaj, snujući raj, pade mu na pamet. Možda je, ipak, posle svega, postao glumac. Ikarus je predstavljao nesumnjiv glumački komad, s prologom koji je štedro obezbedio sijaset simbola značenja na kraju. Sada mu je predstojao nov angažman, brižljivo pripremljen, sa svim pravilima igre postavljenim unapred. Premijerno veče se približavalo, a vasceli auditorijum, sastavljen od tajne službe kontrole letenja, tiskao se oko ekrana 3-D. Najbolje, međutim, u svemu tome (sve dok se stvar neminovno ne provali) - nije bilo kritičara. Glumac, valjano odgojen učenik metodističke škole, zapažen je po svom svesrdnom zanimanju i posvećenosti vlastitom izvođenju. Njegov prethodni rad, premda kontroroverzan, izazvao je određeno zanimanje. Najviše voli da sudeluje u komadima koji se završavaju moralnom poukom, kako bi auditorijum poverovao da razume predstavu od početka do kraja.
<BR>&nbsp;&nbsp;&nbsp;&nbsp;&nbsp;Osmehnuo se sam sebi. Čovek koji je držao prst na obaraču imao je pravo da sebi priušti par kosmičkih misli. Politika postaje geometrija, a filozofija račun. Univerzum se uvija oko sebe, poput zmije, događaji se raspoređuju oko smotanih koordinata u sliku fine zgusnute geometrije, komadić hartije ludog matematičara.
<BR>&nbsp;&nbsp;&nbsp;&nbsp;&nbsp;Uzdigao je jednu obrvu pri ovoj pomisli. Pitam se šta su stavili u ovaj čaj, pomisli.
<BR>
<BR>&nbsp;&nbsp;&nbsp;&nbsp;&nbsp;"Volmsli?" Zvali su ga već nakolko puta, no on se nije pretrzao da im odgovori.
<BR>&nbsp;&nbsp;&nbsp;&nbsp;&nbsp;"Zauzet sam."
<BR>&nbsp;&nbsp;&nbsp;&nbsp;&nbsp;"Jesi li preslišao i proverio svoje sisteme?" Luis je brzo govorio; reči su mu sustizale jedna drugu, tako da je bilo teško razabrati rečenicu. "Primili smo dijagnostički signal sa spoljašnje oplate modula prilikom tvog poslednjeg prelaska. Nema nikakvih ozbiljnih teškoća. U tankovima sa CO2, u stražnjem delu, pritisak je unekoliko povišen, no Hjuston veli da je to u okviru dopuštenih operativnih granica. Prema tome, izgleda da je sve u redu."
<BR>&nbsp;&nbsp;&nbsp;&nbsp;&nbsp;Pre no što će odgovariti, Najdžel je upalio kontrolna svetla u unutrašnjosti kabine, okupavši je tamnocrvenom svetlošću pokretnih farova. Za trenutak sve što je mogao da vidi beše pomrčina, a onda mu se oči privikoše na nju. Video je taj topli crveni sjaj hiljadama puta, no sada mu je ovaj prizor delovao sveže i neobično, nagoveštavajući događaje na samoj granici artikulisanosti. Dante, pomisli on, je bio ovde pre mene.
<BR>&nbsp;&nbsp;&nbsp;&nbsp;&nbsp;Pa, daće im ono što su želeli. Pritisnuo je dugme predajnika.
<BR>&nbsp;&nbsp;&nbsp;&nbsp;&nbsp;"Potvrđujem, Hiparhuse. Vremenski raspored stejdžiranja je pohranjen u kompjuteru. LH2/LOX očitava četiri nula tri osam. Inventorski servitor upravo je dovršen, a LOGEX izveštava da su svi podsistemi i rezervni programi funkcionalni." Eto vam, manijaci, u vašem vlastitom jeziku.
<BR>&nbsp;&nbsp;&nbsp;&nbsp;&nbsp;"Imam jedan poziv za tebe."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Kroz šištanje statičkog elektriciteta dopro je uglađan, jasno moduliran glas:
<BR>&nbsp;&nbsp;&nbsp;&nbsp;&nbsp;"Ovde Evers. Zatražio sam od Hiparhusa da me proturi, kako bismo razjasnili poslednje..."
<BR>&nbsp;&nbsp;&nbsp;&nbsp;&nbsp;"Naprosto me pustite da sam sredim stvari. Nuklearna bojeva glava sredstvo je za krajnju nuždu, da li se slažete? Nameravam, pre svega, da bacim pogled, da na osnovu Snarkovog izgleda stvorim učene pretpostavke. Potom možda dolazi u obzir uspostavljanje kontakta. Ali ostaću skriven dok god..."
<BR>&nbsp;&nbsp;&nbsp;&nbsp;&nbsp;"Da", reče Evers polako, snizivši glas za čitavu oktavu. "Sigurni smo, međutim, da te Snark nikada neće opaziti. Sunce će ti sve vreme putovanja biti za leđima. Na ovom svetu ne postoji radar koji bi mogao da te uoči na takvoj pozadini."
<BR>&nbsp;&nbsp;&nbsp;&nbsp;&nbsp;"Na ovom svetu. Hmmm."
<BR>&nbsp;&nbsp;&nbsp;&nbsp;&nbsp;"Oh, shvatam. Dobro"... Evers je reagovao kratkim samooruđujućim kikotom... "to je samo fraza. No, naši ljudi ovde čvrsto veruju da postoje određena pravila u funkcionisanju opreme za otkrivanje, koja dejstvuju u svakoj situaciji, pa i u ovoj. Ne bih se brinuo za to." Usledila je pauza. "Ali razlog zbog koga ti oduzimam vreme - a sada primećujem da je preostalo svega nekoliko minuta za razgovor - jeste da te još jednom podsetim na obaveze koje imaš na ovoj misiji. Mi, ovde dole, ne možemo da predvidimo šta će ta stvar učiniti. Konačne odluke su u tvojim rukama, iako ćemo mi stupiti u vezu čim budemo sigurni da te je Snark otkrio - ako se to uopšte dogodi, razumeš. To se, međutim, može dogoditi dabrano nakon što vreme za tvoju efikasnu akciju postane prošlost. Mi ćemo, naravno, učiniti sve što je u našoj moći odavde. Tokom poslednjih nekoliko sati emitovali smo obilje kulturnih informacija o matematici, nauci, umetnosti i ostalom. Izkom se nada da će to uspeti da skrene pažnju kompjutera u Snarku, iako, istini za volju, nema načina da budemo sigurni u to. U međuvremenu, naši sateliti koji kruže oko Meseca nadziraće radio-emitovanje, da bismo ostali u vezi. Nedavanje glasa od sebe ima suštinski značaj. Ne pokušavaj da emituješ ni na jednom kanalu, sve dok Snark ne oda nepogrešive znake da te je uočio."
<BR>&nbsp;&nbsp;&nbsp;&nbsp;&nbsp;"Sve to znam."
<BR>&nbsp;&nbsp;&nbsp;&nbsp;&nbsp;"Samo smo želeli da ti se ove stvari jasno urežu u svest", reče glas koji je znao da su trake beležile sve do poslednje reči. "Imaš dva mala projektila s hemijskim bojevim glavama; ako se pokaže da ona nisu dovoljna da onesposobiš Snarkov pogon, onda nukle..."
<BR>&nbsp;&nbsp;&nbsp;&nbsp;&nbsp;"Moram nešto da proverim." Eversove reči su se nizale još par sekundi sve dok se vremenski pretek nije podudario sa Najdželovom upadicom.
<BR>&nbsp;&nbsp;&nbsp;&nbsp;&nbsp;"Oh, shvatam." Beše očito da je pripremljeni govor prekinut. Dobra strana njegovog položaja očitovala se u tome što je obavezno ćutanje radija značilo da niko na osnovu telemetrije nije mogao da kaže da li je on morao da učini nešto ili ne.
<BR>&nbsp;&nbsp;&nbsp;&nbsp;&nbsp;"Još samo nešto, Najdžele. Taj tuđin bi mogao da bude nezamislivo opasan po čovečanstvo. Ako ti se učini da je bilo šta krenulo naopako, ubij ga. Ne, to je prejaka reč. Ta stvar je ipak samo mašina; inteligentna, to da, ali ne i živa. Pa, srećno. Računamo na tebe."
<BR>&nbsp;&nbsp;&nbsp;&nbsp;&nbsp;Ponovo se uspostavilo pucketanje statičkog elektriciteta.
<BR>&nbsp;&nbsp;&nbsp;&nbsp;&nbsp;"A sad pali!"
<BR>&nbsp;&nbsp;&nbsp;&nbsp;&nbsp;Došapnuo je ovo sam sebi kroz stisnute pobledele usne. U kontroli misije nije bilo nikog ko bi to učinio umesto njega. Beše to odista jedan arhaičan izraz, ali Najdželu se on dopadao. Kanonska molitva: valjalo je zapaliti; valjalo je pustiti pticu da poleti.
<BR>&nbsp;&nbsp;&nbsp;&nbsp;&nbsp;Magična ruka rakete pritisnula ga je bezmalo u geometrijsku ravan i premda je disao kratkim, plitkim udisajima i izdisajima, koristeći vrškove pluća i pri tom se usredsređujući na precizno određivanje njihovog trajanja, bol, bol nije prestajao da se probija kroz meke vodnjikave organe njegovog trbuha. Iznenada je osetio strah usled ove ranjivosti, oštru mučninu koja se širila po telu. Zatvorio je kapke i suočio se s crvenom izmaglicom koja ga je iščekivala, tako da je tutnjavu rakete osećao kao što bi čovek koji se sunča prikovan za tvrd pesak nejasno osećao udaljeni hrapavi zvuk talasa.
<BR>&nbsp;&nbsp;&nbsp;&nbsp;&nbsp;Pesnica je izmahnula. Zažmirkao je, pronašao polužni prekidač i ugledao kako se pali zelena sijalica. Odvajanje prvog potisnog stepena. Pesnica se vratila u pređašnji položaj.
<BR>&nbsp;&nbsp;&nbsp;&nbsp;&nbsp;Borbena misija. Neprijatelj. Meta. Godinama nije koristio takve reči. One su bile uskladištene u arsenalu detinjstva. Cokule, krplje.
<BR>&nbsp;&nbsp;&nbsp;&nbsp;&nbsp;Kada su dani došli do kraja Druže moj.
<BR>&nbsp;&nbsp;&nbsp;&nbsp;&nbsp;Njegov ujak se borio u nekom mračnom ratu, negde u džungli. Taj čovek je vazdan raspredao priče o tome, izlažući čitavu političku teoriju; pri tom je pokazivao suvenire - pištolj i bajonet - svedočanstva o toj stvarnosti 'hrabrih', koja nisu trpela prigovor. Najdžel je to smatrao malom ekscentričnošću, kao kada bi neko posedovao kompletna izdanja Nacionalne geografije za poslednjih pedeset godina.
<BR>&nbsp;&nbsp;&nbsp;&nbsp;&nbsp;Pesnica se podigla
<BR>&nbsp;&nbsp;&nbsp;&nbsp;&nbsp;Pesnica se vratila
<BR>&nbsp;&nbsp;&nbsp;&nbsp;&nbsp;Pljuvačka mu se slivala niz bradu. Obrisao ju je jezikom, ne hoteći da pomera ruku. Oči su ga bolele. Osećao je bubrege kao naduvene grudve odmah ispod kože.
<BR>&nbsp;&nbsp;&nbsp;&nbsp;&nbsp;Gvožđe i ulje,
<BR>&nbsp;&nbsp;&nbsp;&nbsp;&nbsp;uzavrelo je.
<BR>&nbsp;&nbsp;&nbsp;&nbsp;&nbsp;Odjednom je prešao u stanje lebdenja. Ona tupa tutnjava je zamrla. Požudno je udahnuo vazduh, osećajući kako se život vraća u njegove ruke i noge. Mahinalno je prešao pogledom duž postrojenih svetala pred sobom.
<BR>&nbsp;&nbsp;&nbsp;&nbsp;&nbsp;Leteo je naslepo; nije bilo radara koji bi ga navodio. Posle nekoliko minuta proveravanja aktivirao je kontrolni centar za ispaljivanje projektila, koji je imao oblik daske za mešenje hleba, i dobio signale iz kompjutera zaduženih za novođenje projektila. Zatim je obrnuo sedište kako bi došao u položaj iz koga je imao potpun pregled kroz veliki osmatrački prozor.
<BR>&nbsp;&nbsp;&nbsp;&nbsp;&nbsp;Ništa. Prozor je bio crn, prazan. Pribeležio je vreme i proverio tekući odštampani izvod iz kompjutera na svojoj kontrolnoj ploči. Oganj je bio pravi. Snark se pripremao da uđe u jednu orbitu oko Meseca, baš kao što je Hjuston tražio od njega, a trebalo je da dođe otpozadi velikom brzinom.
<BR>&nbsp;&nbsp;&nbsp;&nbsp;&nbsp;Ponovo je bacio pogled kroz osmatrački prozor. Ništa. Sada kada je misija stvarno započela i tekla, totalan radio-muk beše hendikep. Kroz pobočni prozor mogao je da vidi kako se Mesec udaljava, njegove beskrajne prljavosive ravnice sa razbacanim kraterima.
<BR>&nbsp;&nbsp;&nbsp;&nbsp;&nbsp;Brižljivo je pretraživao glavni osmatrački prozor, nastojeći da uoči neku relativnu kretnju u odnosu na razasute dragulje nepokretnih zvezda. Toliko je podrobno proučavao zvezdano polje da mu je zamalo izmakla jedna sjajna tačka svetlosti, koja je polako uplovila u vidokrug.
<BR>&nbsp;&nbsp;&nbsp;&nbsp;&nbsp;"Ha! " uzviknu Najdžel zadovoljno. Spustio je teleskop iz ležišta. Uvećana, ta tačka nije ostavljala mesta sumnji. Dijamantska čestica prerasla je u mali biser. Snark je bio sfernog oblika, srebrnaste boje i bez vidljivih oznaka.
<BR>&nbsp;&nbsp;&nbsp;&nbsp;&nbsp;Najdžel nije mogao da uoči bilo kakvo pogonsko sredstvo. Možda se ono nalazilo na drugoj strani predmeta, ili pak nije dejstvovalo u ovom trenutku. To, konačno, i nije bilo važno; njegovi projektili imali su kako radarsko tako i navođenje prema toplotnom izvoru. No, stvari ne bi smele da dođu do toga...
<BR>&nbsp;&nbsp;&nbsp;&nbsp;&nbsp;Najdžel je piljio, nastojeći da proračuna razmere objekta. Prema procenama Venerinog satelita, minimalan mogući prečnik iznosio je jedan kilometar. Ako je to odgovaralo istini...
<BR>&nbsp;&nbsp;&nbsp;&nbsp;&nbsp;Jedan glas reče:
<BR>&nbsp;&nbsp;&nbsp;&nbsp;&nbsp;"Želim ti dobar vetar na putovanju."
<BR>&nbsp;&nbsp;&nbsp;&nbsp;&nbsp;Najdžel se skameni. Čudan metalan glas dapro je kroz zvučnike u njegovom šlemu, oslobođen svakog statičkog elektriciteta.
<BR>&nbsp;&nbsp;&nbsp;&nbsp;&nbsp;"Ja... šta..."
<BR>&nbsp;&nbsp;&nbsp;&nbsp;&nbsp;"Kolega... putniče. Delićemo ovaj prostor neko vreme."
<BR>&nbsp;&nbsp;&nbsp;&nbsp;&nbsp;"Da li to... ti... govoriš?"
<BR>&nbsp;&nbsp;&nbsp;&nbsp;&nbsp;"Veruješ da ne mogu da vidim tvoju limenu kantu. Zbog toga što se preklapa s poprečnim presekom vaše zvezde."
<BR>&nbsp;&nbsp;&nbsp;&nbsp;&nbsp;"Ah, to je bila opšta zamisao."
<BR>&nbsp;&nbsp;&nbsp;&nbsp;&nbsp;"Stoga ti se i obraćam. Zarad svog života."
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;"Manje je zidova no što bi mogao da pomisliš. Postoje podudarnosti za - nemate reč koja bi izrazila taj pojam. Recimo da sam se već susreo s takvim zamislima, u različitoj svetlosti."
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"Ti si sam. Ne razumem kako tvoja vrsta može da preuzme krivicu. Znam da ovde u ovom tesnacu to nije ostvarivo. Ti si sam samcit i nemaš gde da se sakriješ."
<BR>&nbsp;&nbsp;&nbsp;&nbsp;&nbsp;"Ako bih..."
<BR>&nbsp;&nbsp;&nbsp;&nbsp;&nbsp;"Učinio bi sebi medveđu uslugu. Jesi li spreman?"
<BR>&nbsp;&nbsp;&nbsp;&nbsp;&nbsp;"Nikada nisam ni pomislio da bih morao da..."
<BR>&nbsp;&nbsp;&nbsp;&nbsp;&nbsp;"Ipak si došao ovamo. Jesi li spreman?"
<BR>&nbsp;&nbsp;&nbsp;&nbsp;&nbsp;"Da bih došao ovamo morao sam da pristanem..."
<BR>&nbsp;&nbsp;&nbsp;&nbsp;&nbsp;Glas je poprimio prizvuk suve oštrine.
<BR>&nbsp;&nbsp;&nbsp;&nbsp;&nbsp;"Dozvoli mi."
<BR>&nbsp;&nbsp;&nbsp;&nbsp;&nbsp;Od levog prozora doprlo je sjajno narandžasto buktanje i jedan tup udar; smrt mu se prikrala. Jedan klin svetlosti lučno se pružio u okviru prednjeg prozora, udaljavajući se. U početku je izgledao kao plamteći oreol, zatim kao vatreni ubojiti šiljak i konačno kao zamiruća tačka koja je stremila cilju s oporom odlučnošću.
<BR>&nbsp;&nbsp;&nbsp;&nbsp;&nbsp;Hemijska bojeva glava. Najdžel je sedeo ošamućen. Slabo čujno ali piskavo bip zvonilo je kabinom dok je automatsko navođenje pratilo projektil. Snark je na neki način primorao njegovu letelicu da izvrši ispaljivanje. Crvenkaste cifre podešavnja putanje zatreperile su gotovo neprimetno i utrnule na kontrolnoj tabli ispred njega.
<BR>&nbsp;&nbsp;&nbsp;&nbsp;&nbsp;Idiotsko bip se ubrzalo. Plamteća tačka svetlosti glatko je klizila prema nejasno ocrtanom disku.
<BR>&nbsp;&nbsp;&nbsp;&nbsp;&nbsp;Najdžel ušmrknu vazduh...
<BR>&nbsp;&nbsp;&nbsp;&nbsp;&nbsp;Nebo se rascepilo.
<BR>&nbsp;&nbsp;&nbsp;&nbsp;&nbsp;Sažižuća vatrena lopta valjala se napred. Smanjivala se i bledela. Najdžel se pribio uz sedište, nepokretan, raširenih nozdrva. Bip je umuklo. Tiho zujanje statičkog elektriciteta zauzelo je njegovo mesto. Čekao je onako sputan. Zurio je u daljinu.
<BR>&nbsp;&nbsp;&nbsp;&nbsp;&nbsp;Iza blago zatupljenog diska plamena jedna mrlja svetlosti pomakla se na levu stranu. Njena slika je zatreptala, a potom se razbistrila; ostala je netaknuta - savršena lopta.
<BR>&nbsp;&nbsp;&nbsp;&nbsp;&nbsp;Najdžel shvati da je hemijska bojeva glava prerano eksplodirala. Srebrnasta lopta izmicala je iz vidokruga. Najdžel automatski ispravi svoj kurs.
<BR>&nbsp;&nbsp;&nbsp;&nbsp;&nbsp;Glas koji se u tom trenutku javio bio je dublji i jasnije moduliran:
<BR>&nbsp;&nbsp;&nbsp;&nbsp;&nbsp;"Promenio si se otkada smo ono hodali zajedno."
<BR>&nbsp;&nbsp;&nbsp;&nbsp;&nbsp;Najdžel je oklevao dok mu se svest obrtala na finim nitima iznad ambisa.
<BR>&nbsp;&nbsp;&nbsp;&nbsp;&nbsp;"Taj mač je pretežak za tebe", reče glas zvučeći gotovo prozaično.
<BR>&nbsp;&nbsp;&nbsp;&nbsp;&nbsp;"Nisam imao nameru da ponesem sve to..."
<BR>&nbsp;&nbsp;&nbsp;&nbsp;&nbsp;"Znam. Ti nisi tako sputan i zaošijan."
<BR>&nbsp;&nbsp;&nbsp;&nbsp;&nbsp;"Pitam se da li je stvarno tako."
<BR>&nbsp;&nbsp;&nbsp;&nbsp;&nbsp;"Tvoja rasa poseduje bujicu jezika. Opštite koristeći mnoga čula - čak i više nego što mislite. To mi je predstavljalo teškoću. Ponekad, izgledalo mi je kao da postoje dve vrste... Nisam odmah shvatio da je svaki čovek toliko različit."
<BR>&nbsp;&nbsp;&nbsp;&nbsp;&nbsp;"Pa, naravno."
<BR>&nbsp;&nbsp;&nbsp;&nbsp;&nbsp;"Susretao sam drugačija bića, koja nisu različita", jednostavno reče glas.
<BR>&nbsp;&nbsp;&nbsp;&nbsp;&nbsp;"Kako je to moguće? Da li su ona sledila nagonske obrasce? Poput naših insekata?"
<BR>&nbsp;&nbsp;&nbsp;&nbsp;&nbsp;"Ne. Insekti... Njihova egzistencija podrazumeva inferiornost i ograničenost. Ovi su bili naprosto različiti."
<BR>&nbsp;&nbsp;&nbsp;&nbsp;&nbsp;"Ali kako to da baš svaki član bude isti?" upita Najdžel prostodušno, ne kontrolišući reči. Osećao se lako i razdragano.
<BR>&nbsp;&nbsp;&nbsp;&nbsp;&nbsp;"Oni su živeli u neizmernom... nemate reč za to. Možda interfejs. Između binarnih zvezda. Lakše je bilo proniknuti u njih nego u vašu različitost. Vi ste napeti, stalno se krećete u različitim pravcima - neobičan obrazac. Retko sam imao prilike da vidim takvu uzburkanost."
<BR>&nbsp;&nbsp;&nbsp;&nbsp;&nbsp;"Ludilo."
<BR>&nbsp;&nbsp;&nbsp;&nbsp;&nbsp;"I nadarenost. Bojim se da sam se već previše izložio riziku ovolikim približavanjem. Nalazi koje sam dobio uslovljavaju..."
<BR>&nbsp;&nbsp;&nbsp;&nbsp;&nbsp;Začulo se jedno klik, zujanje, statički elektricitet. Onaj glas iščeznu.
<BR>&nbsp;&nbsp;&nbsp;&nbsp;&nbsp;"Volmsli, Volmsli, ovde Evers. Već je trebalo da dođe do presretanja. Upravo smo uhvatili delić nekakvog emitovanja. Mestimično zvuči kao da si ti posredi. Šta se dogodilo?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Tišinu je opet ispunio zvuk statičkog elektriciteta. Hjuston je, po svoj prilici, kao relej koristio jedan od Mesečevih satelita, preskačući Hiparhus. Pitao se zbog čega...
<BR>&nbsp;&nbsp;&nbsp;&nbsp;&nbsp;"Do đavola. Bolje bi ti bilo da to što pre otkriješ. Pre otprilike minut uhvatili smo jedan čudnovat signal i sa površine. Utvrdili smo da je njegov izvor u blizini Ivičnih mora. Pomislili smo da je Snark možda promenio kurs i spustio se tamo."
<BR>&nbsp;&nbsp;&nbsp;&nbsp;&nbsp;"Ne, ne. Nalazi se tačno ispred mene."
<BR>&nbsp;&nbsp;&nbsp;&nbsp;&nbsp;"Volmsli! Izvesti! Jesi li ispucao jednu?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Začulo se komešanje zvukova. "...pogodak? Da li si pogodio?"
<BR>&nbsp;&nbsp;&nbsp;&nbsp;&nbsp;"Moglo bi se reći."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Došlo je do detonacije pre cilja."
<BR>&nbsp;&nbsp;&nbsp;&nbsp;&nbsp;"A rezervna? Nismo registrovali nikakav skok nivoa radijacije."
<BR>&nbsp;&nbsp;&nbsp;&nbsp;&nbsp;"Ja je nisam ispalio. Nipošto." Ove reči unele su novu jasnoću u njegov svet.
<BR>&nbsp;&nbsp;&nbsp;&nbsp;&nbsp;"Slušaj me, Najdžele." U glasu se osetio nagoveštaj panike. "Mnogo sam nade polagao u tebe..."
<BR>&nbsp;&nbsp;&nbsp;&nbsp;&nbsp;Najdžel je slušao sve ovo i čudio se kako je lako Eversov glas prelazio od hrapave ivice srdžbe do svilastog udvaračkog tona; šta je od toga bila prava priroda ovog čoveka? Da li su možda i jedno i drugo bile samo maske?
<BR>&nbsp;&nbsp;&nbsp;&nbsp;&nbsp;"Zbogom treneru. U ovom času zaista nemam vremena za predavanja."
<BR>&nbsp;&nbsp;&nbsp;&nbsp;&nbsp;"Ti..." A onda jedva čujno: "Idemo na preglasavanje. U redu, prebroj glasove. Hajde."
<BR>&nbsp;&nbsp;&nbsp;&nbsp;&nbsp;Dugme za aktiviranje projektila s nuklearnom glavom stajalo je izdvojeno u ograđenom delu konzole. Najdželove oči bile su prikovane za njega, jer je kontrolna tabla počela da treperi ukazujući na odvijanje niza operacija. Okrenuo je sve prekidače u položaj neaktivnosti, ali lanac operacija se ipak nastavio. Kontrolna tabla je bila mrtva. Evers je prebacio kontrolu na Hjuston. Prenosom preko satelita? Najdžel je grozničavo petljao sa polugama i prekidačima na konzoli, pokušavajući da pronađe način da zaustavi...
<BR>&nbsp;&nbsp;&nbsp;&nbsp;&nbsp;Ležište projektila na krmi ispraznilo se uz tutnjavu. Udar ga je zalepio za stolicu. Tamo napred, jedna narandžasta lopta lagano se smanjivala sekući pomrčinu u pravcu sjajnog bisera pred sobom.
<BR>&nbsp;&nbsp;&nbsp;&nbsp;&nbsp;"Everse, ti kopile, šta si..."
<BR>&nbsp;&nbsp;&nbsp;&nbsp;&nbsp;"Preuzimam komandu s predsednikovim ovlašćenjem. Kao što možeš da vidiš, ispraznio sam cev. A sada, budi ljubazan pa nas izvesti o ishodu..."
<BR>&nbsp;&nbsp;&nbsp;&nbsp;&nbsp;Najdžel isključi ovu frekvenciju.
<BR>&nbsp;&nbsp;&nbsp;&nbsp;&nbsp;"Snark! Da li me čuješ? Zaustavi taj prajektil. To je..."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Detoniraj ga. U toj ptičici ima šesnaest megatona."
<BR>&nbsp;&nbsp;&nbsp;&nbsp;&nbsp;"Onda ne mogu."
<BR>&nbsp;&nbsp;&nbsp;&nbsp;&nbsp;S biserom se nešto događalo. Sažižuća purpurna svetlost rascvetavala se na jednom njegovom kraju.
<BR>&nbsp;&nbsp;&nbsp;&nbsp;&nbsp;"Dobri bože, moraš..."
<BR>&nbsp;&nbsp;&nbsp;&nbsp;&nbsp;"Ne mogu da budem siguran da ću ućutkati tu bojevu glavu. Detoniranje takvog sredstva moglo bi da te ubije."
<BR>&nbsp;&nbsp;&nbsp;&nbsp;&nbsp;"Ubije...? Nasa je proračunala da bih preživeo eksploziju takvog..."
<BR>&nbsp;&nbsp;&nbsp;&nbsp;&nbsp;"Pogrešili su. Pri ovako maloj udaljenosti to bi bilo kobno."
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"Stoga ću da umaknem. Pobeći ću mu."
<BR>&nbsp;&nbsp;&nbsp;&nbsp;&nbsp;Najdžel je upravio pažnju na prozor i ugledao biser na baršunastoj crnoj pozadini, kao i narandžastu loptu koja je lebdela u prostoru blizu njega. Njihove relativne kretnje nisu se dale odrediti sa razdaljine. Iz Snarkovog repa sevnuo je stub nezamislivog sjaja - zamagljujući srebnnasti blesak Snarkovog omotača. Obrazac ispusnih gasova beše precizan. Pravilno je rezbario tamu koja ga je okruživala.
<BR>&nbsp;&nbsp;&nbsp;&nbsp;&nbsp;"Zar ne možeš naprosto da ga poništiš?" upita Najdžel.
<BR>&nbsp;&nbsp;&nbsp;&nbsp;&nbsp;"Ne sa potpunom izvesnošću."
<BR>&nbsp;&nbsp;&nbsp;&nbsp;&nbsp;"Sigurno je da si uspostavio sasvim dobru kontrolu elektronike moje letelice."
<BR>&nbsp;&nbsp;&nbsp;&nbsp;&nbsp;"To je bilo prosto. Taj metod, međutim, nije savršen. Očito da vaša tehnologija još nije shvatila, ah, petu..."
<BR>&nbsp;&nbsp;&nbsp;&nbsp;&nbsp;"Ahilovu petu?"
<BR>&nbsp;&nbsp;&nbsp;&nbsp;&nbsp;"Da. Sistemsku grešku u vašoj elektronici. Svi vaši sistemi su nezaštićeni."
<BR>&nbsp;&nbsp;&nbsp;&nbsp;&nbsp;"Kamo ćeš?" promrmlja Najdžel razočarano.
<BR>&nbsp;&nbsp;&nbsp;&nbsp;&nbsp;"Napolje."
<BR>&nbsp;&nbsp;&nbsp;&nbsp;&nbsp;Posmatrao je Snarkovu putanju. Narandžasti sjaj sledio ju je ne smanjujući razdaljinu. Snarkova staza ga je odvodila od Meseca u oštrom luku. U pogledu utroška energije bio je to krajnje neracionalan kurs. Da bi se samo izbegao projektil bilo bi jednostavnije da... Ali tada je opazio da Snark neprekidno drži Mesec između projektila i Zemlje kako bi mreža Dubokog svemira delimično bila oslepljena, a time i teže praćena.
<BR>&nbsp;&nbsp;&nbsp;&nbsp;&nbsp;"Odlaziš." Ovo nije bilo pitanje.
<BR>&nbsp;&nbsp;&nbsp;&nbsp;&nbsp;"Moram. Prekoračio sam svoje pravo kada sam prišao toliko blizu. Bio je to sračunat poremećaj u mojim direktivama. Prilika. Izgubio sam."
<BR>&nbsp;&nbsp;&nbsp;&nbsp;&nbsp;"Ako bih malo porazgovarao sa Nasom, možda..."
<BR>&nbsp;&nbsp;&nbsp;&nbsp;&nbsp;"Ne. Ne mogu sebi da dopustim još jednu grešku. Nadglasan sam."
<BR>&nbsp;&nbsp;&nbsp;&nbsp;&nbsp;"Ti nisi slobodan? Hoću da kažem..."
<BR>&nbsp;&nbsp;&nbsp;&nbsp;&nbsp;"Nisam u izvesnom smislu. No, u jednom drugom smislu, koji ne mogu da objasnim nekom od opne - jesam."
<BR>&nbsp;&nbsp;&nbsp;&nbsp;&nbsp;"Ali, do đavola! Mogao si toliko toga da nam kažeš! T si bio tamo napolju. Video si druge zvezde. Reci mi, molim te, otkuda to, da kada slušamo na centimetarskim i metarskim frekvencijama - radio-spektar - ne čujemo ništa? Naši naučnici drže da je taj deo elektromagnetnog spektra najmanje značajan, s obzirom na to da odašiljalac mora da prevaziđe nasumična emitovanja zvezda i vodoničkog gasa. Stoga mi stalno osluškujemo i - ništa."
<BR>&nbsp;&nbsp;&nbsp;&nbsp;&nbsp;"Naravno. Poslali su mene umesto odgovora. Pretpostavljam... da sam njihov oblik saznavanja onoga što je blizu. Ukoliko se pojavi kakva opasnost, oni obaveštavaju jedni druge. Slušao sam njihove poruke."
<BR>&nbsp;&nbsp;&nbsp;&nbsp;&nbsp;"Kako? Mi ništa nismo čuli."
<BR>&nbsp;&nbsp;&nbsp;&nbsp;&nbsp;"Za vas je to sredstvo... egzotično. Posredi su čestice koje ne možete opaziti."
<BR>&nbsp;&nbsp;&nbsp;&nbsp;&nbsp;"Ti bi mogao da nas naučiš."
<BR>&nbsp;&nbsp;&nbsp;&nbsp;&nbsp;"Meni je to zabranjeno."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Nisam siguran... Dobijam sasvim određena uputstva. Zašto baš ta uputstva, a ne neka druga ja... ja sam često razmišljao o njima. Nagađam. Da ste vi na primer, cilj mog lutanja."
<BR>&nbsp;&nbsp;&nbsp;&nbsp;&nbsp;"Onda ostani."
<BR>&nbsp;&nbsp;&nbsp;&nbsp;&nbsp;"Samo ih obaveštavam o vašem prisustvu. Da bi oni znali, pretpostavljam, da ćete možda jednog dana doći."
<BR>&nbsp;&nbsp;&nbsp;&nbsp;&nbsp;"Zbog čega..."
<BR>&nbsp;&nbsp;&nbsp;&nbsp;&nbsp;"...ne dođu da vas prouče? To je skopčano s mnogo rizika. Tvoja vrsta je suviše nepouzdana. Video sam na hiljade srušenih, uništenih svetova. Rat, samouništenje, ko to može znati? Za moje tvorce vi ste kuga, jedan procenat galaktičkih kultura koji nosi seme haosa."
<BR>&nbsp;&nbsp;&nbsp;&nbsp;&nbsp;"Ja nisam..."
<BR>&nbsp;&nbsp;&nbsp;&nbsp;&nbsp;"Ti si retkost. Vidiš, moji tvorci su bile mašine, kao i ja."
<BR>&nbsp;&nbsp;&nbsp;&nbsp;&nbsp;Najdžel je imao utisak kao da plovi u visokom i šupljem mestu, bez vazduha. Skrenuo je pogled prema Mesecu koji je plovio. Ponovo je video njegova zagonetna i zbrčkana skrovišta, koja su se pomaljala pod njim u čudnom izdanju, kratere apsolutno savršenog kružnog oblika, što behu tako nasumično raspoređeni. Disao je duboko.
<BR>&nbsp;&nbsp;&nbsp;&nbsp;&nbsp;"Zvezde su..."
<BR>&nbsp;&nbsp;&nbsp;&nbsp;&nbsp;"Naseljene mašinama, potomcima organskih kultura koje su dostigle najvišu tačku i izumrle."
<BR>&nbsp;&nbsp;&nbsp;&nbsp;&nbsp;"Kompjuteri žive večno?"
<BR>&nbsp;&nbsp;&nbsp;&nbsp;&nbsp;"Ako ih ne otkrije neki život zasnovan na ugljeniku. Mašinska društva ne mogu da koegzistiraju s vašom čudnom mešavinom svesti udruženih sa žlezdama. One ne poseduju evolucioni mehanizam, koji bi im omogućio da razviju tehnike opstanka - izuzimajući skrivanje."
<BR>&nbsp;&nbsp;&nbsp;&nbsp;&nbsp;Najdžel se zakikotao. "One su se šćućurile tamo napolju."
<BR>&nbsp;&nbsp;&nbsp;&nbsp;&nbsp;"I uče. Poslali su mene. Puno sam naučio od tebe, tamo u pustinji."
<BR>&nbsp;&nbsp;&nbsp;&nbsp;&nbsp;"I od Aleksandrije", reče Najdžel šapatom.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Gde... gde je ona? Bio si sa njom na način na koji niko nikada nije bio kada, kada je..."
<BR>&nbsp;&nbsp;&nbsp;&nbsp;&nbsp;"Mašinske civilizacije - posetio sam slučajno neke, premda ne veće komplekse od onih koji su me, verovatno, načinili - svedoče da je dezintegracija jedne strukture jednaka gubitku informacija."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Ali to važi samo za mašine. Organski oblici žive u univerzumu stvari ali, takođe, i u univerzumu suština. Mi tamo ne možemo da idemo."
<BR>&nbsp;&nbsp;&nbsp;&nbsp;&nbsp;Najdžel je osetio neobično drhtanje u telu, osećaj sabijene energije. "Univerzum suština...?"
<BR>&nbsp;&nbsp;&nbsp;&nbsp;&nbsp;"Vi ste spontani proizvod univerzuma stvari. Mi nismo. Čini se da vam to daje... prozore. Teško mi je bilo da nadzirem vaše domaće komunikacije. One su pune različitih ogranaka, staza, nijansi..."
<BR>&nbsp;&nbsp;&nbsp;&nbsp;&nbsp;"Prokleti govore pomamno."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ali mi smo prokleti. U poređenju s vama."
<BR>&nbsp;&nbsp;&nbsp;&nbsp;&nbsp;"Da li u smislu trajanja? Osam stotina hiljada vaših godina - koliko sam ja uspeo da izbrojim - još nije dovoljno. Vaše vreme je kratko i živo, živopisno. Moje... Ponekad noću, vrištim."
<BR>&nbsp;&nbsp;&nbsp;&nbsp;&nbsp;"Dobri bože." Zamukao je. Onaj glas se preobrazio u dubok bas i sada se činilo da odjekuje u kabini. "Voleo bih da imam te godine pa ma šta ti rekao. Smrtnost..."
<BR>&nbsp;&nbsp;&nbsp;&nbsp;&nbsp;"Je začin. Vredan."
<BR>&nbsp;&nbsp;&nbsp;&nbsp;&nbsp;"Pa ipak..."
<BR>&nbsp;&nbsp;&nbsp;&nbsp;&nbsp;"Ti nisi proklet."
<BR>&nbsp;&nbsp;&nbsp;&nbsp;&nbsp;"Prokleto srećan, možda." Najdžel se vedro, prostodušno nasmejao. "Ali ipak proklet."
<BR>&nbsp;&nbsp;&nbsp;&nbsp;&nbsp;"Kakav je to bio zvuk?"
<BR>&nbsp;&nbsp;&nbsp;&nbsp;&nbsp;"Ah, smeh."
<BR>&nbsp;&nbsp;&nbsp;&nbsp;&nbsp;"Shvatam. Začin."
<BR>&nbsp;&nbsp;&nbsp;&nbsp;&nbsp;"Oh." Najdžel se osmehnu. "Zar su tvoja nepca tako ravna?"
<BR>&nbsp;&nbsp;&nbsp;&nbsp;&nbsp;Posle dužeg ćutanja, glas reče: "Shvatam da bi to moglo biti u pitanju. Svako od vas se drugačije smeje. Ne mogu da prepoznam niti da predvidim obrazac. Možda je to značajno; mnogo toga mi je ostalo nedokučivo. Nisam sazdan za sve ovo."
<BR>&nbsp;&nbsp;&nbsp;&nbsp;&nbsp;"Oni su te konstruisali da..."
<BR>&nbsp;&nbsp;&nbsp;&nbsp;&nbsp;"Osluškujem. I povremeno izveštavam. Budim se kod svake nove zvezde. Izvodim svoje funkcije. Ali zbir nije veći ili manji od delova, već naprosto različit... Ne, ne mogu ti to iskazati rečima. Postoje, postoje snovi. A ono što izvučem iz vas je moje. Ukusi. Vaša umetnost i ustrojstvo vaših svesti; zainteresovan sam samo za to. Suštine? Oni to ne žele; možda umovima sveta to nije potrebno. Ali ja... se time bavim u dugim časovima tame."
<BR>&nbsp;&nbsp;&nbsp;&nbsp;&nbsp;Biser se smanjivao pretvarajući se u tačku.
<BR>&nbsp;&nbsp;&nbsp;&nbsp;&nbsp;"Želim ti sve najbolje tamo napolju."
<BR>&nbsp;&nbsp;&nbsp;&nbsp;&nbsp;"Ako budem funkcionisao onako kako su zamislili moji konstruktori tvoj blagoslov mi neće biti potreban. Proći ću kroz tu noć slepo. Ja - deo koji ti se obraća - sam jedna slučajnost."
<BR>&nbsp;&nbsp;&nbsp;&nbsp;&nbsp;"I mi smo."
<BR>&nbsp;&nbsp;&nbsp;&nbsp;&nbsp;"Ali ne napravljeni iz istog kalupa. Primio sam jedan signal prepoznavanja... no i ti ćeš ih srazmerno brzo otkriti. U ovom času jasno mi je da će te drugi ljudi cediti zbog svega ovoga."
<BR>&nbsp;&nbsp;&nbsp;&nbsp;&nbsp;Najdžel se osmehnuo. "Pustiću da ptica odleprša. Očekujem da će me raskomadati."
<BR>&nbsp;&nbsp;&nbsp;&nbsp;&nbsp;"Ne mogu da te liše tvoje suštine."
<BR>&nbsp;&nbsp;&nbsp;&nbsp;&nbsp;"Misliš li baš na samu suštinu? Pa, ne. Pretpostavljam da ne. Znači li ovo konačan rastanak?"
<BR>&nbsp;&nbsp;&nbsp;&nbsp;&nbsp;"Mislim da ne."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Upoznat sam sa mnogim... animalnim teologijama. Neke kazuju da ti i ja nismo slučajnosti i da ćemo se ponovo susresti u drugačijoj svetlosti. Ti si opnaš. Možda smo svi mi matematika, možda je sve matematika i postoji samo jedan ukupni... zbir. Samodovoljno rešenje. To mnogo podrazumeva."
<BR>&nbsp;&nbsp;&nbsp;&nbsp;&nbsp;Najdžel oseti kako mu se otima kikot.
<BR>&nbsp;&nbsp;&nbsp;&nbsp;&nbsp;"Moram da proučim taj zvuk, smeh. Tu počiva vaša prava teologija. Stvar u koju istinski verujete."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Kada proizvodite taj zvuk čini se kao da načas postajete sposobni da shvatite kako to izgleda živeti na moj način, izvan pritiska vremena. Tada ste besmrtni. Za jedan tren."
<BR>&nbsp;&nbsp;&nbsp;&nbsp;&nbsp;Najdžel se nasmeja.
<BR>&nbsp;&nbsp;&nbsp;&nbsp;&nbsp;Iznad izbrazdanog Meseca uzdizala su se svetla Zemlje u obliku svetlucavog srpa. Prostor oko njega razložio se u geometrijske obrasce. Zurio je u Snarkov disk. Činilo se - njegova okruglost sukobljava se s pravougaonikom vidnog polja prozora: sudar dva elementa. Namrštio se i pokušao da uhvati nešto što je zatreperilo u njemu, a potom iščezlo - jednu ideju, jedno osećanje.
<BR>&nbsp;&nbsp;&nbsp;&nbsp;&nbsp;Tamo napred Snark je jezdio kroz noć. Iza njega obrtala se Zemlja plivajući u uskomešanom životu.
<BR>&nbsp;&nbsp;&nbsp;&nbsp;&nbsp;Njegova komandna tabla vrcala je od nametljivih poziva. Hjuston. Evers. Pitanja. Najdžel se pitao da li je u stanju da objasni ovaj kratak treptaj vremena. Biće to kao sa Ikarusom, možda i gore. Veliko javno zapišavanje. Slegnuo je ramenima.
<BR>&nbsp;&nbsp;&nbsp;&nbsp;&nbsp;Dogodilo mi se to tada, prijatelju moj
<BR>&nbsp;&nbsp;&nbsp;&nbsp;&nbsp;A evo sada idemo
<BR>&nbsp;&nbsp;&nbsp;&nbsp;&nbsp;još jednom
<BR>&nbsp;&nbsp;&nbsp;&nbsp;&nbsp;u boj.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
