<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Stajao je na visokom grebenu i posmatrao kako plamenovi krče put kroz dolinu. Suva trava zagasite boje spremno je prihvatala vatru i gorela, proizvodeći hučeće izvijanje, zvuk sličan dobovanju neizmerno mnogo bubnjara. Kroz plašt crnog dima mogao je da vidi raštrkana mala stvorenja koja su raspirivala vatru. Davala su znake jedna drugima, prateći oganj od ivice doline, noseći u rukama male baklje kojima su osiguravala da se u plamenom zidu ne pojavi pukotina.
<BR>&nbsp;&nbsp;&nbsp;&nbsp;&nbsp;Ispred vatre bežali su slonovi. Njihove dugačke uznjihane surle sada su već odavale znake panike. Upućivali su jedni drugima tuleće krike, jureći u susret propasti.
<BR>&nbsp;&nbsp;&nbsp;&nbsp;&nbsp;S grebena je mogao da vidi tanku liniju močvarnog tla, koje se prostiralo ispod slonovskog krda. Slika je poigravala u treparavoj vrelini, ali je ipak uspevao da razazna zatravnjeno blato udaljeno svega kilometar od krda. Na svakom delu ivice močvare, u blizini zidova doline, iščekivala je po jedna manja grupa stvorenja s bakljama.
<BR>&nbsp;&nbsp;&nbsp;&nbsp;&nbsp;Bilo je predaleko da bi se uočila bilo kakva pojedinost, ali se činilo da te spodobe igraju, podižući svoje močuge visoko u vazduh.
<BR>&nbsp;&nbsp;&nbsp;&nbsp;&nbsp;Malo dalje, iza mačvare, pružao se suvlji, uzdignut plato. Na njemu je mogao da vidi krdo nekih životinja koje je mirno paslo. Verovatno su posredi bile antilope ili divlja goveda: neizmeran okean lovine. Pa ipak stvorenja s bakljama nisu obraćala pažnju na njih. Ona su progonila slonove i čekala trenutak da ih iskasape čim se životinje zaglibe u blato.
<BR>&nbsp;&nbsp;&nbsp;&nbsp;&nbsp;Zbog čega su se izlagali riziku da budu pregaženi ili nabodeni na slonovske kljove? Da bi pokazali hrabrost? Da bi dobili još koju bajku više za noćne priče kraj ognjišta? Da bi pothranjivali mitove i legende, koji su narastali sa svakim novim prepričavanjem uz magijsku svetlost vatre.
<BR>&nbsp;&nbsp;&nbsp;&nbsp;&nbsp;Kako su naučili da sarađuju na ovaj način, da se kreću napred i nazad u jednom razrađenom plesu dok su tražili slabe tačke svog budućeg plena. Ko ih je naučio da stvaraju plemena, pale vatru, predu tananu mrežu porodice? Tako usavršene veštine, savladane toliko brzo. Bilo je teško poverovati da je ova stvorenja vodila spora, teška ruka evolucije, delovanje...
<BR>&nbsp;&nbsp;&nbsp;&nbsp;&nbsp;Oko mu je uhvatilo promenu senki. Okrenuo se. Jedno od tih stvorenja pojavilo mu se iza leđa, iza vitog drveta. Bilo je visoko jedva jedan metar, kosmato i s rukama i nogama koje su izgledale naduvene. Duboko usađene oči streljale su levo i desno, ispitujući teren. U tom času malo uspravno stvorenje podiže šiljat štap koji je držalo u rukama.
<BR>&nbsp;&nbsp;&nbsp;&nbsp;&nbsp;Vetar je blago promenio pravac, donoseći mu mastan, slatkast miris te spodobe. Nijedno od njih dvoje nije se pomicalo. Posle nekoliko trenutaka onaj stvor zastruga stopalima, prebaci štap u jednu ruku, a drugu uzdiže okrenuvši dlan prema njemu. Dlan je bio zboran i prekriven oštrom kovrdžavom dlakom oko oštrih noktiju.
<BR>&nbsp;&nbsp;&nbsp;&nbsp;&nbsp;Najdžel podiže dlan izvodeći istovetnu kretnju. Otvorio je usta da kaže nešto i u tom času slika nestade u uvojku dima. Svetlost se mreškala i poigravala. Okružilo ga je ono šuplje bubnjanje, gusto i bezmalo opipljivo u zasićenom vazduhu.
<BR>&nbsp;&nbsp;&nbsp;&nbsp;&nbsp;Neko je kucao na njegova vrata.
<BR>&nbsp;&nbsp;&nbsp;&nbsp;&nbsp;Skupio je papire koji su mu počivali u krilu, spustio noge na pod i u dva koraka stigao do vrata. Kada ih je otvorio, ugledao je Niku koja je nespretno stajala u hodniku.
<BR>&nbsp;&nbsp;&nbsp;&nbsp;&nbsp;"Moj doktor mi je savetovao da nikad ne pijem sama", reče ona. Uzdigla je malu plastičnu pljosku s nekom prozirnom tečnošću. "Najčistiji napitak, destilisan u Alfonzusu u cilju naučnog istraživanja i napretka ljudskog znanja."
<BR>&nbsp;&nbsp;&nbsp;&nbsp;&nbsp;"Krajnje zanimljiv primerak", reče Najdžel trezvenim tonom. "Uđi unesi ga, zarad daljeg proučavanja."
<BR>&nbsp;&nbsp;&nbsp;&nbsp;&nbsp;Smestio se na krevet i dao joj znak da sedne na stolicu. "Bojim se da ovde nema mnogo mesta da bi se bilo šta spustilo. U ormanu imam još jednu čašu i pridružiću ti se čim završim s pićem koje upravo konzumiram."
<BR>&nbsp;&nbsp;&nbsp;&nbsp;&nbsp;Sa zanimanjem je pogledala njegovu čašu. "Voćni sok?"
<BR>&nbsp;&nbsp;&nbsp;&nbsp;&nbsp;"Pa, čovek mora da smeša kaniforen s nečim."
<BR>&nbsp;&nbsp;&nbsp;&nbsp;&nbsp;Razrogačila je oči: "Ali to je zabranjeno."
<BR>&nbsp;&nbsp;&nbsp;&nbsp;&nbsp;"Ne u Engleskoj ili Americi. Stvari u Engleskoj stoje prilično jadno, tako da su svi blagi euforici dozvoljeni - štaviše, podstiče se njihova upotreba."
<BR>&nbsp;&nbsp;&nbsp;&nbsp;&nbsp;"Jesi li ikada pušio LSD?" upitala ga je s prizvukom poštovanja u glasu.
<BR>&nbsp;&nbsp;&nbsp;&nbsp;&nbsp;"Ne. Nisam nikad osetio istinsku potrebu za tim. U svakom slučaju, to se ne puši. Ovo ne znači da imam nešto protiv pušenja, naprotiv. Na taj način najviše volim da uzimam hašiš. No, savetovali su me da na Mesecu ništa ne pušim - suviše je opasno - tako da sam s ostalim stvarima iz Kardenskog prokrijumčario ovaj kaniforen. To me je koštalo čitav imetak - dve stotine dolara, iznos one opklade, sećaš li se? - da to proturim."
<BR>&nbsp;&nbsp;&nbsp;&nbsp;&nbsp;Pomešala je malo voćnog soka sa svojim alkoholom, srknula koktel i osmehnula se. "Držiš li da je ovdašnja svakodnevica toliko mukotrpna?"
<BR>&nbsp;&nbsp;&nbsp;&nbsp;&nbsp;"Ne, uopšte. Krajnje je laka. Pri tom, nisam ovde dovoljno dugo da bi me uslovi niske gravitacije iscrpli. No, dok si ti montirala vezu sa Alfonzusom, odlučio sam da održim lobanjsku seansu na temelju materijala dobijenog od Kardenskog. Kaniforen mi ponekad daje dobre ideje, dopušta mi da sagledam veze koje inače ne bih mogao da uočim."
<BR>&nbsp;&nbsp;&nbsp;&nbsp;&nbsp;Nika se namrštila i otvorila usta da nešto kaže. Najdžel je prekide namerno odmahnuvši rukom, a zatim promrmlja: "Ah, znam. Hoćeš da kažeš kako trujem um zbog gomile prekomernih uvida. Pa, ne osećam da time sebi nanosim štetu. To mi je u prošlosti pribavilo nekoliko iskri kreativnosti koje su puno pomogle mojoj karijeri. A onda, Nika, to je pravi užitak. To je veoma pomodna stvarčica. Svi hominidi je koriste."
<BR>&nbsp;&nbsp;&nbsp;&nbsp;&nbsp;"U redu", reče Nika. "Možda ću i sama to jednom probati. Ali slušaj, trebalo je da se nađemo u gimnastičkoj sali pre jedan sat."
<BR>&nbsp;&nbsp;&nbsp;&nbsp;&nbsp;"Zar? Jesi li sigurna? Pa, slušaj, ovde imate stravičnu gomilu mašina za vežbanje, a ja sam bio obuzet svojim razmišljanjima."
<BR>&nbsp;&nbsp;&nbsp;&nbsp;&nbsp;"Trebalo bi to da upražnjavaš, znaš i sam. Valiera će te uskoro pritisnuti zbog toga. Ukoliko ne budeš vežbao, na kraju nećeš uopšte moći da se vratiš na Zemlju."
<BR>&nbsp;&nbsp;&nbsp;&nbsp;&nbsp;"Kada instaliraju plivački bazen, eto i mene." Srknuo je piće i usredsredio pažnju na obližnji list papira.
<BR>&nbsp;&nbsp;&nbsp;&nbsp;&nbsp;"Neće proteći mnogo vremena do toga, sada kada smo pronašli led. Pored toga, Najdžele, vežbanje ti pomaže da se dobro osećaš. Slušaj..." Spretno se obrnula u vazduhu izvevši jednokružni okret, i meko se dočekala na noge. "Priznajem da nije sve tako teško u niskoj gravitaciji."
<BR>&nbsp;&nbsp;&nbsp;&nbsp;&nbsp;"Da, da", reče Najdžel gledajući je radoznalo. Slutio je da joj je malo nezgodno što ga je posetila u njegovoj jazbini. Ona je po prirodi bila fizički tip čoveka, tako da se nelagodnost po svoj prilici ispoljavala u pojačanoj aktivnosti; otuda gimnastika.
<BR>&nbsp;&nbsp;&nbsp;&nbsp;&nbsp;"Dođi i sedi ovamo. Hoću da ti pokažem neke stvari." Dodao joj je kolor fotografiju Zemlje, načinjenu iz orbite. "To je ista ona slika koju smo onda dobili na konzoli. Kardenski ju je preveo u približno našu koloritnu skalu tako da nam ne izgleda zeleno."
<BR>&nbsp;&nbsp;&nbsp;&nbsp;&nbsp;"Vidim. Koji je to deo Zemlje?"
<BR>&nbsp;&nbsp;&nbsp;&nbsp;&nbsp;"Južna Amerika, južni vrh. Tiera Del Fuego." Najdžel kucnu prstom po glatkoj površini. "Ovo je Magelanov prolaz, uzani moreuz koji povezuje Atlantik i Pacifik."
<BR>&nbsp;&nbsp;&nbsp;&nbsp;&nbsp;Nika je proučavala fotografiju. "To nije nikakav moreuz. Pregrađen je na četiri ili pet tačaka."
<BR>&nbsp;&nbsp;&nbsp;&nbsp;&nbsp;"Tačno. A sada pogledaj ovo." Izvukao je drugi snimak iste oblasti, spustivši ga na sto kao da deli karte. "Kardenski je pribavio ovo od Geografskog istraživačkog instituta. Snimak je načinjen prošle godine."
<BR>&nbsp;&nbsp;&nbsp;&nbsp;&nbsp;"Otvoren je", reče Nika. "To jeste moreuz."
<BR>&nbsp;&nbsp;&nbsp;&nbsp;&nbsp;"Ta tačka uvek je bila otvorena, otkada su Evropljani otkrili Novi svet. Slika koju smo dobili iz kompjuterove memorijske banke izvesno prikazuje kako je to izgledalo pre no što je erozija probila moreuz."
<BR>&nbsp;&nbsp;&nbsp;&nbsp;&nbsp;Nika je pohitala da kaže: "Onda nam to pruža još jedan putokaz za određivanje datuma."
<BR>&nbsp;&nbsp;&nbsp;&nbsp;&nbsp;"Tačno tako. Stopa erozije nije baš sasvim dobro poznata, no Kardenski veli da je ovaj snimak star barem 750.000 godina. To se prilično lepo uklapa s proračunima o oštećenjima izazvanim radijacijom. Ali to nije sve." Najdžel skupi zabeleške, fotografije i nekoliko knjiga koje su ležale oko njegove postelje. "Neko je u Kembridžu identifikovao one rešetkaste strukture koje smo otkrili."
<BR>&nbsp;&nbsp;&nbsp;&nbsp;&nbsp;"Šta predstavljaju?"
<BR>&nbsp;&nbsp;&nbsp;&nbsp;&nbsp;"Snimke delova fiziostigrnine iz različitih uglova."
<BR>&nbsp;&nbsp;&nbsp;&nbsp;&nbsp;"Nije li to..."
<BR>&nbsp;&nbsp;&nbsp;&nbsp;&nbsp;"Tačno. Malo sam zaboravio sve to, ali sam proverio kod Kardenskog i pokazalo se da me sećanje natpisa u sredstvima javnog informisanja nije prevarilo - to je tvar koju upotrebljavaju kao okidač za RNK. To i nekoliko drugih dugačkih lanaca molekula jesu ono za šta se NNF zalaže da bude legalizovano."
<BR>&nbsp;&nbsp;&nbsp;&nbsp;&nbsp;Nika je netremično posmatrala snimke koje joj je dodao. Njenom nevičnom oku složene matrice nisu ništa značile.
<BR>&nbsp;&nbsp;&nbsp;&nbsp;&nbsp;"Da to nema veze s učenjem u snu putem korišćenja tkiva neposredno ispod moždane kore?"
<BR>&nbsp;&nbsp;&nbsp;&nbsp;&nbsp;Najdžel klimnu glavom. "Čini se da je to jedna od njihovih funkcija. Daš to nekom i oni postaju sposobni da brže uče, da se napajaju informacijama bez ikakvog napora. No, to deluje, takođe, i na RNK. RNK se replicira kroz DNK - tu postoji neka stvar u vezi s aminokiselinama, koju ne shvatam do kraja - tako da postoji mogućnost da se znanje prenese na sledeću generaciju."
<BR>&nbsp;&nbsp;&nbsp;&nbsp;&nbsp;"A zbog toga je i zabranjeno? Čula sam da su Novi sinovi protiv upotrebe toga."
<BR>&nbsp;&nbsp;&nbsp;&nbsp;&nbsp;Najdžel se oslonio na zid i odmorio noge na uzanom ležaju. "Postoji jedna tačka gde bi naši prijatelji iz Crkve neopravdanih pretpostavki mogli da imaju udela. To je previše opasna stvar da bi se s njom poigravalo. Biolozi su započeli to pre mnogo decenija, eksperimentišući s glistama i sličnim stvorenjima. Ali čovek nije glista i biće potrebna krvavo duga serija eksperimenata pre no što me ubede da je primenjivanje tog sredstva na ljudskim bićima mudar potez."
<BR>&nbsp;&nbsp;&nbsp;&nbsp;&nbsp;Zastao je, a potom blago rekao: "Ono što bih voleo da znam jeste - zbog čega je taj molekul predstavljen u jednoj tuđinskoj kompjuterskoj memoriji, staroj skoro milion godina."
<BR>&nbsp;&nbsp;&nbsp;&nbsp;&nbsp;Nika ispruži čašu. "Možeš li mi dodati malo kaniforena u voćni sok? Počinjem da shvatam da bi to moglo da bude korisno."
<BR>&nbsp;&nbsp;&nbsp;&nbsp;&nbsp;"Baš tako", reče Najdžel suvim glasom.
<BR>&nbsp;&nbsp;&nbsp;&nbsp;&nbsp;"Ima još nekoliko zanimljivosti. Ona dugačka crna linija, naspram išarane pozadine koju smo otkrili, jeste molekul DNK, koji ulazi u - čekaj da još jednom pogledam - pneumokokus. Prost korak u procesu zamene, kako mi je saopštio Kandenski."
<BR>&nbsp;&nbsp;&nbsp;&nbsp;&nbsp;Odložio je papire na stranu i pažljivo joj pomešao piće. "Pretpostavljam da sam halucinirao upravo na tu temu, kada si zakucala na vrata."
<BR>&nbsp;&nbsp;&nbsp;&nbsp;&nbsp;Nika je brzo ispila piće, a onda se osmehnula, vrteći glavom. "Zanimljiv ukus. Oni to mešaju s nečim, zar ne? Ali objasni mi šta bi želeo da kažeš. Ne shvatam smisao svega ovog."
<BR>&nbsp;&nbsp;&nbsp;&nbsp;&nbsp;Najdžel se zakikotao i izvrnuo palčeve. "Odlično. Nadam se da ni tipovi koji vire u pakete koje šaljemo Kardenskom neće to shvatiti."
<BR>&nbsp;&nbsp;&nbsp;&nbsp;&nbsp;"Šta hoćeš da kažeš? Da su bili otvoreni?"
<BR>&nbsp;&nbsp;&nbsp;&nbsp;&nbsp;"Dabome. Svi pečati su bili skinuti. Kaniforen je bio prerušen, pa je prošao. Ostalo se sastojalo samo od knjiga, hartija, fotografija i jedne trake. Ne znam šta su cenzori - verovatno Novi sinovi - mislili o svemu tome."
<BR>&nbsp;&nbsp;&nbsp;&nbsp;&nbsp;"Neverovatno", reče Nika, vrteći glavom u neverici. "Teško je poverovati da je ovo uopšte naučna ekspedicija. Pre liči na..."
<BR>&nbsp;&nbsp;&nbsp;&nbsp;&nbsp;"Na tekuću političku predstavu, da. Nameće se pitanje zbog čega je naša smena bila toliko često prekidana."
<BR>&nbsp;&nbsp;&nbsp;&nbsp;&nbsp;Nika je delovala zbunjeno. "Naša scena?"
<BR>&nbsp;&nbsp;&nbsp;&nbsp;&nbsp;"Da, rekla si scena. Ono što hoću da kažem jeste da imam utisak da smo daleko više prekidani u radu nego drugi timovi. Danas smo izgubili nekoliko sati, na primer, zbog onog povišenog električnog napona..."
<BR>&nbsp;&nbsp;&nbsp;&nbsp;&nbsp;"Povišenog napona?"
<BR>&nbsp;&nbsp;&nbsp;&nbsp;&nbsp;"U američkom žargonu to je visoki napon."
<BR>&nbsp;&nbsp;&nbsp;&nbsp;&nbsp;"Nisi izgubio svoj engleski rečnik."
<BR>&nbsp;&nbsp;&nbsp;&nbsp;&nbsp;"Mi smo izmislili jezik."
<BR>&nbsp;&nbsp;&nbsp;&nbsp;&nbsp;"Kaži mi, mogu li da dobijem još malo tog..."
<BR>&nbsp;&nbsp;&nbsp;&nbsp;&nbsp;"Tako brzo?"
<BR>&nbsp;&nbsp;&nbsp;&nbsp;&nbsp;"Poseduje neke vidove..."
<BR>&nbsp;&nbsp;&nbsp;&nbsp;&nbsp;"Baš tako. Mislim da ću i ja gucnuti još malo."
<BR>&nbsp;&nbsp;&nbsp;&nbsp;&nbsp;"Egzotični sleng. Šarm Starog sveta."
<BR>&nbsp;&nbsp;&nbsp;&nbsp;&nbsp;Najdžel je skupio papire i zgomilao ih na podu, osećajući kako mu se pete podižu i lebde iza njega. Ova prostorija je bila tako stešnjena da nije bilo mesta ni za jedan sto.
<BR>&nbsp;&nbsp;&nbsp;&nbsp;&nbsp;Kada se ponovo zavalio u ležaj bio je iznenađen otkrivši Niku tamo. Poljubila ga je.
<BR>&nbsp;&nbsp;&nbsp;&nbsp;&nbsp;Najdžel je načinio jedan zvaničan gest, ne potpuno izričit, koji je bio moderan širom Evrope. Nika je uzdigla jednu obrvu u znak odgovora. Prišla mu je kao vreli vihor.
<BR>&nbsp;&nbsp;&nbsp;&nbsp;&nbsp;"U stanju si da ukrutiš i sveštenika." reče joj pun divljenja.
<BR>&nbsp;&nbsp;&nbsp;&nbsp;&nbsp;"Nisam nikada pokušala."
<BR>&nbsp;&nbsp;&nbsp;&nbsp;&nbsp;Otkopčao je metalnu šnalu na njenom boku. Otvoreno, pomislio je. Neposredno.
<BR>&nbsp;&nbsp;&nbsp;&nbsp;&nbsp;Nadvila se nad njega, a njene male elegantno zašiljene grudi blago se zanjihaše. Period oscilacije, razmišljao je u magnovenju, zavisio je od kvadratnog korena ubrzanja gravitacije. Zanimljiva činjenica. Nešto zatitra u njemu i on je vide rastvorenu u žutoj svetlosti kabine, kao nov kontinent u vazduhu. Odeća mu je isparila. Kleknula je i njegovi stomačni mišići se zgrčiše kada mu je topli talas obuhvatio penis. Žmirkao je, žmirkao i tonuo u žute magline filozofije, koje su ga pozivale.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
