<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Najdžel se naslonio na zid u stražnjem delu dvorane sa 3-D. Figure su vrvele na ekranu, šutirajući loptu, padajući, krećući se tako da stvore obruč praveći blokade. Nikada nije posebno voleo fudbal, ali sada je shvatao njegovu logiku, potrebu koju je čovek imao za njim. Lovljenje lopte u malim grupama, trčanje, vikanje sa saznanjem ko ti je neprijatelj, a ko prijatelj. Grupa u kojoj se nalaziš i grupa kojoj ne pripadaš - prosto i zadovoljavajuće. Pri svemu tome, nijednog vegetarijanca u čitavoj toj gomili.
<BR>&nbsp;&nbsp;&nbsp;&nbsp;&nbsp;Nekolicina ljudi je sedela posmatrajući aparat. Golgeter je promašio loptu i jedan od gledalaca se nasmejao. Ekran je zatreperio i na njemu se ukazao ženski lik. Podarila je kameri topao osmeh, uzdigla jednu malu zelenu bocu i rekla: "Stisnite je ako želite okrepljenje! Sadrži eliksir. Probajte..."
<BR>&nbsp;&nbsp;&nbsp;&nbsp;&nbsp;Najdžel se okrenuo, s namerom da napusti prostoriju, i baš tada je naleteo na Niku. "Imaš li sve kod sebe?" upita ga ona.
<BR>&nbsp;&nbsp;&nbsp;&nbsp;&nbsp;Najdžel joj pokaza pošiljku papira i fotografija koju je nosio ispod pazuha. "Sve što smo otkrili, uključujući i delove koje ne razumemo."
<BR>&nbsp;&nbsp;&nbsp;&nbsp;&nbsp;"Zar nije bilo bolje da smo poručili timu broj jedan da polazimo ranije na posao? Oni bi možda želeli da..."
<BR>&nbsp;&nbsp;&nbsp;&nbsp;&nbsp;"Ne, ne želim da se u ovom času bilo ko maje s kompjuterskom memorijom. Sve dok ne saznamo šta je danas izbrisalo sekvence nije dobro da bilo ko dira konzolu."
<BR>&nbsp;&nbsp;&nbsp;&nbsp;&nbsp;Nika je rukom pokazala ka hodniku i oni krenuše niz njega. "Jesi li zvao Valieru?" upita ona.
<BR>&nbsp;&nbsp;&nbsp;&nbsp;&nbsp;"Da. Rekao je da možemo da dođemo kad god želimo. Mislim da to više ne treba da odgađamo. A i ne želim da se Sandžis umeša u celu stvar pre no što vidimo Valieru."
<BR>&nbsp;&nbsp;&nbsp;&nbsp;&nbsp;Nika sleže ramenima. "Možda si malo grub prema njemu. Mora da mu je srce na pravom, mestu, inače ne bi bio u ovoj ekspediciji. Ne moramo da mislimo najgore o njemu samo zbog toga što je Novi sin. Ima kopiladi koji su Novi sinovi, kao što postoje kopilani koji to nisu, a ja ne vidim razliku između njih."
<BR>&nbsp;&nbsp;&nbsp;&nbsp;&nbsp;"Možda si u pravu", reče Najdžel u popustljivom tonu. Stigli su do vrata Valierine kancelarije. On pokuca, zatim ih otvori da bi Nika ušla prva, a onda i on uđe za njom. Sandžis i Veliera ćutke su sedeli, čekajući.
<BR>&nbsp;&nbsp;&nbsp;&nbsp;&nbsp;Iznenađena, Nika za trenutak zastade, ali Najdžel nije odavao takav utisak, već pohita da donese stolicu za nju iz stražnjeg dela prostorije. Izmenili su učtive pozdrave, a onda Valiera reče: "Ako sam dobro razumeo gospodina Sandžisa, neke od sekvenci koje ste otkrili sada su nedostupne."
<BR>&nbsp;&nbsp;&nbsp;&nbsp;&nbsp;"Da", reče Nika. "Držimo da ih je nešto izbrisalo. Mora da postoji neki metod za ponovno dobijanje i odstranjivanje informacija. I logično je da određena komanda preko konzole može to da postigne."
<BR>&nbsp;&nbsp;&nbsp;&nbsp;&nbsp;"Sve dok bilo koji od tri tima ispituje nove sekvence, izlažemo se riziku da gubimo informacije."
<BR>&nbsp;&nbsp;&nbsp;&nbsp;&nbsp;"Ali ako zaustavimo istraživanje nećemo ništa otkriti", reče Sandžis razborito.
<BR>&nbsp;&nbsp;&nbsp;&nbsp;&nbsp;"Došli smo ovamo da zatražimo da se svi radovi na konzoli obustave sve dok materijal kojim raspolažemo ne bude asimilovan", reče Najdžel. "Naprosto nemamo dovoljno informacija ili ljudstva koje bi ovde pravilno postupalo s materijalom. Neophodna su nam kombinovana istraživanja, raznovrsnost - antropologija, istorija, radiologija, ponešto od teorijske fizike i informatike i još mnogo toga. Trebalo bi da NSF obnaroduje ono što smo otkrili i zatraži saglasnost..."
<BR>&nbsp;&nbsp;&nbsp;&nbsp;&nbsp;"Doista mislim da je više nego preuranjeno istaći takav zahtev", reče Valiera blago. "Jedva da smo počeli da..."
<BR>&nbsp;&nbsp;&nbsp;&nbsp;&nbsp;"Uverena sam da imamo dovoljno toga o čemu bi trebalo da se razmišlja", reče Nika. "Sada raspolažemo sa dva snimka onih visokih kosmatih stvorenja..."
<BR>&nbsp;&nbsp;&nbsp;&nbsp;&nbsp;"Da, video sam jedan u vašem radnom izveštaju. Zanimljivo. Mogao bi biti posredi neki rani čovekov oblik", primeti Valiera.
<BR>&nbsp;&nbsp;&nbsp;&nbsp;&nbsp;"Gotovo da sam uveren da je to posredi", reče Najdžel. Nagnuo se napred u stolici. "Doneo sam nekoliko probnih zaključaka o onome što smo otkrili, i mislim da se stiču u jednom krajnje značajnom pravcu. Naknadno ću podneti analizu, zajedno s kompletnom dokumentacijom. No, smatram da bi smesta trebalo da pošaljem preliminarni zaključak NSF-u kako bi se i drugi angažovali na tome i obezbedili spektar mišljenja. Mislim da postoje dobri izgledi za tumačenje koje bi glasilo da su tuđini koji su se srušili ovde mogli da imaju značajan uticaj na evoluciju čovečanstva."
<BR>&nbsp;&nbsp;&nbsp;&nbsp;&nbsp;Zavladala je napeta tišina. Sandžis zavrte glavom.
<BR>&nbsp;&nbsp;&nbsp;&nbsp;&nbsp;"Ne shvatam zbog čega..." reče Valiera.
<BR>&nbsp;&nbsp;&nbsp;&nbsp;&nbsp;"To je samo jedna rana ideja, slažem se. No, izgleda pomalo čudno, zar ne, da smo tako brzo nabasali na stvari poput derivata fiziostigmina, vidljivog duž svake od glavnih osovina simetrije? Ima tragova DNA, zatim nekih drugih dugačkih lanaca organskih molekula, koje ne umemo da identifikujemo, a i Kardenski me je upravo malopre izvestio o svom mišljenju o onim kosmatim stvorenjima. Ljudi iz Kembridža nisu u stanju da mu nađu mesto u uobičajenoj shemi evolucije primata. Ta bića su krupna, verovatno prilično napredna, i možda predstavljaju varijantu oblika koju još niko nije otkrio. Ti momci su, znate, navikli da gledaju u koske, a teško je nazreti suviše pojedinosti ispod sveg onog krzna."
<BR>&nbsp;&nbsp;&nbsp;&nbsp;&nbsp;"To je sigurno razlog više da otkrivamo dalje", reče Sandžis.
<BR>&nbsp;&nbsp;&nbsp;&nbsp;&nbsp;"Da, ali se ne možemo izlagati riziku da izgubimo više nijedan ulaz u kompjutersku memoriju. Ne posle onoga što smo danas izgubili", reče Nika ozbiljnim glasom.
<BR>&nbsp;&nbsp;&nbsp;&nbsp;&nbsp;"Tako je", nadoveza se Najdžel oštrim tonom. "A taj bi materijal mogao da bude od presudnog značaja - informacije o prošlosti ne mogu se nadomestiti. Rekao bih da je ono što me danima muči zapravo velika koincidencija da se ovaj brod nalazi ovde već petsto hiljada do milion godina. Važeće teorije o našoj evoluciji smeštaju veliki broj razvojnih skokova u iste te vremenske ograde", reče Najdžel.
<BR>&nbsp;&nbsp;&nbsp;&nbsp;&nbsp;"Ali mi smo počeli da se razvijamo mnogo pre tog vremena", primeti Valiera.
<BR>&nbsp;&nbsp;&nbsp;&nbsp;&nbsp;"Sasvim tačno. No, najveći deo našeg napretka ostvaren je tokom poslednjih milion godina. U to vreme smo naučili mnoge stvari - stvaranje velikih grupa, lov na krupnu divljač, sve nijanse porodičnih odnosa, tabue, umetnost, religiju. Mislim da se može pretpostaviti da su ti tuđini imali udela u tome. Čovek je oduvek predstavljao izvesnu anomaliju, vrstu koja se razvila za treptaj oka."
<BR>&nbsp;&nbsp;&nbsp;&nbsp;&nbsp;Sandžis zamišljeno reče: "I vi smatrate da su za to zaslužni tuđini koji su koristili fiziostigmine menjajući pomoću njih naš drevni genetski materijal?"
<BR>&nbsp;&nbsp;&nbsp;&nbsp;&nbsp;"Gotovo da to sada i sami možemo da učinimo", reče Nika. "Na putu smo da utvrdimo tragove kompleksa RNK. Čak je i zakonodavstvo reklo svoju reč o tome."
<BR>&nbsp;&nbsp;&nbsp;&nbsp;&nbsp;Valiera ju je pogledao hladno i procenjivački, a onda se okrenuo prema Najdželu. "Nisam, da kako, profesionalni antropolog, ali mislim da vidim jednu rupu čak i u ovome što si sada rekao. Ako su tuđini naprosto naučili naše pretke tim stvarima, kako objašnjavaš paralelnu evoluciju ruku i većih mozgova, uspravan položaj tela i sve to? Ono što je toliko zanimljivo u vezi s evolucijom pračoveka jeste upravo ta naporednost mentalne i fizičke evolucije. Ali podučavati jednu životinju da uradi nešto za šta nema fizičkih sposobnosti beskorisno je."
<BR>&nbsp;&nbsp;&nbsp;&nbsp;&nbsp;Najdžel je delovao zbunjeno i neko vreme je samo sedeo i razmišljao. "U redu, shvatam na šta ciljaš. To uklanja pogonsku vezu između fizičke i mentalne evolucije. Ali slušaj, shvataš li da bi mogla biti posredi selektivna pomoć. A to znači da možeš sačekati dok neka mala grupa primata ne razvije neki poseban trik - recimo: bacanje zašiljenog kamenog noža, umesto držanja noža u ruci. Tada ih možeš naučiti kako da koriste koplja - ona su znatno korisnija nego noževi u lovu na veliku divljač. Uz neposredan pristup svojstvima RNK možeš ubrzati evoluciju, pogurati je kada skrene sa staze koju si zamislio. Čoveka je okolina i dalje oblikovala, tokom milion godina. Mislim da je potisak u ispravnom smeru - zavisno, dakako, od tvoje predstave o ispravnom - mogao imati dugoročne posledice."
<BR>&nbsp;&nbsp;&nbsp;&nbsp;&nbsp;U iznenadnoj provali nervozne energije Sandžis ustade i nasloni se leđima na ivicu Valierinog stola. Skrstio je ruke i rekao: "Zbog čega bi bilo ko to učinio? Bilo bi potrebno toliko mnogo vremena - kakva bi bila svrha svega toga?"
<BR>&nbsp;&nbsp;&nbsp;&nbsp;&nbsp;Najdžel raširi ruke. "Ne znam. Kontrola, možda. Najupečatljivija stvar u vezi s čovekom jeste način na koji je on naučio da pokrene male grupe lutajućih lovaca u lov na krupnu divljač, velikih razmera, koji je uključivao stotine ili hiljade ljudi odjednom. Kako je došlo do te saradnje? Čini mi se da je to jedno od najefikasnijih čovekovih svojstava, bez obzira na to što taj isti čovek na drugoj strani ispoljava jasno neprijateljski stav prema svojoj sabraći. Rat je jedan od izraza te napetosti."
<BR>&nbsp;&nbsp;&nbsp;&nbsp;&nbsp;Valiera se jedva primetno osmehnu i reče: "Zbog čega bi se neko mučio da kontroliše nešto što je tek za nijansu bolje od životinje?"
<BR>&nbsp;&nbsp;&nbsp;&nbsp;&nbsp;"Ne verujem da smo u stanju čak i da nagađamo", reče Nika. "Njihovi ciljevi mogli bi biti, recimo, ekonomski - ukoliko bi se pokazalo da nas mogu dresirati da pravimo nešto što im je potrebno. Ili su, možda, hteli naprosto da nam prenesu inteligenciju. Ona kosmata stvorenja - ona koja imamo na fotografijama - verovatno su već bila poluinteligentna."
<BR>&nbsp;&nbsp;&nbsp;&nbsp;&nbsp;"Da", reče hitro Najdžel", čak i grubim metodama, kojima sada raspolažemo, pomoću derivata fiziostigmina, mogu se dresirati životinje da obavljaju zapanjujuće složene poslove. One mogu učiniti da čovek poveruje u sve." Prepredeno je pogledao Sandžisa. "Ili bezmalo sve."
<BR>&nbsp;&nbsp;&nbsp;&nbsp;&nbsp;Sandžis oholo frknu. "Čitava ta ideja je neverovatna."
<BR>
<BR>&nbsp;&nbsp;&nbsp;&nbsp;&nbsp;Zvuk lupnjave probudio je gospodina Ičina i Grejvsa. Beše to teška tutnjava koja se probijala kroz tiho mrmorenje vetra.
<BR>&nbsp;&nbsp;&nbsp;&nbsp;&nbsp;"Šta je... šta je to", prozbori Grejvs.
<BR>&nbsp;&nbsp;&nbsp;&nbsp;&nbsp;"Avion", odgovori gospodin Ičino iako ni sam nije verovao u to. Stajao je pored prozora i zurio u noć bez zvezda. Mogao je da razabere najbliže drveće. Iz pravca tupog dobovanja nije dopirala apsolutno nikakava svetlost.
<BR>&nbsp;&nbsp;&nbsp;&nbsp;&nbsp;"Ništa, čini mi se", reče on. "Da li bi neko upotrebio helikopter u potrazi za vama?"
<BR>&nbsp;&nbsp;&nbsp;&nbsp;&nbsp;"Ah... da, možda. Jedan vodič tamo u Dekateru. Do sada je sigurno shvatio da mi se nešto dogodilo."
<BR>&nbsp;&nbsp;&nbsp;&nbsp;&nbsp;"Možda vidi našu svetlost."
<BR>&nbsp;&nbsp;&nbsp;&nbsp;&nbsp;"Daaa."
<BR>&nbsp;&nbsp;&nbsp;&nbsp;&nbsp;"Nije važno. Za dan-dva moći ću da se probijem pešice."
<BR>&nbsp;&nbsp;&nbsp;&nbsp;&nbsp;"Dobro. Verujem da nema potrebe za žurbom."
<BR>&nbsp;&nbsp;&nbsp;&nbsp;&nbsp;Gospodin Ičino je uključio radio-aparat da bi skrenuo Grejvsu pažnju sa sporih tutnjavih bas tonova koji su, činilo mu se, postajali sve jači što ih je duže osluškivao. Iz radija je dopirao zviždukav zvuk statičkog elektriciteta ali nije bilo nijedne stanice. Gospodin Ičino je uporno vrteo birač stanica. Nešto je u radiju otkazalo, ali on nije želeo da traći vreme popravljajući ga. Otišao je do kamina i doturio na vatru nekoliko komada kedrovog drveta. Plamen ih je spremno dočekao i drvo zapucketa zaglušujući udaljenu ritmičnu tutnjavu.
<BR>&nbsp;&nbsp;&nbsp;&nbsp;&nbsp;"Tako. Počelo je da biva hladno."
<BR>&nbsp;&nbsp;&nbsp;&nbsp;&nbsp;"Daaa. Pakao od oluje", reče Grejvs.
<BR>
<BR>&nbsp;&nbsp;&nbsp;&nbsp;&nbsp;Valiera se blago osmehnu.
<BR>&nbsp;&nbsp;&nbsp;&nbsp;&nbsp;"Iako visoko cenim to što ste došli k meni s ovim, Nika i Najdžele", reče on promišljeno, "smatram da bi trebalo da razmotrite stvari sa šire tačke gledanja."
<BR>&nbsp;&nbsp;&nbsp;&nbsp;&nbsp;"Izvesno je da bi to mogli da pokušaju", promrmlja Sandžis suvo.
<BR>&nbsp;&nbsp;&nbsp;&nbsp;&nbsp;"Slučajno znam", nastavi Valiera, "da religija gospodina Sandžisa zagovara stav kako Biblija - i svi ostali raniji takstovi - sadrži jednu metaforu o stvaranju. Oni nemaju afirmativan odnos prema modernim gledanjima na čovekovu evoluciju."
<BR>&nbsp;&nbsp;&nbsp;&nbsp;&nbsp;"Dabome da ne", upade mu u reč Sandžis, "što biste i vi znali da ste posvetili vreme..."
<BR>&nbsp;&nbsp;&nbsp;&nbsp;&nbsp;"Oni su čak spremni da se slože s tvrdnjom da se život začeo negde drugde", prekide ga Valiera, "imajući u vidu izglede da nužni uslovi postoje širom vaseljene. Ali oni zagovaraju stav da je Zemlja bila domaćin našeg života..."
<BR>&nbsp;&nbsp;&nbsp;&nbsp;&nbsp;"Božanskog prirodnog porekla", reče Sandžis. "To je za nas veoma značajan princip."
<BR>&nbsp;&nbsp;&nbsp;&nbsp;&nbsp;"Postoje i druga mišljenja o čovekovom poreklu", nadoveza se Valiera. "Uveren sam da mi, kao pripadnici jedne naučne ekspedicije, ne bismo smeli ni pokušavati da dižemo prašinu oko tog pitanja - bez konačnog dokaza."
<BR>&nbsp;&nbsp;&nbsp;&nbsp;&nbsp;"Ali jedini put da se dođe do takvog dokaza", reče Nika oštro, "vodi kroz dalje istraživanje - uvođenjem u posao onoliko stručnjaka koliko je to nama moguće."
<BR>&nbsp;&nbsp;&nbsp;&nbsp;&nbsp;"Kada se jednom nešto saopšti čak i malom telu", reče Sandžis, "ova vrsta stvari ima sklonost da procuri do štampe."
<BR>&nbsp;&nbsp;&nbsp;&nbsp;&nbsp;"To je NNF-ov problem, nije li tako?" umeša se Najdžel, glasom koji je odavao duboko kontrolisanu hladnokrvnost.
<BR>&nbsp;&nbsp;&nbsp;&nbsp;&nbsp;"To predstavlja teškoću za sve nas", reče Valiera.
<BR>&nbsp;&nbsp;&nbsp;&nbsp;&nbsp;"Ostaje činjenica da zahtevamo da se sve ovo prenese na Zemlju", reče Najdžel.
<BR>&nbsp;&nbsp;&nbsp;&nbsp;&nbsp;"Da ga ne bismo držali u skladištu", reče Nika. "Uz ovdašnji aljkav postupak, to je previše opasno. Mogli bismo izgubiti..."
<BR>&nbsp;&nbsp;&nbsp;&nbsp;&nbsp;"Vi naprosto pokušavate da nametnete vaše vlastite, vaše sopstvene teorije o ovome", reče Sandžis besno. "Da uništite verovanja bez..."
<BR>&nbsp;&nbsp;&nbsp;&nbsp;&nbsp;Valiera mahnu rukom i Sandžis u trenu zamuče, tako da su mu usta neko vreme ostala otvorena pre no što ih je zaklopio.
<BR>&nbsp;&nbsp;&nbsp;&nbsp;&nbsp;"A ja mislim da ste vi pomalo nepravedni prema verovanjima gospodina Sandžisa", reče Valiera umirujućim tonom. "Teologija Novih sinova je tanana i..."
<BR>&nbsp;&nbsp;&nbsp;&nbsp;&nbsp;"Oh da" reče Najdžel. "On je doista tanan tip. Recite mi, gospodine Sandžis, kada pođete na pecanje, da li nosite ručne bombe?"
<BR>&nbsp;&nbsp;&nbsp;&nbsp;&nbsp;"Ne verujem da sarkazam..." poče Valiera.
<BR>&nbsp;&nbsp;&nbsp;&nbsp;&nbsp;"Vredno je svako sredstvo koje će vama dvojici otvoriti oči", reče Najdžel, vragolasto uzdigavši jednu obrvu.
<BR>&nbsp;&nbsp;&nbsp;&nbsp;&nbsp;"Koje će nam otvoriti oči da vidimo šta?" upita Sandžis.
<BR>&nbsp;&nbsp;&nbsp;&nbsp;&nbsp;"Stvarnost. Mi podnosimo zahtev." Najdžel pogleda Valieru. "Odgovori na njega."
<BR>&nbsp;&nbsp;&nbsp;&nbsp;&nbsp;"Želite da slobodno prenosite informacije na Zemlju?" upita Valiera.
<BR>&nbsp;&nbsp;&nbsp;&nbsp;&nbsp;Nika: "Da. Odmah."
<BR>&nbsp;&nbsp;&nbsp;&nbsp;&nbsp;Najdžel: "S našim potpisanim imenima."
<BR>&nbsp;&nbsp;&nbsp;&nbsp;&nbsp;Sandžis izvi usnu. "I s vašim imenima?"
<BR>&nbsp;&nbsp;&nbsp;&nbsp;&nbsp;"Naravno", reče Najdžel.
<BR>&nbsp;&nbsp;&nbsp;&nbsp;&nbsp;"Neka ljaga bude bačena na nas zbog svega ovoga."
<BR>&nbsp;&nbsp;&nbsp;&nbsp;&nbsp;"Hoćete već da podelite zasluge izmedu sebe. Želite da budete prvi koji će obznaniti istinu o olupini na Marginisu."
<BR>&nbsp;&nbsp;&nbsp;&nbsp;&nbsp;"Komadić memoranduma" reče Najdžel. "To je sve."
<BR>&nbsp;&nbsp;&nbsp;&nbsp;&nbsp;"Potreban nam je tvoj potpis", obrati se Nika Valieri.
<BR>&nbsp;&nbsp;&nbsp;&nbsp;&nbsp;Valiera se iskosi u stolici i zaškilji očima, očito vagajući stvari. "Uveren sam da shvatate potrebu za bezbednošću u ovom poslu..."
<BR>&nbsp;&nbsp;&nbsp;&nbsp;&nbsp;"Do đavola s bezbednošću", reče Nika.
<BR>&nbsp;&nbsp;&nbsp;&nbsp;&nbsp;"I... i znam da imam vašu punu podršku u naporima da sve strane održavam u ravnoteži povodom svakog razmatranja. Koliko sam razumeo, ovde prisutni gospodin Sandžis ne smatra da je ova informacija nešto više od, najblaže rečeno, preliminarnog materijala, i da je ne treba širiti dalje. Verujem, takođe, da bi i drugi timovi - ako bih ih upitao za to - delili isto mišljenje. Moram reći da mogu sasvim jasno da shvatim njihove stavove i mislim da su ispravni."
<BR>&nbsp;&nbsp;&nbsp;&nbsp;&nbsp;Najdželova ruka zadrhta dok se naginjao napred, napeto slušajući Valierine reči. Učinilo mu se da je opazio malu promenu na licu ovog čoveka, neko čudno zatezanje kože oko usta.
<BR>&nbsp;&nbsp;&nbsp;&nbsp;&nbsp;"Uveren sam da, kao vaš koordinator, moram da odbijem vaš predlog. Možete biti sigurni da mogu i hoću da uzmem to pitanje u razmatranje u budućnosti..."
<BR>&nbsp;&nbsp;&nbsp;&nbsp;&nbsp;"Ah, da. Pa, shvatam", reče Najdžel. Jednim hitrim pogledom ućutkao je Niku i osmehnuo se na izveštačen, skrušen način, što je samo uvećalo napetost u sobi. Zapretio je Niki prstom i uzdahnuo.
<BR>&nbsp;&nbsp;&nbsp;&nbsp;&nbsp;"Veoma nam je žao zbog toga, ali mi se, naravno, pokoravamo vašoj odluci." Naglo je ustao, tako da su mu se noge bezmalo odvojile od poda. "Najbolje će biti da nastavimo s radom, Nika", reče on kruto. Veoma mirno uzeo ju je pod ruku i oni izađoše. Najdžel klimnu glavom u znak pozdrava dvojici muškaraca i zatvori vrata.
<BR>&nbsp;&nbsp;&nbsp;&nbsp;&nbsp;Izašavši oslonio se na zid hodnika. "Jedno malo predavanje iz cinizma, zar ne?"
<BR>&nbsp;&nbsp;&nbsp;&nbsp;&nbsp;"Oni su banda prokletih ludaka", prasnu Nika. "Oni uopšte nisu naučnici, oni su..."
<BR>&nbsp;&nbsp;&nbsp;&nbsp;&nbsp;"Tako je. Sada je sasvim jasno da je Valiera Novi sin."
<BR>&nbsp;&nbsp;&nbsp;&nbsp;&nbsp;Nika zastade zgranuta. "Odista to misliš? To bi, dakako, mnogo toga objasnilo."
<BR>&nbsp;&nbsp;&nbsp;&nbsp;&nbsp;"A naročito brojne zastoje koji su nas pratili. Primetio sam da se drugim timovima nije događalo da izgube trake, da imaju nevolje s nedostatkom vazduha, ili kuršluse zbog povišenog napona. Ne bih se iznenadio kada bi se pokazalo da naši gospodin Valiera i gospodin Sandžis spavaju u istom krevetu."
<BR>&nbsp;&nbsp;&nbsp;&nbsp;&nbsp;"Moram ti ipak reći", obrati mu se Nika, "da si se veoma dobro držao. Očekivala sam da ćeš eksplodirati."
<BR>&nbsp;&nbsp;&nbsp;&nbsp;&nbsp;"Pa? Drago mi je što je moja mala glumačka predstava dobro prošla. Sada nam predstoji seoba i zbog toga nisam želeo da pokažem koliko sam zabrinut. Napred, šta čekaš, idi i počni da se odevaš za izlazak."
<BR>&nbsp;&nbsp;&nbsp;&nbsp;&nbsp;Nika je delovala zbunjeno. "Zbog čega? Razumela sam da nećemo da nastavljamo smenu."
<BR>&nbsp;&nbsp;&nbsp;&nbsp;&nbsp;"I nećemo. No slutio sam da se ovako nešto može dogoditi; zato sam se toliko zalagao za direktnu vezu sa Alfonzusom. Želim da prenesem sav ovaj materijal", podigao je hrpu hartija koju je nosio ispod miške, "i da se osiguram da će ga Alfonzus smesta emitovati na Zemlju. Ako budemo išli preko njih, mislim da to Valiera neće moći da zaustavi."
<BR>
<BR>&nbsp;&nbsp;&nbsp;&nbsp;&nbsp;Najdžel je stajao u uskom ulazu i posmatrao kako ona prelazi ravnicu u pravcu štrčeće ruševine. Sada je bila opervažena udvostručenim šinama i gomilom opreme. U daljini, grupa lutkastih prilika radila je na jednoj bušotini. Zalazak Sunca na Mesecu stvarao je džina od Nikine senke. Bela sjaktava lopta visila je na horizontu. Kroz glavu mu prođe da ovde vetrovi uvek spavaju. Ništa se ne pomiče, osim onog što je pokrenuto čovekovom rukom. Jedan molekul gasa, oslobođen iz otvorenog ventila, mogao je da putuje nekih deset hiIjada kiiometara pre no što će sresti sabrata molekula iz istog gasnog klobuka. Na Zemlji su razdaljine sudara bile manje od onih koje je oko moglo da vidi. Neobično mesto, s različitim razmerama vremena i dužine. Tragovi stopala koje je Nika ostavljala za sobom mogli su živeti pola miliona godina pre no što ih prekrije fini prah čestica iz solarnog vetra. Naspram takve neizmernosti, spor sa Sandžisom i Valierom izgledao je trivijalan.
<BR>&nbsp;&nbsp;&nbsp;&nbsp;&nbsp;Nije to, međutim, baš tako, reče on sam sebi. On i Nika jedva da su otkrili vrh ledenog brega u razgovoru s onom dvojicom. Pokazatelji za određen pokušaj uspostavljanja komunikacije i manipulacije bili su sasvim jasni. No, on je izostavio delove priče o novama u Akvili, kompjuterskoj civilizaciji - činioce koji bi s vremenom mogli da se sluče u jednu istinu.
<BR>&nbsp;&nbsp;&nbsp;&nbsp;&nbsp;Elem, tako su on i Nika skovali ovu malu zaveru, ovo riskantno zaobilaženje Valierine podmukle mreže. Postojali su dobri izgledi da prošvercuju paket informacija pre no što Sandžis i Valiera reaguju, što bi eventualno moglo da raskrili nekoliko umova dole na Zemlji i pokrene pitanja o politici postupanja s olupinom na Marginisu.
<BR>&nbsp;&nbsp;&nbsp;&nbsp;&nbsp;Možda, možda...
<BR>&nbsp;&nbsp;&nbsp;&nbsp;&nbsp;Najdžel uzdahnu. Znao je da bi sada trebalo da oseća onu poznatu slast sukoba, no od nje ne beše ni traga. Počev od Ikarusa, preko Snarka, pa do Marginisa stremio je nečemu što nije mogao da objasni, jednom cilju koji je mogao da oseti samo kao pritiskajuću unutrašnju napetost. To ga je načinilo autsajderom U Nasi. To je postalo prozirna ali trajna prepreka između njega i gotovo svih ostalih. On nije uspevao da ih razume, da protumači njihove pobude, a oni, očito, uopšte nisu shvatali Najdžela Volmslija. Bilo je svakako trenutaka s Aleksandrijom i kasnije s Ičinom i Nikom, trenutaka kada je provaljivao ivicu onoga što jeste bio, odbacivao oklop koji je Najdžel Volmsli izgradio tokom svih ovih godina i slobodno se uspinjao do uzvišenih tačaka. Ali potom bi se, naravno, sunovraćivao natrag, plaćajući ceh trenucima minulim za treptaj, svestan njih tek kada bi događaji već minuli; takva, naime, beše njegova priroda. Nisu to bila stanja analize, već nova mora svesti. Mora sa vlastitim plimama.
<BR>&nbsp;&nbsp;&nbsp;&nbsp;&nbsp;"Najdžele", zaškripa zidni zvučnik. Bila je to Nika.
<BR>&nbsp;&nbsp;&nbsp;&nbsp;&nbsp;"Čujem te", reče on pošto je okrenuo transmisioni prekidač na svojoj konzoli. "Hajde da im odmah prenesemo taj materijal."
<BR>&nbsp;&nbsp;&nbsp;&nbsp;&nbsp;"Da li... da li stvarno misliš da je ovo..."
<BR>&nbsp;&nbsp;&nbsp;&nbsp;&nbsp;"Hajde. Nemoj da te sada hvata strah."
<BR>&nbsp;&nbsp;&nbsp;&nbsp;&nbsp;"Ne volim politička sukobljavanja."
<BR>&nbsp;&nbsp;&nbsp;&nbsp;&nbsp;"A meni se ne sviđa da budem dosadan, draga moja, ali..."
<BR>&nbsp;&nbsp;&nbsp;&nbsp;&nbsp;"U redu, u redu."
<BR>&nbsp;&nbsp;&nbsp;&nbsp;&nbsp;Najdžel stade da uspostavlja vezu s Alfonzusom. Na svakom drugom mestu u stanici, ovo bi bilo registrovano u odeljku za komunikacije. Ukoliko je Sandžis bio na vrhuncu svoje budnosti, verovatno je preko odeljka za komunikacije nadzirao sve što se događalo ili je - u najnepovoljnijem slučaju - već uhodio i ovu liniju. Sve se, dakle, svodilo na prosto pitanje vremena. Ukoliko bi uspeli da proture dovoljno sirovih podataka preko grupe Kardenski i ostalih veza koje je Najdžel tamo gajio, nesumnjivo bi donekle uzdrmali ovu žabokrečinu. Ako im to ne pođe za rukom, ova diverzija bi se završila tako što bi njemu i Niki brzo dali nogu u tur i smesta ih deportovali na Zemlju.
<BR>&nbsp;&nbsp;&nbsp;&nbsp;&nbsp;"Evo ga, kreće", reče Nika.
<BR>
<BR>&nbsp;&nbsp;&nbsp;&nbsp;&nbsp;Elektronika ljudskog porekla sijala je u mračnom prostoru umirujućom žutom i narandžastom svetlošću. Nika se nelagodno promeškoljila. Osenčena gromada mašinerije ćutke je počivala oko nje - zloslutna i preteća. Govorila je samoj sebi da je njena reakcija glupava. Nije bilo razloga za strahovanje. Mnogo puta je radila suočena s tuđinskim kompjuterom, a ovo se ni po čemu nije razlikovalo od toga.
<BR>&nbsp;&nbsp;&nbsp;&nbsp;&nbsp;Odagnala je tmurne misli i prionula na posao. Transmisiona oprema mogla je da čita bilo elektronski ulaz sa tuđinske banke podataka ili da prebira po već sačinjenim faksimilima. Ona i Najdžel planirali su da pošalju i jedno i drugo. Uzela je svežanj listova i fotografija i brižljivo ga umetnula u otvor transmisionog odašiljača. Znala je da su imali svega nekoliko minuta pre no što neko iz odeljka za komunikacije ne naredi prekid emitovanja. Stoga su morali da budu brzi. Nika je podesila komandnu tablu za istovremeno prenošenje faksimila i podataka dobijenih neposredno iz memorije tuđinskog kompjutera. Uradivši to, pritisnula je poslednju naredbu za početak odašiljanja signala.
<BR>&nbsp;&nbsp;&nbsp;&nbsp;&nbsp;Za sve to vreme Najdžel nije izustio ni reč. Učitala je signal u konzolu. On je bio u prilici da posmatra tok događaja i da prekine proces ukoliko bi nešto krenulo naopako.
<BR>&nbsp;&nbsp;&nbsp;&nbsp;&nbsp;"Evo ga, kreće", reče ona.
<BR>&nbsp;&nbsp;&nbsp;&nbsp;&nbsp;Začula je zvuk mukotrpnog probijanja iza sebe.
<BR>&nbsp;&nbsp;&nbsp;&nbsp;&nbsp;"Šta to radiš..."
<BR>&nbsp;&nbsp;&nbsp;&nbsp;&nbsp;Okrenula se u stolici. Sandžis se s mukom izvlačio iz plastičnog okvira tunela.
<BR>&nbsp;&nbsp;&nbsp;&nbsp;&nbsp;"Rutinske stvari", reče ona nesigurnim glasom.
<BR>&nbsp;&nbsp;&nbsp;&nbsp;&nbsp;"Ne, nije to", zareža Sandžis. Izvukao je noge iz tunela i sada je stajao uspravno u mutnoj svetlosti, izgledao je krupniji no što joj se ranije činio.
<BR>&nbsp;&nbsp;&nbsp;&nbsp;&nbsp;"Ti i on - pomislio sam da biste mogli..."
<BR>&nbsp;&nbsp;&nbsp;&nbsp;&nbsp;"Slušaj, upravo šaljem Alfonzusu nešto od starog materijala." Nika je nastojala da joj glas zvuči nehatno.
<BR>&nbsp;&nbsp;&nbsp;&nbsp;&nbsp;"Meni to ne izgleda tako. Taj ekran", pokazao je prstom na mesto gde su se slike u tehnikoloru brzo izmenjivale i poigravale, "odašilje neposredno iz jezgra broda, i to neuskladištene, već nove podatke."
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"Slutili smo da ste instalirali nešto posebno ovde. Nešto što ste uradili u međuvremenu, posle vaše poslednje osmatračke smene. Ali ovo..."
<BR>&nbsp;&nbsp;&nbsp;&nbsp;&nbsp;"Ponovo ti velim..."
<BR>&nbsp;&nbsp;&nbsp;&nbsp;&nbsp;"Ovo je očito kršenje koordinatorovih naređenja."
<BR>&nbsp;&nbsp;&nbsp;&nbsp;&nbsp;"Zašto ga onda ne pozoveš?" reče Nika blagim glasom, ustuknuvši prema konzoli, dok joj je srce ubrzano lupalo.
<BR>&nbsp;&nbsp;&nbsp;&nbsp;&nbsp;"I da ti dopustim da pošalješ sve to prokleto đubre dok se provlačim kroz tunele? Ha!"
<BR>&nbsp;&nbsp;&nbsp;&nbsp;&nbsp;"Zaista uopšte ne razumem o čemu ti to..."
<BR>&nbsp;&nbsp;&nbsp;&nbsp;&nbsp;Iznenada se bacio na nju.
<BR>&nbsp;&nbsp;&nbsp;&nbsp;&nbsp;Nika se izvi, uzdigavši visoko iskrenute pete, da bi predupredila napad. Sandžis je ramenom blokirao udarac i prebacio težinu tela na drugu stranu, iznenađujućom brzinom.
<BR>&nbsp;&nbsp;&nbsp;&nbsp;&nbsp;Nika se suviše tromo spustila posle udarca, tako da je izgubila ravnotežu. Sandžis odskoči na stranu. Nika zauze borbeni stav, nastojeći da se seti onog što je davno i daleko odavde naučila o ličnoj samoodbrani.
<BR>&nbsp;&nbsp;&nbsp;&nbsp;&nbsp;"Ne budi smešna", reče Sandžis.
<BR>&nbsp;&nbsp;&nbsp;&nbsp;&nbsp;"Ti ne budi smešan."
<BR>&nbsp;&nbsp;&nbsp;&nbsp;&nbsp;"Pobrinuću se za to da ti i Volmsli više nikad ne radite."
<BR>&nbsp;&nbsp;&nbsp;&nbsp;&nbsp;"Videćemo."
<BR>&nbsp;&nbsp;&nbsp;&nbsp;&nbsp;"Upozoravam te."
<BR>&nbsp;&nbsp;&nbsp;&nbsp;&nbsp;"Čula sam te."
<BR>&nbsp;&nbsp;&nbsp;&nbsp;&nbsp;"Naređujem ti..."
<BR>&nbsp;&nbsp;&nbsp;&nbsp;&nbsp;"Nemaš to pravo."
<BR>&nbsp;&nbsp;&nbsp;&nbsp;&nbsp;"E pa onda..."
<BR>&nbsp;&nbsp;&nbsp;&nbsp;&nbsp;Nasrnuo je. Držao je spuštene ruke s otvorenim dlanovima. Namera mu beše jasna: hteo je da je zgrabi za golu obrubnicu i ukloni s puta. Ako bi se tada dokopao prekidača u konzoli, mogao bi da prekine emitovanje.
<BR>&nbsp;&nbsp;&nbsp;&nbsp;&nbsp;Ona se okrete leđima prema njemu i naglo uzdiže lakat.
<BR>&nbsp;&nbsp;&nbsp;&nbsp;&nbsp;Osetila je kako joj se ruka zariva u njega, uz zadovoljavajući udarac. Sandžis brekćući ispusti vazduh. Zateturao se. Povratio je ipak ravnotežu. Okrenuo se.
<BR>&nbsp;&nbsp;&nbsp;&nbsp;&nbsp;Nika uzmače. Bio joj je potreban prostor za manevar. Osećala je kako joj se ivica konzole zariva u donji deo leđa.
<BR>&nbsp;&nbsp;&nbsp;&nbsp;&nbsp;Vreme. Bilo joj je potrebno vreme. Podaci su oticali. Još samo nekoliko minuta i... "Slušaj, Sandžis." Možda bi mogla da pogodi ovog kučkinog sina nogom u mošnice. "Slušaj..."
<BR>&nbsp;&nbsp;&nbsp;&nbsp;&nbsp;Sandžis je načinio varljiv pokret, kao da hoće da je napadne s desna, Nika se pomeri da bi zatvorila prolaz sa te strane. On najednom prebaci težinu tela i primače joj se s leve strane. Obrnula se da bi ga blokirala. Tresnuo je u nju svom silinom. Nika je pokušala da ga udari, ali on je i dalje nadirao napred. Ruke su joj bile priklještene. Osetila je kako joj se telo naginje preko bezbednosnih uređaja konzole. Mali prekidači tuđinskog terminala zarili su joj se u leđa. Njih dvoje su lomili delikatne žičane prekidače, prebacujući ih iz aktivnog u pasivan položaj, aktivirajući u isti mah nove ulaze...
<BR>&nbsp;&nbsp;&nbsp;&nbsp;&nbsp;"Prestani! Lomimo ga!"
<BR>&nbsp;&nbsp;&nbsp;&nbsp;&nbsp;"Pusti me..." zareža Sandžis i posegnu za glavnim prekidačem napona. Uspeo je da ga isključi. Ekran iznad njih izblede.
<BR>&nbsp;&nbsp;&nbsp;&nbsp;&nbsp;"Tako", reče Sandžis. "Nadam se da shvataš da je oštećenje prouzrokovano isključivo tvojom..."
<BR>&nbsp;&nbsp;&nbsp;&nbsp;&nbsp;"Pogledaj", reče tiho Nika, dahćući.
<BR>&nbsp;&nbsp;&nbsp;&nbsp;&nbsp;Pokazala je na tuđinski terminal. Neki prekidači behu upaljeni i žmirkali su crvenkastom bojom u okrilju senki, nižući sekvence po vlastitoj volji. Svetla su poigravala i titrala.
<BR>&nbsp;&nbsp;&nbsp;&nbsp;&nbsp;"Radi sam od sebe."
<BR>&nbsp;&nbsp;&nbsp;&nbsp;&nbsp;"Unutrašnja rezerva energije?" izusti šištavo Sandžis, sav zajapuren u licu.
<BR>&nbsp;&nbsp;&nbsp;&nbsp;&nbsp;"Mora biti da je to posredi. Nešto što smo mi aktivirali..."
<BR>&nbsp;&nbsp;&nbsp;&nbsp;&nbsp;Uskovitlane tačke žute boje pulsirale su, treperile, pulsirale.
<BR>&nbsp;&nbsp;&nbsp;&nbsp;&nbsp;"Odvija se neki veoma složen program", reče Nika. "Ne ono prosto nizanje podataka jednog za drugim. Neka vrsta akcije sekvenci."
<BR>&nbsp;&nbsp;&nbsp;&nbsp;&nbsp;Jedna mutnosjajna sijalica privukla im je pažnju. "Najdželova ulazna linija - još je aktivna. On i dalje čita ovo."
<BR>&nbsp;&nbsp;&nbsp;&nbsp;&nbsp;"Evo." Sandžis posegnu rukom i isključi vezu. Sijalica je, međutim, postojano svetlela. Sandžis je pomerao klipni prekidač napred-nazad. "Čudno", reče on. "Nešto se dogodilo."
<BR>&nbsp;&nbsp;&nbsp;&nbsp;&nbsp;Tišina se uvukla između njih, u tamnoj komori, koja sada beše osvetljena samo žmirkavim, promenljivim nizovima svetiljki na tuđinskoj konzoli. Svaka od sićušnih mrlja ove moćne elektronike blesnula bi u život a potom se trenutno gasila, što se ugrađivalo u svojevrstan skakutavi ritam.
<BR>&nbsp;&nbsp;&nbsp;&nbsp;&nbsp;"Najdžel prima ovo - ma šta da je u pitanju - a mi nismo u stanju da ga isključimo", reče Nika. "Ne možemo to da zaustavimo." Njene reči su se gubile u hladnom ustajalom prostoru koji ih je okruživao.
<BR>
<BR>&nbsp;&nbsp;&nbsp;&nbsp;&nbsp;Najdžel je isključio sva svetla u prostoriji kako bi pospešio kontrast, dok je nadzirao podatke na ekranu koje je Nika emitovala. Sedeo je sasvim uz konzolu, tako da su ga njena plastična doručja obuhvatala, s poklopcem spuštenim na najniži nivo. Započela je Nikina serija. Najdžel se pogurio prateći tok podataka. Slike su se naglo oblikovale i bivale izbrisane uz zasenjujuću brzinu. Veliki pacov iz tri različita ugla. Rotirajući krugovi narandžaste i plave boje. Drevne fotografije Zemlje. Lanci molekula. Hemijski nizovi. Kosmata gegava stvorenja. Bića u gumiranim odelima. Zvezdane karte. Pokazatelji. Podaci. Najdžel je sledio sve ovo u granicama brzine svoje opservacije, proveravajući mentalno sve kategorije onako kako su one bile pozivane iz skladišta i odašiljane posredstvom elektromagnetskih krila Alfonzusu, Zemlji, Kardenskom, slobodi.
<BR>&nbsp;&nbsp;&nbsp;&nbsp;&nbsp;Ekran je poskočio.
<BR>&nbsp;&nbsp;&nbsp;&nbsp;&nbsp;Zaledio se.
<BR>&nbsp;&nbsp;&nbsp;&nbsp;&nbsp;Odjednom je zavrcao jednim nizom tačaka, crtica i talasića.
<BR>&nbsp;&nbsp;&nbsp;&nbsp;&nbsp;...Isprva, Najdžel je to video kao bezličan prazan prostor. Napeto je zurio u ekran. Nešto ga je u njemu nagnalo da uzdrhti.
<BR>&nbsp;&nbsp;&nbsp;&nbsp;&nbsp;Namrštio se. Skrenuo oči na stranu. Pokušao je da odvrati pogled.
<BR>&nbsp;&nbsp;&nbsp;&nbsp;&nbsp;I utvrdio da nije u stanju.
<BR>&nbsp;&nbsp;&nbsp;&nbsp;&nbsp;Izbilo je iz ekrana u pravcu njega kao drhtav visok krik, u boji, nalik na zamućeni zeleni mehur koji se nadimao krećući se prema njemu.
<BR>&nbsp;&nbsp;&nbsp;&nbsp;&nbsp;Pogodio ga je u lice, i Najdžel Volmsli se dezintegrisao.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
