<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Dan je prošao brzo. Jedva da je predstavljao nešto više od intervala bledunjave svetlosti koja se cedila kroz krov oblaka. Sada se spuštao sumrak, a gospodin Ičino je sedeo ljuljajući se u svojoj stolici s licem poput kakve ozbiljne maske. Premetao je ono oružje svojim koščatim rukama. Da li je odista osećao neku neobičnost u njemu ili je to bila samo uobrazija?
<BR>&nbsp;&nbsp;&nbsp;&nbsp;&nbsp;Nov razgovor sa Grejvsom za vreme obeda razjasnio je donekle neke stvari, no gospodin Ičino beše ubeđen da mnogo toga nikada neće biti objašnjeno. Grejvs je uneo u kartu sva mesta na kojima je viđena Velika noga tokom prošlog veka, i otkrio da su se na tim mestima obrasci ponavljali, te da su se tuda pružale njegove omiljene staze. Upravo tu je i tragao za tim gegavim stvorenjem uz pomoć helikoptera i infracrvenih zraka. Gospodin Ičino je odabrao ovo mesto iz sličnog razloga. Proučavajući divljinu Oregona zapazio je da niz dubodolina i prevoja povezuje ovu oblast s područjem oko Vaskoa. Bilo je to samo puko nagađanje, valjan izgovor da se nastani u ovim nedirnutim šumama, ali to mu je omogućilo da se sretne sa Grejvsom. Možda je ovo značilo kraj svega toga - sasvim je moguće da više nije bilo drugih grupa Velike noge. Eksplozija Vasko mora da je zahvatila najveći deo njihove populacije, duboko je sahranivši unutar njenog zimskog skloništa.
<BR>&nbsp;&nbsp;&nbsp;&nbsp;&nbsp;Da li su oni... šta? Čekali neki obećani povratak? Olupine sa Marginisa? Beše očigledno da je Velika noga poznavao tuđine, da je možda i radio za njih, učio od njih. Možda su, takođe, ti prvobitni ljudi obožavali svemoćne, bogolike tuđine.
<BR>&nbsp;&nbsp;&nbsp;&nbsp;&nbsp;Preneti to obožavanje tuđina - kada su ovi napustili Zemlju - na predmet koji su ti bogovi posedovali i ostavili ga za sobom, beše lako shvatljiva, prirodna pojava.
<BR>&nbsp;&nbsp;&nbsp;&nbsp;&nbsp;U dalekoj prošlosti Velika noga je, po svoj prilici, sakupio delove i komadiće ostataka svojih bogova i nosio ih sve vreme sa sobom, dok su ga viši oblici ljudskog roda terali sve dublje u šume. Vukao ih je za vreme tog beskrajnog povlačenja koristeći ih verovatno u borbi za opstanak.
<BR>&nbsp;&nbsp;&nbsp;&nbsp;&nbsp;I naravno, plemena koja su posedovala ovo oružje imala su izgleda da produže život. Neka grupa Velike noge koja je obožavala jedan tudinski frižider, ne bi od toga imala puno vajde kada bi se našla pritešnjena i primorana na borbu, pomisli gospodin Ičino, osmehujući se.
<BR>&nbsp;&nbsp;&nbsp;&nbsp;&nbsp;Grejvs je govorio u snu, mumlajući i premećući se po postelji. Gospodin Ičino bacao je povremeno pogled na njega.
<BR>&nbsp;&nbsp;&nbsp;&nbsp;&nbsp;Grejvs bi stekao ime zahvaljujući ovom otkriću. On bi bio taj koji je konačno rasvetlio tajnu Velike noge.
<BR>&nbsp;&nbsp;&nbsp;&nbsp;&nbsp;Gospodin Ičino izvuče film iz Grejvsovog ranca. Celuloidna traka se pretvori u jedan narandžasti plamičak, zahvaćena vatrom, i u tren oka od nje ne ostade nikakvog traga.
<BR>&nbsp;&nbsp;&nbsp;&nbsp;&nbsp;Izneo je cev - kako su samo uspeli da je naprave tako otpornom i dugotrajnom - napolje na čistinu i sada je stajao s njom u studenom zamiranju dana.
<BR>&nbsp;&nbsp;&nbsp;&nbsp;&nbsp;Vreme je proticalo. A onda se oni pojaviše.
<BR>&nbsp;&nbsp;&nbsp;&nbsp;&nbsp;Nije ih bilo mnogo. Šestoro je iskoračilo iz zaklona koju je činila linija crnog drveća i napraviše polukrug oko njega. Gospodin Ičino je imao osećaj da veći broj njih čeka skriven izvan vidokruga, jer je njihovo prisustvo nekako lebdelo u vazduhu.
<BR>&nbsp;&nbsp;&nbsp;&nbsp;&nbsp;U svetlosti koja se prosipala kroz otvorena vrata kolibe mogao je jasno da vidi jednog od njih. Glava mu je izgledala veoma čovekoliko. Zadebljalo čelo koso se spuštalo u raširene nozdrve. Sjaktave, duboko usađene oči hitro su se pomicale, zapažajući sve oko sebe. Pa ipak, stvorenje se kretalo bez straha ili napetosti.
<BR>&nbsp;&nbsp;&nbsp;&nbsp;&nbsp;Masivne, mišićave ruke visile su gotovo do kolena, dok je pogureno prtio napred kroz sneg. Oštra crna dlaka, sjajna na svetlosti iz kolibe prekrivala je čitavo telo izuzev nosa, usta ili obraza. Blago kiselkast životinjski miris osećao se u lakom povetarcu.
<BR>&nbsp;&nbsp;&nbsp;&nbsp;&nbsp;Čekajući u ovom mekom treperenju vazduha, gospodin Ičino se prisetio maglovite doline u Osaka parku, gde su ševe slobodno lepršale krilima i lebdele, cvrkućući. U oku njegove svesti ova bića su se izmešala sa zgurenim prosjacima koji su jeli sasušenu soju i pevali čiri-gan u tesnim zagađenim ulicama. I jedni i drugi bili su odbačeni silom ozbiljnih svetskih poslova; i jedni i drugi ranjivi i u fazi nestajanja.
<BR>&nbsp;&nbsp;&nbsp;&nbsp;&nbsp;Uprkos legendi o Velikoj nozi, gospodin Ičino nije osećao nikakav strah. Obazirao se oko sebe i krećući se polagano i mirno stupao je na ovu neobičnu scenu. Ova stvorenja posedovala su ljudske genitalije, a kada je bacio pogled udesno primetio je ženke s krupnim dojkama. Zaustavili su se na deset metara od njega i čekali. Iako su bili blago pogureni, u njihovom držanju beše izvesnog dostojanstva.
<BR>&nbsp;&nbsp;&nbsp;&nbsp;&nbsp;Ispružio je ruku u kojoj je držao oružje i iskoračio napred. Nisu se ni pomakli. Brižljivo i polako spustio ga je na sneg i odstupio.
<BR>&nbsp;&nbsp;&nbsp;&nbsp;&nbsp;Neka ga uzmu. Bez čvrstih činjeničnih dokaza, Grejvsova priča neće biti prihvaćena, ili će se barem stvari odložiti za neko vreme.
<BR>&nbsp;&nbsp;&nbsp;&nbsp;&nbsp;U suprotnom, nastala bi fanatična potraga za ovim ojađenim fosilima, za Odgovorom, za Putem. Bilo koja vrsta senzacionalističkog skretanja pažnje bila bi pogubna za ova stvorenja. Onog trenutka kada bi Grejvsova cev dospela u civilizaciju, otpočeo bi veliki lov.
<BR>&nbsp;&nbsp;&nbsp;&nbsp;&nbsp;Ovo oružje je bilo konačan dokaz. Ono je bespogovorno povezivalo Veliku nogu s tuđinima.
<BR>&nbsp;&nbsp;&nbsp;&nbsp;&nbsp;Gospodin Ičino im dade znak da ga uzmu.
<BR>&nbsp;&nbsp;&nbsp;&nbsp;&nbsp;Uzmite ga. Vi ste isto toliko usamljeni koliko i ja. Nijedno od nas nema nikakve koristi od čovekove ludosti
<BR>&nbsp;&nbsp;&nbsp;&nbsp;&nbsp;Jedan od njih oklevajući krenu napred. Sagnuo se i pažljivo uzeo oružje u naručje.
<BR>&nbsp;&nbsp;&nbsp;&nbsp;&nbsp;Pogledao je gospodina Ičina očima koje su bleskale u narandžastoj svetlosti kolibe. Načinio je pokret koji je podsećao na klecanje, klanjanje.
<BR>&nbsp;&nbsp;&nbsp;&nbsp;&nbsp;Njegova pratnja ispusti radostan poklič, koji se za trenutak pojačao, a potom utihnuo. Još koji tren su pojali, a zatim ponovo izvedoše onu klecavu kretnju. Potom su se okrenuli i mirno udaljili. U tren oka nestali su između drveća. Gospodin Ičino podiže oči ka nebu. Oblaci su preletali preko zvezda. Između njih uspevao je da opazi belo iskričenje Meseca.
<BR>&nbsp;&nbsp;&nbsp;&nbsp;&nbsp;Tamo gore bio je neko ko je verovatno mogao ovo da vidi, neko uronjen u hladnu električnu memoriju. Da li je taj osećao da su ova deca-preci isto onoliko deo prirode koliko i drveće, vetar?
<BR>&nbsp;&nbsp;&nbsp;&nbsp;&nbsp;Neka idu. Priroda je bezmalo dovršila svoj mlinarski posao, gotovo da ih je sprala s lica Zemlje. Ali ako ništa drugo, barem su mogli da odu dostojanstveno, usamljeni, neviđeni. Svaki divlji stvor imao je pravo da zahteva toliko od ovog sveta.
<BR>&nbsp;&nbsp;&nbsp;&nbsp;&nbsp;Posle dugog vremena, gospodin Ičino se vratio u kolibu, prepuštajući tišinu samoj sebi.
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
