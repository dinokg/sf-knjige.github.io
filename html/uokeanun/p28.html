<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Gornji sprat LMP-a sada je bio operativno područje u potpunosti posvećeno razrešavanju problema zvanog Snark. Brojni hodnici granali su se u saće prenatrpanih kancelarija. Dogodilo se da je Najdžel zalutao tako da je, otvorivši greškom vrata sale za sastanke uznemirio jedan krug ozbiljnih ljudi. Podigli su poglede i kada su ga prepoznali, umusiše se, ali ništa ne rekoše. Tabla iza njih bila je prekrivena neodgonetljivim simbolima. Najdžel klimnu glavom, osmehnu se i izađe.
<BR>&nbsp;&nbsp;&nbsp;&nbsp;&nbsp;Ah, i ovde su bili: Evers i kompanija. Bezimeni popločani hodnici pretvoreni u lavirint od ogledala. Dok je prolazio, zidovi su se mreškali od tečne svetlosti, reagujući na njegovu telesnu temperaturu. Ružičasta arabeska, nalik na larvu, pratila ga je niz hodnik sve do zidova koji su se rascvetavali u prijemni centar opremljen nameštajem prilagođenim ljudskom telu. Najdžel je prepoznao ovaj obrazac i odmah je potražio neupadljiv potpis. Bio je tu, usađen u zlato, smešten u ugao: WmR. Izvodio je uređivanje potpunog ambijenta za dovoljno bogate, dovoljno moćne - da bi im se dodvorio.
<BR>&nbsp;&nbsp;&nbsp;&nbsp;&nbsp;Evers je dakle sada imao tu vrstu prestiža. Zanimljivo. I pored toga što je Snark službeno bio tajna - i to izuzetno poverljiva - Evers ju je ipak koristio kao polugu da bi privukao veću pažnju vlade. Zanimljivo.
<BR>&nbsp;&nbsp;&nbsp;&nbsp;&nbsp;"Doktor Volmsli?" upita ga žena na prijavnici.
<BR>&nbsp;&nbsp;&nbsp;&nbsp;&nbsp;"Gospodin Volmsli."
<BR>&nbsp;&nbsp;&nbsp;&nbsp;&nbsp;"Oh. Dobro. Gospodin Evers će vas primiti za koji časak."
<BR>&nbsp;&nbsp;&nbsp;&nbsp;&nbsp;Najdžel je zastao promatrajući raznobojne zidove i nju. "Odlično." Okrenuo se da bi pažnju usmerio na jedan 3-D, ne osvrćući se na dobro odevenog mladog čoveka koji je sedeo u obližnjoj elastičnoj stolici. Taj čovek uputi Najdželu hitar, naizgled nehatan pogled, a potom se opusti u zaklonu svojih teških očnih kapaka; palčeve je držao zataknute za kaiš, odmah ispod moderno oblikovane gajke. Najdžel je naslućivao da je on Eversov telohranitelj, odabran više za prikazivanje nego zarad pružanja zaštite.
<BR>&nbsp;&nbsp;&nbsp;&nbsp;&nbsp;Najdžel stade da pritiska dugmad daljinskog upravljača 3-D. U mrkoj boji: neizmerne štrčeće gomile smeća; na udaljenom obronku brda jedna sjajna bela tačka fuzionog plamena; u prednjem planu komentatorka, obnažena bezmalo do pojasa, govorila je o troje radnika - kelnera, kako ih je nazvala - koji su upali u dovodne kanale za kružno napajanje gorivom spaljivača. Od njih, naravno, nije ostalo ni traga, te je udes mogao da bude rekonstruisan na osnovu njihovog radnog vremena i približnih položaja u Smetlištu. Fuzioni plamen ih je razložio u atome, a potom su spektrometri mase izdvojili dragocene elemente: fosfor, kalcijum i gvožđe iz večito opstajuće plazme i sačinili cigle. Vodonik, ugljenik i kiseonik postali su gorivo i voda, konačno koristan oblik pogreba za jednog muškarca i dve žene koji su - kako je jedno zvanično lice pretpostavilo - bili pomalo spori tog kritičnog dana, ili pomalo glupi. No, poenta čitave priče beše u isticanju mišljenja da su u pitanju bile sasvim očigledno nevine žrtve. Oni su se zaposlili ovde samo nekoliko nedelja ranije. Bili su viđeni u opasnoj blizini otvora fuzionih odeljaka, gde su povratni udari radijacije i plazme predstavljali stalnu opasnost. I tako - jedna grupa lešinara preturala je po ostacima prošlih decenija u potrazi za trajnim antikama i dragocenim metalima. Radnici na smetlištu nisu imali pravovaljanu zaštitu, ali ko bi organizovao obezbeđenje tako blizu fuzionih baklji? Koliko se još drugih uvuklo u ova zabranjena područja? pitala se komentatorka sumorno. Obrnula se da bi se suočili s kamerom 3-D, nesvesna, tobože, ukrasnih dragulja koji su se njihali pričvršćeni za njene veštački uvećane bradavice. Klateći dragulji svetlucali su plavom i crvenom bojom na 3-D. Mislim da bi sistematsko preoravanje i miniranje ovih brda otkrilo više od sirovih materijala za spaljivanje. Otkrivamo više nego obilato đubre sredine dvadesetog veka. Ne - zastala je, namrštivši se - otkrivamo sebe. Našu pohlepu. Našu žudnju za dekadentnom prošlošću. Koliko ih je umrlo u atomatskim remenima i čeljustima? Smrvljeno i usisano u večne ognjeve? Kamera je prelazila preko razbacanih brda.
<BR>&nbsp;&nbsp;&nbsp;&nbsp;&nbsp;Najdžel zavrte glavom i isključi aparat.
<BR>&nbsp;&nbsp;&nbsp;&nbsp;&nbsp;"Gospodine Volmsli?"
<BR>&nbsp;&nbsp;&nbsp;&nbsp;&nbsp;Prošao je kroz glatka hrastova vrata koja je držao otvorena jedan službenik i rukovao se s Eversom.
<BR>&nbsp;&nbsp;&nbsp;&nbsp;&nbsp;"Obećao sam da ću vam se vratiti", reče Evers. "Sedite." Srdačno se osmehnuo i pošao prema udobnoj stolici odmaknutoj od jednog hrastovog stola.
<BR>&nbsp;&nbsp;&nbsp;&nbsp;&nbsp;"Založio sam se gore", reče Evers. "Za susret sa Snarkom."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ne samo da budem član pratećeg tima - već da stvarno vršim misiju."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Pa, bilo je puno pitanja."
<BR>&nbsp;&nbsp;&nbsp;&nbsp;&nbsp;Najdžel se nasmeja glasom koji je zvučao kao lavež. "Uvek ih ima."
<BR>&nbsp;&nbsp;&nbsp;&nbsp;&nbsp;"Neki ljudi su pitali da li ste još u vrhunskoj letačkoj formi."
<BR>&nbsp;&nbsp;&nbsp;&nbsp;&nbsp;"Redovno odlazim u Hjuston i Ames. Provodim dosta vremena na simulatorima."
<BR>&nbsp;&nbsp;&nbsp;&nbsp;&nbsp;"Je li tako? Kako stoji stvar s rekreativnim vežbanjem?"
<BR>&nbsp;&nbsp;&nbsp;&nbsp;&nbsp;"Planinarenje. Skvoš. Raketobol."
<BR>&nbsp;&nbsp;&nbsp;&nbsp;&nbsp;"Raketobol? Kako se to igra?"
<BR>&nbsp;&nbsp;&nbsp;&nbsp;&nbsp;"Posredi je mešavina odbojke i skvoša. Kratak, čatvrtast reket. Igra se u sobi, odbici od tavanice su dozvoljeni, a morate da vratite loptu prema naspramnom zidu posle svakog odskakanja."
<BR>&nbsp;&nbsp;&nbsp;&nbsp;&nbsp;"Shvatam. Je li brza?"
<BR>&nbsp;&nbsp;&nbsp;&nbsp;&nbsp;"Prilično."
<BR>&nbsp;&nbsp;&nbsp;&nbsp;&nbsp;"Brza kao skvoš?"
<BR>&nbsp;&nbsp;&nbsp;&nbsp;&nbsp;"Ne. Lopta puno odskače."
<BR>&nbsp;&nbsp;&nbsp;&nbsp;&nbsp;"Ne svidam ti se, je li, Najdžele?"
<BR>&nbsp;&nbsp;&nbsp;&nbsp;&nbsp;Najdžel je ćutke sedeo. Lice mu je bilo kao skamenjeno i samo je jedva primetno pomerao stopala na debelom tepihu.
<BR>&nbsp;&nbsp;&nbsp;&nbsp;&nbsp;"Ne mogu da kažem da sam razmišljao o tome."
<BR>&nbsp;&nbsp;&nbsp;&nbsp;&nbsp;"Hajde, hajde." Evers se naže napred, s laktovima na naslonu stolice i sastavljenim šakama.
<BR>&nbsp;&nbsp;&nbsp;&nbsp;&nbsp;"Pa, stvarno ne mogu..."
<BR>&nbsp;&nbsp;&nbsp;&nbsp;&nbsp;"Nastojim da razgovaram s vama na ravnoj nozi."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Ne, ne shvataš."
<BR>&nbsp;&nbsp;&nbsp;&nbsp;&nbsp;Najdžel se zavalio u stolici, prekrstivši noge. "Došao si k meni izrazio želju da sudeluješ u misiji randevua sa Snarkom. Je li tako? Razmislio sam o tome. Pročitao sam tvoj dosije."
<BR>&nbsp;&nbsp;&nbsp;&nbsp;&nbsp;"Založili ste se gore", reče Najdžel ravnim glasom.
<BR>&nbsp;&nbsp;&nbsp;&nbsp;&nbsp;"Tu si prokleto u pravu. To je jedna važna odluka."
<BR>&nbsp;&nbsp;&nbsp;&nbsp;&nbsp;"Jedna od onih koje vi možete da donesete."
<BR>&nbsp;&nbsp;&nbsp;&nbsp;&nbsp;"Ali ne sam."
<BR>&nbsp;&nbsp;&nbsp;&nbsp;&nbsp;"Vi rukovodite ovom operacijom. Vi ste prva sledeća stepenica iznad Nase, stoga..."
<BR>&nbsp;&nbsp;&nbsp;&nbsp;&nbsp;"Stoga ništa. Moram da prihvatam savete stručnjaka ispod sebe, inače nema nikakvog razloga da uopšte budu tu."
<BR>&nbsp;&nbsp;&nbsp;&nbsp;&nbsp;"Pa, onda ih prihvatajte."
<BR>&nbsp;&nbsp;&nbsp;&nbsp;&nbsp;"Ne bi ti se dopalo kada bih to učinio."
<BR>&nbsp;&nbsp;&nbsp;&nbsp;&nbsp;Najdžel napravi grimasu. "Uobičajeni niski udarci, a?"
<BR>&nbsp;&nbsp;&nbsp;&nbsp;&nbsp;"Recimo da su reakcije pomešane."
<BR>&nbsp;&nbsp;&nbsp;&nbsp;&nbsp;"Lepa fraza."
<BR>&nbsp;&nbsp;&nbsp;&nbsp;&nbsp;"Do đavola!" Evers tresnu rukom po naslonu stolice. "Nećeš mi sedeti ovde kao Gari Kuper i u njegovom stilu raskrčiti put kroz čitavu ovu stvar."
<BR>&nbsp;&nbsp;&nbsp;&nbsp;&nbsp;"Ne znam šta hoćete da kažete, ali ako tražite od mene da budem poslušno kuče, onda me stavljate na grdne muke."
<BR>&nbsp;&nbsp;&nbsp;&nbsp;&nbsp;"Najdžele..." Evers se zagleda u svoje šake. "Najdžele, Nasa pamti Ikarus. Oni pamte tvoju privatnu malu igru komunikacije sa Snarkom - baš kao i ja."
<BR>&nbsp;&nbsp;&nbsp;&nbsp;&nbsp;"Mislim da ovo poslednje ne bi trebalo uzimati u obzir. Bio sam u šoku. Moja..."
<BR>&nbsp;&nbsp;&nbsp;&nbsp;&nbsp;"Bićeš u šoku i tamo gore, prilikom susreta sa Snarkom."
<BR>&nbsp;&nbsp;&nbsp;&nbsp;&nbsp;"To je potpuno drugačija stvar."
<BR>&nbsp;&nbsp;&nbsp;&nbsp;&nbsp;"Možda. U tome i jeste problem - u tom možda. Ti si nepouzdan, Najdžele. Ne slediš naređenja."
<BR>&nbsp;&nbsp;&nbsp;&nbsp;&nbsp;"Nisam mašina, to je istina."
<BR>&nbsp;&nbsp;&nbsp;&nbsp;&nbsp;"Eto čemu ti pribegavaš. Toj jebenoj britanskoj rezervisanosti, tim opaskama kojima se ograđuješ od svega oko sebe. Ali ja znam da ti nisi stvarno takav, Najdžele. Profil tvoje ličnosti na osnovu ispitivanja psihotehničara otkriva nešto drugo."
<BR>&nbsp;&nbsp;&nbsp;&nbsp;&nbsp;"A oni bi naravno morali to da znaju."
<BR>&nbsp;&nbsp;&nbsp;&nbsp;&nbsp;"U redu, nisu ni oni savršeni. Ali mora da postoji nešto što bi objasnilo zbog čega se dopadaš tolikom broju ljudi u Nasi. Zbog čega oni prihvataju rizik predlažući te za randevu sa Snarkom."
<BR>&nbsp;&nbsp;&nbsp;&nbsp;&nbsp;"Ah. Znači da je bilo nekih koji su i to učinili."
<BR>&nbsp;&nbsp;&nbsp;&nbsp;&nbsp;"Svakako. Rekao sam da je bilo pomešanih reagovanja, a ne samo jednodušno nepovoljnih."
<BR>&nbsp;&nbsp;&nbsp;&nbsp;&nbsp;"Posle svega što ste rekli i ja se iskreno pitam zbog čega."
<BR>&nbsp;&nbsp;&nbsp;&nbsp;&nbsp;Evers ga je podsmešljivo posmatrao. "Je l' tako? Zbilja?"
<BR>&nbsp;&nbsp;&nbsp;&nbsp;&nbsp;"Pa..." promrmlja nesigurno Najdžel. "Da, da. Tako je."
<BR>&nbsp;&nbsp;&nbsp;&nbsp;&nbsp;"Nemaš jasnu predstavu o tome šta Nasa - ljudi s kojima radiš - misle o tebi?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Odista nemaš. Ne znaš da za njih predstavljaš jedan simbol?"
<BR>&nbsp;&nbsp;&nbsp;&nbsp;&nbsp;"Čega?"
<BR>&nbsp;&nbsp;&nbsp;&nbsp;&nbsp;"Onoga što je bit ovog programa. Ti si bio tamo. Ti si otkrio prvi vanzemaljski artefakt. A sada si član tima koji je otkrio drugi - Snarka."
<BR>&nbsp;&nbsp;&nbsp;&nbsp;&nbsp;"Počinjem da shvatam."
<BR>&nbsp;&nbsp;&nbsp;&nbsp;&nbsp;"To je istina. Nisi to primetio, zar ne?"
<BR>&nbsp;&nbsp;&nbsp;&nbsp;&nbsp;"Mislim da nisam."
<BR>&nbsp;&nbsp;&nbsp;&nbsp;&nbsp;Evers je za trenutak razmišljao, promatrajući Najdžela. "Pretpostavljam da nisi ni mogao."
<BR>&nbsp;&nbsp;&nbsp;&nbsp;&nbsp;Najdžel slegnu ramenima.
<BR>&nbsp;&nbsp;&nbsp;&nbsp;&nbsp;"Moj posao je da vidim stvari na ovaj način", reče Evers. Činilo se da se pribrao. "Ja rukovodim ljudima. A ti si osoba koju upravo sada moram da prozrem."
<BR>&nbsp;&nbsp;&nbsp;&nbsp;&nbsp;"Na koji način?"
<BR>&nbsp;&nbsp;&nbsp;&nbsp;&nbsp;"Nagađanjem i čuđenjem, kako je moj otac imao običaj da kaže."
<BR>&nbsp;&nbsp;&nbsp;&nbsp;&nbsp;"Pitajući me o raketobolu?"
<BR>&nbsp;&nbsp;&nbsp;&nbsp;&nbsp;"Sigurno, zašto da ne? O bilo čemu što bi mi omogućilo da otkrijem kako Najdžel dejstvuje. A dejstvuje prokleto dobro. Ti si pametan, upućen si u tehniku svemirskih letova, poznaješ sisteme cevi i kompjutere, astronomiju - ti si pravi profesionalac. Jedina stvar koju ne razumeš jesu ljudi mog kova."
<BR>&nbsp;&nbsp;&nbsp;&nbsp;&nbsp;"Ljudi vašeg kova?"
<BR>&nbsp;&nbsp;&nbsp;&nbsp;&nbsp;"Rukovodioci."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Pogađač je bolja reč. Profesionalni pogađač."
<BR>&nbsp;&nbsp;&nbsp;&nbsp;&nbsp;"Kako to?" promrmlja Najdžel zainteresovan i protiv volje.
<BR>&nbsp;&nbsp;&nbsp;&nbsp;&nbsp;"Sećaš li se incidenta sa Kineskim okidačem?"
<BR>&nbsp;&nbsp;&nbsp;&nbsp;&nbsp;"Pročito sam Gotlibovu knjigu."
<BR>&nbsp;&nbsp;&nbsp;&nbsp;&nbsp;"Prilično je verodostojna."
<BR>&nbsp;&nbsp;&nbsp;&nbsp;&nbsp;"Trebalo je to da znate. Naprosto uletite u gužvu i prozrete ono što će uslediti."
<BR>&nbsp;&nbsp;&nbsp;&nbsp;&nbsp;Evers klimnu glavom. "Bilo je nagoveštaja. Kinezi su na podmornicama rasporedili jake pešadijske snage. Pretpostavka da će udariti na Australiju ili na bilo koju drugu dostupnu tačku uz pomoć nekog konvencionalnog metoda nije imala smisla."
<BR>&nbsp;&nbsp;&nbsp;&nbsp;&nbsp;"Stoga ste proračunali da smeraju da se tajno iskrcaju na obale Kalifornije."
<BR>&nbsp;&nbsp;&nbsp;&nbsp;&nbsp;"Reći da sam 'proračunao' ne bi sasvim odgovaralo istini. Nagađao sam. Slutio sam da će pokušati da prouzrokuju nuklearni rat uz pomoć valjano plasiranog taktičkog udara i komandoskog prepada, kojim bi ućutkali veze tokom vitalnih dvadeset minuta. Nagađao sam."
<BR>&nbsp;&nbsp;&nbsp;&nbsp;&nbsp;Najdžel klimnu glavom.
<BR>&nbsp;&nbsp;&nbsp;&nbsp;&nbsp;"Pade mi na pamet da ti možda ne ceniš baš mnogo ovaj način razmišljanja."
<BR>&nbsp;&nbsp;&nbsp;&nbsp;&nbsp;Najdžel žmirnu. "Kako vam je to palo na pamet?"
<BR>&nbsp;&nbsp;&nbsp;&nbsp;&nbsp;"Nikada ne izgledaš opušteno kada razgovaraš sa svojim, ah, pretpostavljenima."
<BR>&nbsp;&nbsp;&nbsp;&nbsp;&nbsp;"Hoćete da kažete kad razgovaram s vama?"
<BR>&nbsp;&nbsp;&nbsp;&nbsp;&nbsp;"Između ostalih."
<BR>&nbsp;&nbsp;&nbsp;&nbsp;&nbsp;"Hmmm." Najdžel je pažljivo osmotrio Eversa, a zatim skrenuo pogled u stranu gde je jedan zidni holograf pokazivao svetlucavu skulpturu od ledenog brega oblikovanu Ekhausovim laserom; talasi su joj zapljuskivali podnožje. Najdžel duboko udahnu vazduh i učini se kao da je doneo odluku.
<BR>&nbsp;&nbsp;&nbsp;&nbsp;&nbsp;"Odista nisam", reče on polako, tražeći reči, "ima nečeg otrovnog u načinu na koji radimo stvari, i to je sve."
<BR>&nbsp;&nbsp;&nbsp;&nbsp;&nbsp;"Jaka reč."
<BR>&nbsp;&nbsp;&nbsp;&nbsp;&nbsp;"Prikladna. Ima ovde valjanog sveta, finih pojedinaca. Ali organizacija poseduje vlastite porive i ona staje na put."
<BR>&nbsp;&nbsp;&nbsp;&nbsp;&nbsp;"Na put čega?"
<BR>&nbsp;&nbsp;&nbsp;&nbsp;&nbsp;"Istine. Onoga što ljudi stvarno žele da dobiju od svega ovoga. Setite se, recimo, prvih godina? Spuštanja Apola i svega onoga. Koja je to vrsta genija zahtevala da ščepa najveći događaj prošlog veka - i učini ga dosadnim?"
<BR>&nbsp;&nbsp;&nbsp;&nbsp;&nbsp;"U redu. Znamo da Nasa nije bila niti jeste savršena."
<BR>&nbsp;&nbsp;&nbsp;&nbsp;&nbsp;"Nije samo Nasa u pitanju. To se uvek dešava kada ljudi poriču vlastite unutrašnje vizije. Ili na neispravan način komuniciraju s njima."
<BR>&nbsp;&nbsp;&nbsp;&nbsp;&nbsp;"Organizacija je nemoguća bez komromisa", reče Evers mreškajući mrežu bora oko svojih očiju u izrazu blage veselosti.
<BR>&nbsp;&nbsp;&nbsp;&nbsp;&nbsp;"Razumem", reče Najdžel odmereno. "Ali izgleda da je meni suđeno da ulećem u situacije u kojima ne mogu da vidim motivaciju..."
<BR>&nbsp;&nbsp;&nbsp;&nbsp;&nbsp;"Hoćeš li da kažeš da je Nasa upropastila stvar sa Snarkom?"
<BR>&nbsp;&nbsp;&nbsp;&nbsp;&nbsp;"Bili ste na putu da to učinite. Vaša poruka Snarku bila je tragična."
<BR>&nbsp;&nbsp;&nbsp;&nbsp;&nbsp;"Verovatno. Ali to je bilo zbog toga što nismo imali tvoju saradnju."
<BR>&nbsp;&nbsp;&nbsp;&nbsp;&nbsp;"Meni je izgledalo da niste bili raspoloženi za nju."
<BR>&nbsp;&nbsp;&nbsp;&nbsp;&nbsp;"Moraš da shvatiš gde me vodi put odavde, Najdžele", promrmlja Evers pogurivši se napred.
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Ja spadam u one ljude koji su ono što jesu zbog onoga što su uradili. Moja karijera pre Kineskog okidača bila je prilično krivudava. Naravno, bacio sam pogled na proračune obaveštajne službe - svi su to činili. Do đavola, kladim se da je masi tipova prošlo kroz glavu da kosooki možda kriju džokera u palubi. Ali jedno je nagađati, a sasvim drugo delati."
<BR>&nbsp;&nbsp;&nbsp;&nbsp;&nbsp;"U tom pogledu ćemo se zasigurno složiti."
<BR>&nbsp;&nbsp;&nbsp;&nbsp;&nbsp;"Dobro je. Ti si učinio nešto slično na Ikarusu."
<BR>&nbsp;&nbsp;&nbsp;&nbsp;&nbsp;"Sa osrednjim rezultatima."
<BR>&nbsp;&nbsp;&nbsp;&nbsp;&nbsp;"Dabome, ali si sledio svoj nos jer si tako morao. To poštujem. Ja sam rizikovao, naredivši dubinsko bombardovanje onih podmornica i pokazalo se da sam bio u pravu."
<BR>&nbsp;&nbsp;&nbsp;&nbsp;&nbsp;"Stoga je komandant Starok mogao da postane nacionalni heroj..."
<BR>&nbsp;&nbsp;&nbsp;&nbsp;&nbsp;"Da. Pa, znaš..." Slegnuo je ramenima. "Gotlib je to, ipak, bukvalno shvatio."
<BR>&nbsp;&nbsp;&nbsp;&nbsp;&nbsp;"Dobro ste gurali u vladi."
<BR>&nbsp;&nbsp;&nbsp;&nbsp;&nbsp;"Kako-tako. Ona mala avantura, još dok sam bio podsekretar - znaš, 1997, kada sam slomio kičmu kartelu metalaca - stvorila mi je više neprijatelja no što sam očekivao." Zastao je i učinilo se da se izvukao iz privatnog raspoloženja, jer je odjednom ispravio telo, dok se elastična stolica pomerila da bi mu se bolje prilagodila. "Ali sada sam ponovo na starom putu. Naviše. I ja sam neka vrsta otpadnika, Najdžele. Pretpostavljam da si me shvatio."
<BR>&nbsp;&nbsp;&nbsp;&nbsp;&nbsp;"To mogu da razumem. Nikada nisam rekao da vas ne poštujem."
<BR>&nbsp;&nbsp;&nbsp;&nbsp;&nbsp;"Ne, nisi. Ali najposle", zakikotao se, "ja to nikad nisam od tebe ni tražio."
<BR>&nbsp;&nbsp;&nbsp;&nbsp;&nbsp;"Pretpostavljam", procedi Najdžel obazrivo, "da nas dvojica naprosto gajimo različita osećanja o tome kako bi organizacije trebalo da budu korišćene."
<BR>&nbsp;&nbsp;&nbsp;&nbsp;&nbsp;"Dabome. Tamo odakle potičem, Najdžele, blizu Mobila, kruži jedna stara priča. U davnoj prošlosti, kada je Jug bio zaostao, bilo je puno međurasnih problema. Jedan čovek sa Severa, koji je došao dole da sređuje stvari, upitao je nekog mog rođaka da li mora da pazi šta će govoriti u korist crnaca, budući da živi dole i imajući u vidu stav politike i tako dalje."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Moj rođak se za trenutak zamislio, a onda rekao: "Ma ne, ne moramo da pazimo šta govorimo. Moramo samo da pazimo šta mislimo."
<BR>&nbsp;&nbsp;&nbsp;&nbsp;&nbsp;Najdžel prsnu u smeh. "Shvatio sam poentu", reče on osmehujući se.
<BR>&nbsp;&nbsp;&nbsp;&nbsp;&nbsp;"Mogu da ti kažem da si ćaknut na pravi način. Sve što ti velim jeste da se druženje sa Nasom isplati - ali pri tom ne moraš da paziš šta misliš, ne ako si obazriv. Stvari ne stoje tako loše." Srdačno je pogledao Najdžela. "Do sada sam krčio sebi put braneći Zapad, Najdžele, a na isti taj način doživljavam i ovu misiju. Do đavola, jedina je razlika što ćemo u ovom slučaju možda braniti celu planetu."
<BR>&nbsp;&nbsp;&nbsp;&nbsp;&nbsp;"Hmmm."
<BR>&nbsp;&nbsp;&nbsp;&nbsp;&nbsp;"U redu, moguće je da grešim." Odmahnuo je rukom. "Nećemo se svađati. Moglo bi se reći da mi je danas spala koprena sa očiju, tako da sam mogao da vidim kojoj sorti ljudi pripadaš i to me je uspokojilo. Ti si astronaut vrhunske klase, najbolji i najstariji koga imamo. Ta britanska crta koju nosiš u sebi - to je od velike pomoći nama Amerikancima, znaš. Velika pomoć. To će se pokazati veoma korisnim kada poguram ovu stvar."
<BR>&nbsp;&nbsp;&nbsp;&nbsp;&nbsp;"Znači staćete iza mene."
<BR>&nbsp;&nbsp;&nbsp;&nbsp;&nbsp;"Svakako." Evers se opusti. "Upravo sam odlučio: hoću da imam gore jednog momka koga razumem. Imam predosećaj da nas Snark neće baš zasuti upozorenjima pre no što odluči da priđe Zemlji - verovatno sa sasvim određenim ciljem, da se uveri da nismo u stanju da pripremimo valjan odbrambeni sistem. Stoga ćemo se, u tom slučaju, naći u velikoj gužvi i neće biti vremena za previše priče između nas. Ne tražim da se složiš sa mnom, ali ja moram da te razumem, kako bih tačno znao šta mi govoriš kada tvoj glas dopre preko zvučnika."
<BR>&nbsp;&nbsp;&nbsp;&nbsp;&nbsp;Najdžel je klimao glavom. Evers ustade pružajući mu ruku. Sijao je od sreće. "Drago mi je da smo ovako razgovarali, Najdžele."
<BR>&nbsp;&nbsp;&nbsp;&nbsp;&nbsp;Dopustio je da mu tajnovit osmeh izbrazda lice kada se uputio niz lavirintski hodnik duginih boja. Kada se sve uzme u obzir, stvar je dobro prošla i njegovo prethodno čeprkanje po Eversovoj prošlosti urodilo je plodom. Najdžel ni za trenutak nije poverovao da je video Eversovo jezgro, bilo mu je jasno da je postojao još jedan sloj, dakako, dublji od ispraznog birokratskog sjaja. Evers je, vrlo verovatno, mislio da je lik zavičajnog dobrog dečka iz susedstva pravi Evers: ukoliko provedete dovoljno vremena uvežbavajući jednu ulogu, postajete tačno to. No, Nejdžel je naslutio nešto dalje i dublje. Unutar svakog britkog rukovodioca izgleda da je počivala senka ambicioznog dečaka, a ispod toga pomaljalo se ono što je tog dečka nagnalo da stupi na prvu stepenicu. Drago mi je da smo ovako razgovarali, Najdžele. Jasan znak da je Evers sada o njemu razmišljao kao o savezniku, timskom igraču koji radosno podupire Eversa u njegovom narednom skoku naviše. Hoću da imam gore jednog momka koga razumem. Drago mi je da smo ovako razgovarali. Ali Evers je zapravo razgovarao sam sa sobom.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
