<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;On i Aleksandrija uzleteli su tri dana kasnije. Znatno ranije su rezervisali karte, kako bi obezbedili let iznad polova; ponovo su ušli u atmosferu kao plamteća ružičasta linija koja para nebo iznad Atlantika.
<BR>&nbsp;&nbsp;&nbsp;&nbsp;&nbsp;U Engleskoj su stvari nešto bolje stajale nego za vreme njihove poslednje posete, pre nekoliko godina. Oko pulta za prijem prtljaga motalo se svega nekoliko prosjaka u pohabanoj odeći, a činilo se da poseduju valjane dozvole. Najveći deo terminala beše osvetljen, iako ne i zagrevan. Njihov helikopter, koji je saobraćao na linijama za južne delove zemlje, slobodno se uzdigao u pojas studenih vetrova uz obavezno klepetanje elise. Ugljeni dim zaklanjao je panoramu Londona.
<BR>&nbsp;&nbsp;&nbsp;&nbsp;&nbsp;Bez teškoća su stigli do odredišta: dobro očuvane engleske krčme, stare otprilike trista pedeset godina, koja je bila primerno vođena i bezbedna. Tu su proveli Božić, zaštićeni od rušilačkih vetrova. Sledećeg dana iznajmili su vodiča i limuzinu i posetili Stounhendž.
<BR>&nbsp;&nbsp;&nbsp;&nbsp;&nbsp;Najdžel je shvatio da ga je taj događaj na neobičan način uzbudio. Otkako se država u kojoj je bio socijalni osiguranik pretvorila u državu kojoj je rekao zbogom, jedva da se u duši još osećao Englezom. Ovi masivni štrčeći stubovi, međutim, kazivali su mu stvari o jednoj drugačijoj Engleskoj. Temeljni kamenovi bili su tako čudesno poređani, a nebeski kompjuter do te mere tačan, da je osetio srodstvo s ljudima koji su to sagradili. Rinuli su te sure stene u satni mehanizam neba, da bi ga bolje razumeli. Već duže vreme Novi sinovi su isticali panteističku crtu Druida koji su, prema popularnom verovanju, bili graditelji ove gomile kamenja, nikada ne pominjući ostatak - da to nisu bili ljudi koji su slepo sledili tuđe ideje.
<BR>&nbsp;&nbsp;&nbsp;&nbsp;&nbsp;Najdžel je bacio pogled na drum gde je jedna grupa bioinženjerisanih šimpanza otklanjala štete od poplava. Zarivali su specijalne lopate i izbacivali mulj i do trideset metara daleko samo u jednom izmahu. Aleksandrija je stajala pored njega odsutno grickajući nokte: evolucione ostatke životinjskih kandži. Stresao se i poveo je natrag u krčmu.
<BR>
<BR>&nbsp;&nbsp;&nbsp;&nbsp;&nbsp;Pariz je delovao depresivno. Drugi dan smrzavanja u zamračenom hotelu okončao se isključenjem vode za ceo grad - do kraja nedelje.
<BR>&nbsp;&nbsp;&nbsp;&nbsp;&nbsp;Kupole zadovoljstva u Saudijskoj Arabiji behu prepune sveta. Skulptori oblaka leteli su preko pustinje vajajući erotične bele džinove, koji su se neprestano uvijali u bezbrojnim orgazmima.
<BR>&nbsp;&nbsp;&nbsp;&nbsp;&nbsp;Iznad Južne Afrike predstava je bila znatno skromnija. Predveče su se pojavili zadrigli uglednici, zborani finansijski baroni, da bi za vreme obeda uživali u orkestriranim vremenskim pojavama. Najdžel i Aleksandrija posmatrali su vibrirajuću dugu koja je uokviravala purpurne munje, dok su se oblaci kretali sa svečanom gracioznošću, dostojnom viktorijanskog kraljevskog veličanstva.
<BR>
<BR>&nbsp;&nbsp;&nbsp;&nbsp;&nbsp;U jednom restoranu u Brazilu, Aleksandrija mu skrenu pažnju: "Pogledaj. Ono tamo je jedan od ljudi s kojima pregovaramo o vazduhoplovnoj liniji."
<BR>&nbsp;&nbsp;&nbsp;&nbsp;&nbsp;"Koji?"
<BR>&nbsp;&nbsp;&nbsp;&nbsp;&nbsp;"Onaj zdepasti čovek. Naočari sa iskošenim sočivima. Široka košulja. Kratak sako s naglašenim rubovima. Kako..."
<BR>&nbsp;&nbsp;&nbsp;&nbsp;&nbsp;"Dobro je, vidim ga."
<BR>&nbsp;&nbsp;&nbsp;&nbsp;&nbsp;Uputila mu je pogled. "Zbog čega se smejuljiš?"
<BR>&nbsp;&nbsp;&nbsp;&nbsp;&nbsp;"Nemam to tvoje oko za odeću. Odista nikad ne zapažam te stvari." Pružio je ruku i dohvatio njen dlan. "Ponovo si ona moja stara."
<BR>
<BR>&nbsp;&nbsp;&nbsp;&nbsp;&nbsp;Nisu mogli da vide veliki deo planete. U ogromnim područjima, lišenim energetskih izvora ili industrije, beli čovek neminovno je bio neprijatelj, decoubica, lopov; politika u poslednjih trideset godina doprinela je tome. Na Šri Lanki otišli su nedaleko od hotela da ručaju. Tek što su prionuli na jelo s karijem, gunđanje i rastuća napetost u restoranu isterali su ih na smrdljivu ulicu. Pokupio ih je jedan taksi koji je tuda prolazio i vratio ih u hotel. Odatle su smesta otišli na aerodrom, a potom u Australiju.
<BR>
<BR>&nbsp;&nbsp;&nbsp;&nbsp;&nbsp;Pekli su se na polinezijskom pesku kada je njegov prijemnik zazvrčao. Bio je to Labkin. Prenosio mu je Ičinove poruke u vezi s radarskom poterom. Uhvatili su jedan odraz cilja na radarskom ekranu. Bio je veći od dva klika i obrtao se. Predstojao mu je randevu s Venerom u roku od jedanaest dana, ukoliko ne ubrza kretanje. Labkina je zanimalo može li se Najdžel vratiti na vreme, kako bi rukovodio timom u Mejn Beju. Odgovorio je da će porazmisliti o tome.
<BR>
<BR>&nbsp;&nbsp;&nbsp;&nbsp;&nbsp;Šetajući stazom kroz prirodu nadomak Kjota, Aleksandrija se iznenada ispovraćala u jarak. Dvodnevna biopsija nije otkrila nikakve promene njenog stanja u odnosu na analize od pre tri meseca. Svi sistemi u organizmu delovali su stabilno.
<BR>&nbsp;&nbsp;&nbsp;&nbsp;&nbsp;Njen džepni signalni uređaj nije davao glasa od sebe. Najdžel je proverio aparat ugrađen u lobanju. Bio je aktivan. Na naredbu je reagovao zvukom. Aleksandrija naprosto nije bila dovoljno bolesna da bi ga aktivirala.
<BR>&nbsp;&nbsp;&nbsp;&nbsp;&nbsp;Narednog dana osećala se bolje. Sutradan joj se vratio apetit. Otišli su na izlet. Kada je po povratku zaspala, Najdžel je telefonirao i otkazao ostatak njihovih rezervacija. Uspostavio je kontakt sa Hafmanom; lice tog čoveka na ekranu izgledalo je kao treperava maska. Hafman je smatrao da je Aleksandriji potreban odmor u blizini kuće.
<BR>&nbsp;&nbsp;&nbsp;&nbsp;&nbsp;Ukrcali su se u prvi mlaznjak za Kaliforniju i u visokom luku poleteli preko bledog Pacifika.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
