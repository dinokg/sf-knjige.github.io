<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Nakon tri sata, kada je ispraznio šaržer svoje kamere i osetio da ga savlađuje umor, uputio se nazad. Raspored hodnika bio je jednostavan: racionalna planirana mreža sferičnih omotača međusobno gusto isprepletenih, tako da nije imao teškoća u pronalaženju puta napolje.
<BR>&nbsp;&nbsp;&nbsp;&nbsp;&nbsp;"Ponovo sam u kabini", rekao je, uzdahnuvši iscrpljeno.
<BR>&nbsp;&nbsp;&nbsp;&nbsp;&nbsp;"Tako ti boga, gde si se deo, Najdžele? Toliki sati bez ijednog signala... Umalo nisam krenuo unutra da te tražim."
<BR>&nbsp;&nbsp;&nbsp;&nbsp;&nbsp;"Bilo je dosta toga da se vidi."
<BR>&nbsp;&nbsp;&nbsp;&nbsp;&nbsp;"Hjuston navaljuje da te čuje - oni su potpuno izvan sebe - stoga počni da pričaš."
<BR>&nbsp;&nbsp;&nbsp;&nbsp;&nbsp;Podrobno im je saopštio sve, opisujući male mrežasto raspoređene prostorije koje su mogle biti odeljci za spavanje, mesta nalik na auditorije, tavanice sa poigravajućom svetlošću, sve sličnosti koje je uspeo da uoči.
<BR>&nbsp;&nbsp;&nbsp;&nbsp;&nbsp;I jednu izrazitu neobičnost: mesta obložena beskrajno slojevitom zelenom opnom, koja se nije raspršivala u vakuumu oko sebe već se mreškala dok je on prolazio; prostorije koje su naizgled menjale dimenzije dok ih je posmatrao; jedno mesto koje je slalo jake vibracije čak i kroz njegovo svemirsko odelo.
<BR>&nbsp;&nbsp;&nbsp;&nbsp;&nbsp;"Da li je bilo kakvog osvetljenja?" upita Dejv.
<BR>&nbsp;&nbsp;&nbsp;&nbsp;&nbsp;"Nikakvog, koliko sam mogao da vidim."
<BR>&nbsp;&nbsp;&nbsp;&nbsp;&nbsp;"Pre nekoliko sati uhvatili smo moćan radio-signal", reče Dejv. "Pomislili smo da to ti pokušavaš da nam se javiš iznutra."
<BR>&nbsp;&nbsp;&nbsp;&nbsp;&nbsp;"Ne", reče Najdžel. "Nisam mogao da dobijem Lena ili bilo koga drugog na prijemniku mog svemirskog odela, te sam ga naprosto spakovao i stao da razgledam unaokolo."
<BR>&nbsp;&nbsp;&nbsp;&nbsp;&nbsp;"Taj signal nije bio na našoj dogovorenoj frekvenciji", reče Len.
<BR>&nbsp;&nbsp;&nbsp;&nbsp;&nbsp;"Propustili smo da ga zabeležimo - trajao je samo oko jedan sekund, a sve naše nadziranje je smešteno na telemetrijskim trakama", reče Dejv.
<BR>&nbsp;&nbsp;&nbsp;&nbsp;&nbsp;"Nije važno", reče Len. "Slušaj, Najdžele, je li tamo sve pusto? Nema nikakvnh znakova nečijeg prisustva?"
<BR>&nbsp;&nbsp;&nbsp;&nbsp;&nbsp;Najdžel je oklevao. Bilo je stvari koje je želeo da im kaže, stvari koje je dole osetio. Ali kako da im to saopšti? Tamo na Zemlji zahtevali su samo činjenice.
<BR>&nbsp;&nbsp;&nbsp;&nbsp;&nbsp;Najdžel iznenada vide sebe samog kako tumara onim čudnim dugačkim hodnicima. Ona lopta. Ono šumljenje. Da li je možda slučajno nešto aktivirao?
<BR>&nbsp;&nbsp;&nbsp;&nbsp;&nbsp;"Najdžele?"
<BR>&nbsp;&nbsp;&nbsp;&nbsp;&nbsp;"Mislim da je pusto već dugo. Unutra postoje velike otvorene komore čiji se zidovi pružaju stotinama metara. Mora da se nešto nalazilo u njima - možda voda ili hrana..."
<BR>&nbsp;&nbsp;&nbsp;&nbsp;&nbsp;"Ili mašine? Gorivo?" reče Len.
<BR>&nbsp;&nbsp;&nbsp;&nbsp;&nbsp;"Moguće. Ma šta da se tamo nalazilo, iščezlo je. Ako je posredi bila nekakva tečnost, verovatno je isparila kada se otvorila rupa."
<BR>&nbsp;&nbsp;&nbsp;&nbsp;&nbsp;"Da", reče Dejv, "to je moglo da proizvede onaj kometski pramen, bakljasti rep."
<BR>&nbsp;&nbsp;&nbsp;&nbsp;&nbsp;"Mislim da je tako. To i atmosfera koja je prodrla kroz napuklinu. Unutra je puno nereda - stvari koje su strgnute sa zidova, razbacane unaukolo, neki komadi u obliku mačeta u hodnicima, koje koje su mogle proizvesti stvari koje su tuda proletele. Pokupio sam neke od manjih predmeta koji su ležali razbacani unaokolo i izneo ih napolje."
<BR>&nbsp;&nbsp;&nbsp;&nbsp;&nbsp;Jedno vreme niko nije izustio ni reči. Najdžel je položio ruku na obližnji zid kabine osećajući njegovu celovitost. Prešao je pogledom preko uglačanog kamenog ispusta i suočio se sa problemom koji je stajao pred njim. Bilo je to nešto što je mogao držati na dlanu i okretati ga, posmatrajući kako male pljosnate površine hvataju svetlost, baš kao što je jednom video Ikarus kako bešumno klizi prema Zemlji, brzinom od trideset kilometara u sekundi, Lena i sebe koji presreću tu sunovraćujuću planinu, nanose joj sudbonosan udarac i jure natrag u bazu. To je bio jasan problem, s lakim rešenjima, ali sada se naglo izrodio i izmakao im, bivajući zamenjen drugačijom, mračnom vizijom koja se polagano uobličavala, poprimajući jasne konture u njegovoj svesti...
<BR>&nbsp;&nbsp;&nbsp;&nbsp;&nbsp;Neposredno pre no što je ušao u pramenove prašine, dok mu se Len još nalazio u vidokrugu Najdžel je osmotrio najistaknutije zvezde kako bi odredio inerciju svog kružnog kretanja. Bio je to jednostavan proces, lako izvodljiv u datom vremenu. Pre no što je pomerio teleskop s otvora uhvatio je okom jednu tačku svetlosti i usredsredio se na nju. Preobrazila se u ravan disk plave i bele boje, i on je shvatio da gleda Zemlju. Krug bez ikakvih izrazitih crta, celovit i vedar. Usamljen. Meta, nesvesna da je to. Njena glatka postojana krivina doprinosila je da izgleda ubedljivija od mrlje na pozadini zvezdanog neba; ne, to je bio centar. Jedna rupa kroz koju se točila svetlost poreklom s druge strane vaseljene. Celovita. Dugo nije mogao da odvoji pogled od nje.
<BR>&nbsp;&nbsp;&nbsp;&nbsp;&nbsp;Dejvov glas se probio kroz krčanje statičkog elektriciteta: "Pa, daćemo ti vremena za još jedan izlet unutra, Najdžele. Izvuci odande sve što možeš, načini još fotografskih snimaka. Potom ti i Len možete da izvedete randevu, udaljite se od Jajeta i..."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ne. Nećemo da aktiviramo Jaje, je li tako Len?"
<BR>&nbsp;&nbsp;&nbsp;&nbsp;&nbsp;"Najdžele..." zaustio je Dejv, a onda zamukao.
<BR>&nbsp;&nbsp;&nbsp;&nbsp;&nbsp;"Ne znam", reče Len. "Šta imaš na umu?"
<BR>&nbsp;&nbsp;&nbsp;&nbsp;&nbsp;"Zar ne shvataš da ovo menja sve?"
<BR>&nbsp;&nbsp;&nbsp;&nbsp;&nbsp;"Pitam se da li je tako", reče Len zamišljeno. "Pokušavamo da spasemo milione života, Najdžele. Kada Ikarus udari, slistiće dobar komad teritorije, podići će zemlju i prašinu u vazduh i verovatno promeniti klimu. čini mi se..."
<BR>&nbsp;&nbsp;&nbsp;&nbsp;&nbsp;"Ali neće! Sada više ne, u svakom slučaju. Kako ne shvataš, Ikarus je šupalj. On je samo delić one mase koju smo uzimali u obzir. Kada stigne do Indije udariće, dabome, prilično jako, ali nema govora o katastrofi koju smo predvideli."
<BR>&nbsp;&nbsp;&nbsp;&nbsp;&nbsp;Len reče: "Možda i ima nečeg u tome."
<BR>&nbsp;&nbsp;&nbsp;&nbsp;&nbsp;"Mogu da izračunam zapreminu preostalog kamena..."
<BR>&nbsp;&nbsp;&nbsp;&nbsp;&nbsp;"Najdžele, razgovarao sam s nakim ljudima ovde u Hjustonu. Počeli smo da vršimo nove proračune dinamike sudara i putanje čim si otkrio da je jezgro šuplje. Ubrzo ćemo imati rezultate. Ali dok se ne dogodi, želim naprosto da porazgovaram s tobom o svemu ovome." Dejv je zastao.
<BR>&nbsp;&nbsp;&nbsp;&nbsp;&nbsp;"Izvoli."
<BR>&nbsp;&nbsp;&nbsp;&nbsp;&nbsp;"Čak i ako Ikarusova masa iznosi deseti deo onog što smo prvobitno mislili, dejstvo energije njenog udara i dalje će biti hiljadu puta jače od erupcije vulkana Krakatau. Pomisli na ljude u Bengalu."
<BR>&nbsp;&nbsp;&nbsp;&nbsp;&nbsp;"Na ono što je od njih ostalo", reče Len. "Ciklusi gladi već su pomorili milione, a ističe godina dana otkako su počeli da se iseljavaju iz ugrožene zone. Otkako je indijska vlada pala, niko ne zna broj duša o kojima govorimo, Dejv."
<BR>&nbsp;&nbsp;&nbsp;&nbsp;&nbsp;"Tako je. Ali ako ne mariš za njih, Len, pomisli na prašinu koja će biti odbačena u gornje delove atmosfere. To bi moglo samo po sebi da prouzrokuje novo Ledeno doba."
<BR>&nbsp;&nbsp;&nbsp;&nbsp;&nbsp;Najdžel je upravo završio sa žvakanjem štangle koncentrata hrane. Osećao je neobičan zamor od lebdenja; telo mu je u isti mah bilo opušteno i slabo. Stimulativna sredstva koja je uzeo održavala su ga u budnom stanju, ali nisu uspevala da odagnaju malaksalost koja mu je strujala kroz ruke i noge.
<BR>&nbsp;&nbsp;&nbsp;&nbsp;&nbsp;"Ne želim da ih ubijem, Dejv", reče Najdžel. "Prestani da budeš melodramatičan. Moramo, međutim, priznati da od ove relikvije možemo naučiti ponešto, što zavređuje jedan broj ljudskih života."
<BR>&nbsp;&nbsp;&nbsp;&nbsp;&nbsp;"Šta predlažeš, a? Kakav je tvoj genijalni plan?"
<BR>&nbsp;&nbsp;&nbsp;&nbsp;&nbsp;"Da ostanemo ovde još nedelju dana, deset dana, te da poskidamo unutra sve što se da poskidati. Tvoje bi bilo da nam dostaviš dodatnu vodu i vazduh - upotrebi jedan od onih automatskih presretača koji upravo sada nose bojeve glave. Na vreme ćemo se udaljiti od Ikarusa kako bi ostali presretači mogli da ga pogode, a takođe ćemo upotrebiti i Jaje."
<BR>&nbsp;&nbsp;&nbsp;&nbsp;&nbsp;"Zvuči ostvarljivo", rače Len, a Najdžel oseti napetost iščekivanja. On je naumio to da uradi; nisu mogli da ga odbiju.
<BR>&nbsp;&nbsp;&nbsp;&nbsp;&nbsp;"Znaš i sam da presretači nisu pouzdani u takvom oblaku prašine - uostalom zbog toga ste vas dvojica sada tu gde ste. A što je manje rastojanje od Zemlje na kome ćemo gađati Ikarus, utoliko će biti manja šansa da ispravimo grešku u poslednjem trenutku. Ako se u zadnji čas nešto izjalovi, tresnuće u nas."
<BR>&nbsp;&nbsp;&nbsp;&nbsp;&nbsp;"Vredi rizikovati, Dejv", reče Len.
<BR>&nbsp;&nbsp;&nbsp;&nbsp;&nbsp;"I ti se odista slažeš s njim, Len? Nadao sam se..."
<BR>&nbsp;&nbsp;&nbsp;&nbsp;&nbsp;"I mi gajimo nade", reče Najdžel u iznenadnom naletu oduševljenja. "Nade da ovde možemo naučiti nešto što bi izvuklo ljudsku rasu iz haosa u kome se nalazi. Neki novi fizički princip, nekakav izum koji bi mogao da proizađe iz svega ovoga. Bića koja su sagradila ovo su iznad nas, Dejv. Dovoljno je videti te razmere... Ulazi i hodnici su veliki, široki."
<BR>&nbsp;&nbsp;&nbsp;&nbsp;&nbsp;"Toliki rizik, Najdžele! Ako Jaje zakaže i..."
<BR>&nbsp;&nbsp;&nbsp;&nbsp;&nbsp;"Moramo da ga prihvatimo."
<BR>&nbsp;&nbsp;&nbsp;&nbsp;&nbsp;"...ako vam pošaljemo ljude da obave taj posao. Vi ste sada..."
<BR>&nbsp;&nbsp;&nbsp;&nbsp;&nbsp;Najdžel se čudio otkuda to da Dejv deluje tako smireno u ovom času. Možda su mu naložili da se ponaša hladnokrvno i da više ne izaziva sudbinu. Pitao se šta njegovi roditelji misle o ovome, o njegovom zauzimanju za istraživanja po cenu ljudskih života. Da li uopšte znaju nešto o tome? Nasa je verovatno prekinula objavljivanje vesti čim su shvatili da su stvari krenule naopako; ovo više nije bila herojska misija spasavanja ljudskih života. Primetio je da mu ruke podrhtavaju.
<BR>&nbsp;&nbsp;&nbsp;&nbsp;&nbsp;"Pričekajte malo, pričekajte", reče Dejv. "Nisam imao nameru da vas na ovaj način remetim, momci. Svi mi znamo da vi radite ispravno." Zastao je usred tihog brujanja statičkog elektriciteta, kao da postrojava svoje reči. "Nešto novo je, međutim, stupilo na scenu. Upravo su mi dostavili svežu, kompjuterski izrađenu putanju za Ikarusovu smanjenu masu. Pojavljuje se jedna razlika i to velika."
<BR>&nbsp;&nbsp;&nbsp;&nbsp;&nbsp;"Kako to?" reče Najdžel.
<BR>&nbsp;&nbsp;&nbsp;&nbsp;&nbsp;"Ako se sećate, on treba da stigne do vrha atmosfere pod prilično kosim uglom. S manjom masom, međutim, malko će poskočiti. Ne mnogo, ali dovoljno. Odskočiće poput ravnog kamena na površini bare, a onda će potonuti. To će ga uputiti podalje od indijskog potkontinenta i pomeriti mesto udara ka zapadu."
<BR>&nbsp;&nbsp;&nbsp;&nbsp;&nbsp;Najdžel je osetio kako ga iz stomaka podilaze žmarci straha i zabrinutosti.
<BR>&nbsp;&nbsp;&nbsp;&nbsp;&nbsp;"U Okean?"
<BR>&nbsp;&nbsp;&nbsp;&nbsp;&nbsp;"Da. Otprilike dve stotine kilometara od obale."
<BR>&nbsp;&nbsp;&nbsp;&nbsp;&nbsp;Mogući ishod ove promene prestravio ga je. Sudar sa okeanom daleko je opasnji. Umesto da raspe energiju rijući površinu stene, Ikarus bi sa dna okeana podigao ogroman gejzir pare. Mlaz pare bi se velikom brzinom raširio preko gornjih slojeva atmosfere, ostavivši planetu obavijenu oblacima, izazvavši velike oluje širom jednog takvog sveta bez sunca. Na taj način pokrenut talas plime zbrisao bi svaki priobalni grad na Zemlji i najveći deo civilizacije nestao bi u roku od nekoliko sati.
<BR>&nbsp;&nbsp;&nbsp;&nbsp;&nbsp;"Jesu li oni sigurni u to?" reče Len.
<BR>&nbsp;&nbsp;&nbsp;&nbsp;&nbsp;"Onoliko sigurni koliko mogu biti", reče Dejv. Nešto zavijeno u njegovom glasu prenulo je Najdžela iz razmišljanja.
<BR>&nbsp;&nbsp;&nbsp;&nbsp;&nbsp;"Isključi Hjuston za trenutak, Len", reče on. "Svakako. Evo. O čemu je reč?"
<BR>&nbsp;&nbsp;&nbsp;&nbsp;&nbsp;"Kako možemo da znamo da Dejvid ne laže?"
<BR>&nbsp;&nbsp;&nbsp;&nbsp;&nbsp;"Oh... mislim da nikako ne možemo."
<BR>&nbsp;&nbsp;&nbsp;&nbsp;&nbsp;"Čini se pomalo čudnim. Velika stena poskakuje na vrhu atmosfere - jedan od astrofizičara spomenuo je to u razgovorima sa nama, ali je, takođe, rekao da se to ne može dogoditi s masom koju ima Ikarus."
<BR>&nbsp;&nbsp;&nbsp;&nbsp;&nbsp;"A šta se događa sa desetinom te mase?"
<BR>&nbsp;&nbsp;&nbsp;&nbsp;&nbsp;"Ne znam. Ah - do đavola! - to je ključno."
<BR>&nbsp;&nbsp;&nbsp;&nbsp;&nbsp;"Udar u okean... Ako se to dogodi, milijarde ljudi..."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Znaš... mislim da ne bih želeo..."
<BR>&nbsp;&nbsp;&nbsp;&nbsp;&nbsp;"Ni ja." Najdžel je zastao. Nešto mu je golicalo svest.
<BR>&nbsp;&nbsp;&nbsp;&nbsp;&nbsp;"Čekaj malo", reče on. "Ima tu nešto čudno. Ova stena je šuplja što je čini lakšom."
<BR>&nbsp;&nbsp;&nbsp;&nbsp;&nbsp;"Dabome. Manja masa."
<BR>&nbsp;&nbsp;&nbsp;&nbsp;&nbsp;"Ali to takođe, olakšava njeno rasturanje u komadiće. Šanse da posle aktiviranja Jajeta preostanu veće gromade stene takođe su manje."
<BR>&nbsp;&nbsp;&nbsp;&nbsp;&nbsp;"Pretpostavljam da je tako."
<BR>&nbsp;&nbsp;&nbsp;&nbsp;&nbsp;"Ali zbog čega Dejv to nije spomenuo? To poboljšava šanse."
<BR>&nbsp;&nbsp;&nbsp;&nbsp;&nbsp;Usledio je muk.
<BR>&nbsp;&nbsp;&nbsp;&nbsp;&nbsp;"On laže."
<BR>&nbsp;&nbsp;&nbsp;&nbsp;&nbsp;"U pravu si, tako mi Boga." Kada je izustio poslednje reči, Najdžel je postao potpuno ubeđen u njih.
<BR>&nbsp;&nbsp;&nbsp;&nbsp;&nbsp;"Znači da su naše šanse dobre."
<BR>&nbsp;&nbsp;&nbsp;&nbsp;&nbsp;"U svakom slučaju, bolje nego što Dejv veli. Moraju biti."
<BR>&nbsp;&nbsp;&nbsp;&nbsp;&nbsp;"Ukoliko Jaje uopšte eksplodira. Vukli smo ga celim ovim putem. Možda je do sada isceđeno. Rekli su nam, još pre no što smo krenuli, da postoji sedam procenata verovatnoće da se nešto tako desi. Sećaš li se? Možda ta stvar uopšte neće eksplodirati, Najdžele."
<BR>&nbsp;&nbsp;&nbsp;&nbsp;&nbsp;"Ipak, kladim se da hoće."
<BR>&nbsp;&nbsp;&nbsp;&nbsp;&nbsp;"U koliko?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Koliki ti je ulog? Životi svih preostalih pripadnika ljudske rase?"
<BR>&nbsp;&nbsp;&nbsp;&nbsp;&nbsp;"Ako treba."
<BR>&nbsp;&nbsp;&nbsp;&nbsp;&nbsp;"Ti si lud."
<BR>&nbsp;&nbsp;&nbsp;&nbsp;&nbsp;"Ne. Šanse su dobre. Dejv nas laže."
<BR>&nbsp;&nbsp;&nbsp;&nbsp;&nbsp;"Zbog čega bi to radio?"
<BR>&nbsp;&nbsp;&nbsp;&nbsp;&nbsp;Najdžel se namrštio. Lenove sumnje počele su da pothranjuju njegove vlastite. Kako je mogao da bude siguran? Odagnao je, međutim, takve pomisli i rekao: "Oni ne žele da prihvate ni najmanji rizik, Len. Oni hoće dva heroja, gomilu sačuvanih života i nikakvih briga. Oni žele da pojednostave stvar."
<BR>&nbsp;&nbsp;&nbsp;&nbsp;&nbsp;"A ti tražiš..."
<BR>&nbsp;&nbsp;&nbsp;&nbsp;&nbsp;"Ja želim da saznam šta je ova stvar. Ko ju je sagradio. Kako su je pokretali, odakle su došli..."
<BR>&nbsp;&nbsp;&nbsp;&nbsp;&nbsp;"Mnogo očekjuješ od pregršti relikvija."
<BR>&nbsp;&nbsp;&nbsp;&nbsp;&nbsp;"Možda i ne. Video sam unutra stvari koje podsećaju na komandne ploče i konzole. Moguće je da se tamo negde nalaze i kompjuterizovane zabeleške koje su koristili."
<BR>&nbsp;&nbsp;&nbsp;&nbsp;&nbsp;"Ako su uopšte koristili kompjutere."
<BR>&nbsp;&nbsp;&nbsp;&nbsp;&nbsp;"Mora da jesu. Kada bismo mogli da dospemo do skladišnih jedinica..."
<BR>&nbsp;&nbsp;&nbsp;&nbsp;&nbsp;"Odista misliš da bismo mogli?"
<BR>&nbsp;&nbsp;&nbsp;&nbsp;&nbsp;Najdžel je slegao ramenima. "Da, mislim. Ne znam - niko ne može tačno da zna. Ali ako postoje izgledi da nađemo nešto novo ovde, Len, to bi se moglo krvavo dobro isplatiti. Nova tehnologija mogla bi da nas izbavi iz ovog haosa, od sveta u kome živimo."
<BR>&nbsp;&nbsp;&nbsp;&nbsp;&nbsp;"Kakva nova, na primer?"
<BR>&nbsp;&nbsp;&nbsp;&nbsp;&nbsp;"Neki nov izvor energije. Možda nešto što ima veću efikasnost. To bi bilo vredno rizika."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Pa..." Najdžel je osetio kako ga izdaje snaga. "Ako nisi sa mnom, Len..."
<BR>&nbsp;&nbsp;&nbsp;&nbsp;&nbsp;Umesto odgovora usledila je tišina.
<BR>&nbsp;&nbsp;&nbsp;&nbsp;&nbsp;Kapsula je krenula uz jedno zvučno ping, pružajući se pod uticajem sunčevog neravnomernog zagrevanja. Jedan metalni glas postavljao je, tik ping, vlastita pitanja. Da li je on odista to mogao da učini? Ne, apsurdno. Besmislice. Najposle, zbog čega? Čemu taj komični rizik? (Zbog čega napustiti Englesku? Zbog čega ići u svemir?) Znao je da su se njegovi roditelji stalno to pitali, iako nikada nisu i rekli. Čak i kada su ga podržavali u njegovim naumima, zabrinuto su se pitali kuda sve to vodi. I šta je uopšte on tražio tamo unutra? Novo vino u toj staroj kamenoj boci? Ili je možda čovečanstvo već imalo dovoljno vina, čovečanstvo s rukama položenim na grlić boce. Ne, apsurdno. Bio je neuviđavan. Kakva je odista bila svrha svih ovih stvari koje je obavio, sveg ovog rada, shvatate? lstraživanje, vrlo dobro, ali ko će da plati ceh? Da li je on znao - šake su mu se stisnule u pesnice i pobledele - da li je on znao šta traži? Odstupi na trenutak. Sagledaj trezveno čitavu stvar. Da li je to bilo racionalno? Ne. Apsurd. Ne. Nije mogao. Obrnuo se od tik zvuka, ali nije uspeo da mu umakne. Ne. Ping. Obrtao se... obrtao...
<BR>&nbsp;&nbsp;&nbsp;&nbsp;&nbsp;Najdžel je ovlažio usne iščekujući. Sunce je peklo ivicu stene iznad njega. Svetlost se odbijala u kabinu produbljujući bore napetosti na Najdželovom licu. Shvatio je da zadržava dah.
<BR>&nbsp;&nbsp;&nbsp;&nbsp;&nbsp;A tada se začu: "Najdžele... slušaj... ne stavljaj me na ovakve muke."
<BR>&nbsp;&nbsp;&nbsp;&nbsp;&nbsp;Najdžel je mahinalno ponovo zapečatio svoje kosmonautsko odelo. Vinuo se naviše i uklonio poklopac otvora.
<BR>&nbsp;&nbsp;&nbsp;&nbsp;&nbsp;"Moram... moram da budem uz Dejva, burazeru. Ova stvar je prevelik zalogaj za mene da bi..."
<BR>&nbsp;&nbsp;&nbsp;&nbsp;&nbsp;"U redu", preseče ga Najdžel. "U redu je, u redu."
<BR>&nbsp;&nbsp;&nbsp;&nbsp;&nbsp;"Slušaj. Ne želim da se osećaš..."
<BR>&nbsp;&nbsp;&nbsp;&nbsp;&nbsp;"Da, da." Potisnuvši se naviše provukao se kroz otvor i upao usred punog sjaja. Kada je pogledao naviše njegovo unutrašnje oko izvelo je trik i imao je utisak kao da pada niz uzan kanjon ka Suncu, njime privučen. Mahinalno je dograbio ivicu otvora; izvivši telo sačekao je da mu se povrati ravnoteža i osećaj kretanja. Osetio je čudnu smirenost.
<BR>&nbsp;&nbsp;&nbsp;&nbsp;&nbsp;"Najdžele?"
<BR>&nbsp;&nbsp;&nbsp;&nbsp;&nbsp;Nije odgovorio. Na polovini dužine modula nalazila se ravna mrka kutija, veličine pisaće mašine. Krenuo je prema njoj hvatajući se rukama za modul dok su mu noge slobodno visile, a disanje odjekivalo nenormalno glasno. Kopče oko kutije lako su se otvorile i on ju je jednom rukom privukao uz bok i prikačio za svoj radni pojas.
<BR>&nbsp;&nbsp;&nbsp;&nbsp;&nbsp;"Najdžele? Dejv želi da zna..."
<BR>&nbsp;&nbsp;&nbsp;&nbsp;&nbsp;"Ovde sam. Sačekaj malo." Pri krmi modula otkrio je rezervne količine hrane i vazduha - zalihe za vanredne slučajeve, lako prenosive. Delovao je pomalo nezgrapno sa svim tim stvarima zakačenim za pojas, ali uz obazrivo kretanje trebalo je da bude u stanju da ih prenese na pristojnu razdaljinu bez zamaranja. Polagano se uputio naniže, ka mrko-crnim stenama.
<BR>&nbsp;&nbsp;&nbsp;&nbsp;&nbsp;"Najdžele?"
<BR>&nbsp;&nbsp;&nbsp;&nbsp;&nbsp;Proverio je odelo. Sve je izgledalo u redu. Zasvrbelo ga je rame na mestu gde se nalazio šav, i on se promeškolji, pokušavajući da se počeše.
<BR>&nbsp;&nbsp;&nbsp;&nbsp;&nbsp;Ironija je bila neizbežna: provala gasova kroz rupu prouzrokovala je pojavu kometskog repa na ovoj drevnoj letelici, zbog čega su, nalposle, on i Len došli ovamo i otkrili je - ali je u isti mah ta erupcija dovoljno skrenula Ikarus u pravcu Zemlje i učinila da njegovo uništenje postane neminovnost. Sudbina je mač sa dve oštrice.
<BR>&nbsp;&nbsp;&nbsp;&nbsp;&nbsp;"Najdžele?"
<BR>&nbsp;&nbsp;&nbsp;&nbsp;&nbsp;Krenuo je prema rupi, a onda se zaustavio. Mogao je isto tako da završi sa ovim.
<BR>&nbsp;&nbsp;&nbsp;&nbsp;&nbsp;"Slušaj, Len - a pobrini se da i Dejv ovo čuje. Nosim sa sobom detonatorska kola i okidač. Ne možeš da aktiviraš Jaje bez njih. Nosim ih u rupu."
<BR>&nbsp;&nbsp;&nbsp;&nbsp;&nbsp;"Hej! Stani..." U pozadini Lenovog glasa nemušto je zaječao hor povika iz Hjustona. Najdžel je produžio:
<BR>&nbsp;&nbsp;&nbsp;&nbsp;&nbsp;"Sakriću ih negde unutra. Čak i ako me budeš sledio, tamo nećeš moći da ih pronađeš."
<BR>&nbsp;&nbsp;&nbsp;&nbsp;&nbsp;"Isuse! Najdžele, ti ne razumeš."
<BR>&nbsp;&nbsp;&nbsp;&nbsp;&nbsp;"Umukni. Činim to da bih dobio na vremenu, Len. Bolje da nam je Hjuston poslao još vazduha i zaliha, jer nameravam da iskoristim punu nedelju dana krajnjeg roka, koliko mislim da nam stoji na raspolaganju. Nedelju dana - da potražim nešto što bi vredelo spasti iz ove relikvije. Možda kompjuterske banke, ako nabasam na takve."
<BR>&nbsp;&nbsp;&nbsp;&nbsp;&nbsp;"Ne, ne, slušaj", reče Len. Po zvučanju njegovog glasa bilo je jasno da se nalazi na rubu očaja. "Ne poigravaš se samo životima onih Indijaca, čoveče. Pa čak ni samo sa onima koji žive u priobalju, ako uopšte mariš za to. Ako Jaje omane, a Hjuston ne uspe da pogodi tu stenu uz pomoć presretača s bojevim glavama na automatski pogon, i ona se strovali u more..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Doći će do oluje."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Dovoljno da onemogući šatl da uzleti i vrati nas u Zemljinu orbitu."
<BR>&nbsp;&nbsp;&nbsp;&nbsp;&nbsp;"Mislim da se neće mnogo nasekirati zbog toga", reče Najdžel sarkastično. "Nećemo biti baš previše popularni."
<BR>&nbsp;&nbsp;&nbsp;&nbsp;&nbsp;"Ti nećeš biti."
<BR>&nbsp;&nbsp;&nbsp;&nbsp;&nbsp;"Pretraga će biti dvaput efikasnija ako dođeš ovamo i pomogneš mi, Len." Najdžel se osmehnuo samom sebi. "Na taj način ćeš nam uštedeti poprilično vreme."
<BR>&nbsp;&nbsp;&nbsp;&nbsp;&nbsp;"Ti, kurvin sine!"
<BR>&nbsp;&nbsp;&nbsp;&nbsp;&nbsp;Nastavio je da se kreće prema rupi. "Bolje ti je da požuriš, Len. Nemam nameru da se dugo smucam napolju da bih te uveo unutra."
<BR>&nbsp;&nbsp;&nbsp;&nbsp;&nbsp;"Sranje! Nekada si bio momak na svom mestu, Najdžele. Zašto se sada ponašaš kao pravo kopile?"
<BR>&nbsp;&nbsp;&nbsp;&nbsp;&nbsp;"Nikada dosad nisam imao priliku da se ponašam kao kopile zbog nečega u šta verujem", reče on i produži dalje.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
