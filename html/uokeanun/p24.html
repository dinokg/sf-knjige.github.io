<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Treći deo
<P>&nbsp;&nbsp;&nbsp;&nbsp;&nbsp;Probudio se zureći u metalnosivo nebo koje je osvajao sjaj zore.
<BR>&nbsp;&nbsp;&nbsp;&nbsp;&nbsp;Probudio se sam.
<BR>&nbsp;&nbsp;&nbsp;&nbsp;&nbsp;Ono biće je iščezlo. Činilo se da je slabašni treperavi pritisak minuo iza njegovih očiju. Najdžel je sada osećao samo prazninu odsustva nečega čega je jedva mogao da se priseti.
<BR>&nbsp;&nbsp;&nbsp;&nbsp;&nbsp;Uspravio se u svojoj vreći za spavanje, osetio zuktavu vrtoglavicu i ponovo se opružio. Jedan gušter s rogovima najpre se pritajio na obližnjoj steni, a zatim je, osećajući njegovo opuštanje, odjurio.
<BR>&nbsp;&nbsp;&nbsp;&nbsp;&nbsp;Postojala su dva mesta, pomisli on, na kojima su se ljudi osećali bliže izvoru stvari. Okean sa svojim slanim pamćenjem porekla. I pustinja - izbeljena, izbrazdana u svom beskrajnom obrtanju ispod žutog ognja; mesto potisnuto na surovu ivicu. Pa ipak, ona je živela sa svojim tananim tkanjem bioloških stvorenja. Možda je to razlog zbog koga je ono biće poželelo da dođe ovamo.
<BR>&nbsp;&nbsp;&nbsp;&nbsp;&nbsp;Sećao se da je kupio ranac, vreću za spavanje i čizme u jednoj prodavnici u Meksiko Sitiju. Sećao se i kratkog leta do ove pustinje na visinama. Sećao se hodanja.
<BR>&nbsp;&nbsp;&nbsp;&nbsp;&nbsp;I osećao je nešto iza tih sećanja...
<BR>&nbsp;&nbsp;&nbsp;&nbsp;&nbsp;Stajanje na uzvišenom mestu, osmatranje ravne kontrolne table stvari, kategorija, koordinantnih sistema i oblika.
<BR>&nbsp;&nbsp;&nbsp;&nbsp;&nbsp;Posmatrao je sebe. Video je jednu pticu koja se skrivala u biljci meskita. Posmatrao je prvi sloj: ptica; krila; uglačanomrka. Red-klasa-rod-vrsta.
<BR>&nbsp;&nbsp;&nbsp;&nbsp;&nbsp;Posmatrao je drugi sloj: letenje; pokret; momentum; analiza.
<BR>&nbsp;&nbsp;&nbsp;&nbsp;&nbsp;I video je konačno da je bilo neke suštine u načinu na koji je filtrirao ovaj svet. Video je, takođe, da je iza tog filtera ležao okean. Pustinja.
<BR>&nbsp;&nbsp;&nbsp;&nbsp;&nbsp;Da li je taj filter ono što je značilo biti ljudsko biće?
<BR>&nbsp;&nbsp;&nbsp;&nbsp;&nbsp;Bilo je tu još nečeg, još većeg. Zaleteo se u to ali ono... ono mu je izmaklo. Nejasno je video pređu nečega... a onda je i to iščezlo.
<BR>&nbsp;&nbsp;&nbsp;&nbsp;&nbsp;Najdžel je treptao. Sedeo je na ispustu trošne stene, dok mu se telo trlo o tkaninu i grejalo u vreći za spavanje. Brdo iza njega sjalo je mekom i zlatastom bojom; horizont beše opervažen svetlošću.
<BR>&nbsp;&nbsp;&nbsp;&nbsp;&nbsp;Šta je naučio, prođe mu kroz glavu. Zapravo ništa. Bilo je tu nagoveštenih stanovišta, varijacija, ali ničeg konkretnog. Biće je došlo. Pružilo mu je neku vrstu oslonca za vreme onih mračnih sati u Meksiko Sitiju (da li je zaista tada raskrilio prozor? da li je razmišljao da skoči). I to biće je iščezlo, iščilelo u noći.
<BR>&nbsp;&nbsp;&nbsp;&nbsp;&nbsp;Najdžel se namrštio, protegnuo, opustio. Listovi su ga boleli od pešačenja. Stomak mu je zavijao od gladi. Pružio je ruku prema rancu i izvukao suvu voćnu štanglu. Pljuvačka mu ovlaži zalogaj i ukus jagode ispuni mu usta.
<BR>&nbsp;&nbsp;&nbsp;&nbsp;&nbsp;Šta je bilo to? Posle svega što je prošao Najdžel i dalje nije znao ništa o tuđinu što bi mu koristilo. Nikakve činjenice, nikakve podatke. Ne mogu se postavljati pitanja duhu.
<BR>&nbsp;&nbsp;&nbsp;&nbsp;&nbsp;Žvakao je posmatrajući nebo koje se ispunjavalo vedrinom.
<BR>&nbsp;&nbsp;&nbsp;&nbsp;&nbsp;Aleksandrija, Širli - sve je to bilo iza njega. Ironija: koliko možeš da budeš blizak s nekim, koliko je on samo - barem je tako mislio - voleo Širli. Sada, posle svega što je učinila, ostala je samo mučna, gorka uspomena.
<BR>&nbsp;&nbsp;&nbsp;&nbsp;&nbsp;I pitanja. Da li je odista voleo Širli, ili je to bila samo još jedna iluzija? Jedina osoba koju je ikada, van svake sumnje, voleo bila je Aleksandrija. A nje više nema. Preko Snarka on je za trenutak sagledao neke njene blede tragove. Možda je neki njen delić ostao u Snarku, neka senka.
<BR>&nbsp;&nbsp;&nbsp;&nbsp;&nbsp;Išmrknuo se u maramicu. Sline izađoše zajedno sa ugruškom krvi; noćni vazduh isušio mu je nosne prolaze.
<BR>&nbsp;&nbsp;&nbsp;&nbsp;&nbsp;Najdžel se osmehnu. Da li je krv bila znak života? Ili smrti? Na sve strane same dvosmislenosti.
<BR>&nbsp;&nbsp;&nbsp;&nbsp;&nbsp;Pa ipak... želeo je odgovore. Bilo mu je potrebno da zna. Od starog sveta preostao mu je samo jedan delić: Snark. Morao je da ode tamo. Nasa i Evers behu potporni kamenovi, a bilo je i drugih; drugih ljudi koji su mogli da pomognu. Znao je da će se javiti određen otpor prema njemu, posebno posle one gužve koju je izazvao kada je prvi signalizirao Snarku. Najdžel Volmsli, taj ludi astronaut. Ali on će se probiti kroz to.
<BR>&nbsp;&nbsp;&nbsp;&nbsp;&nbsp;Protrljao je oči, gladeći bore u obliku svrakinih nogu. Ono što mu je sada nedostajalo, posle ova dva dana provedena daleko od očiju, bili su ljudi. Jednostavan dodir njegove rase. Bila mu je, takođe, potrebna pomoć da izađe na kraj sa Nasom. Ali najviše od svega, bili su mu potrebni ljudi.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
