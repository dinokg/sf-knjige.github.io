<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Prijatelji, vreme je za
<BR>&nbsp;&nbsp;&nbsp;&nbsp;&nbsp;veliko čišćenje i mi rasprodajemo svoje
<BR>&nbsp;&nbsp;&nbsp;&nbsp;&nbsp;bešumne elektro-Ubike
<BR>&nbsp;&nbsp;&nbsp;&nbsp;&nbsp;po bagatelnoj ceni.
<BR>&nbsp;&nbsp;&nbsp;&nbsp;&nbsp;Da, nema više prodaje
<BR>&nbsp;&nbsp;&nbsp;&nbsp;&nbsp;preko spiska. I zapamtite:
<BR>&nbsp;&nbsp;&nbsp;&nbsp;&nbsp;svaki Ubik s našeg lagera
<BR>&nbsp;&nbsp;&nbsp;&nbsp;&nbsp;koristi se isključivo prema
<BR>&nbsp;&nbsp;&nbsp;&nbsp;&nbsp;uputstvu.
<BR>
<BR>&nbsp;&nbsp;&nbsp;&nbsp;&nbsp;U tri i trideset noću, 5. juna 1992, vodeći telepata Sunčevog sistema iščezao je s karte u poslovnim prostorijama Ransiterovog udruženja u Njujorku. To je izazvalo silno zvrjanje videofona. Ransiterova organizacija izgubila je u poslednja dva meseca svaki trag velikom broju Holisovih psihika; ovaj novi nestanak prevršio je meru.
<BR>&nbsp;&nbsp;&nbsp;&nbsp;&nbsp;"Gospodine Ransitere? Oprostite što vas uznemiravam." Tehnički rukovodilac noćne smene u štabnoj sobi nervozno se nakašljao kada je krupna, aljkava glava Glena Ransitera isplovila da popuni ceo videkran. "Dobili smo ovu vest od jednog našeg inercijalca. Dozvolite da pogledam." On stade da petlja po neurednoj gomili magnetofonske trake na kojoj su snimane prispele poruke. "To nam je javila naša gospođica Dorn; možda se sećate da ga je pratila do Grin Rivera, Jufia, gde..."
<BR>&nbsp;&nbsp;&nbsp;&nbsp;&nbsp;Ransiter sanjivo zaškrguta zubima. "Koga? Ne mogu sve vreme da držim u glavi koji inercijalci prate kog teepa ili prekoga." Rukom je zagladio razbarušenu masu sede čekinjaste kose. "Manite ostalo i kažite mi koji je Holisov čovek sada nestao."
<BR>&nbsp;&nbsp;&nbsp;&nbsp;&nbsp;"S. Doul Melipoun", reče tehničar.
<BR>&nbsp;&nbsp;&nbsp;&nbsp;&nbsp;"Šta? Nema Melipouna? Šalite se."
<BR>&nbsp;&nbsp;&nbsp;&nbsp;&nbsp;"Ne šalim se", razuveri ga tehničar. "Edi Dorn i još dva inercijalca pratili su ga do motela Veze Erotičnog Polimorfnog Iskustva, jedne podzemne zgrade od šezdeset prostorija, namenjene biznismenima i njihovim faćkalicama, koji ne žele drugu vrstu zabave. Edi i njene kolege nisu verovale da će biti aktivan, ali za svaki slučaj poslali smo jednog našeg telepatu, gospodina Dži Dži Ešvuda, da uđe i čita ga. Ešvud je otkrio da je Melipounov um okružen šifarskom shemom, pa zbilja nije mogao ništa da učini; vratio se u Topeku, Kanzas, gde trenutno istražuje jednu novu mogućnost."
<BR>&nbsp;&nbsp;&nbsp;&nbsp;&nbsp;Ransiter, sada već budniji, pripali cigaretu; smrknuto je sedeo, podupirući rukom podbradak, a dim je plovio preko skenera na njegovoj strani dvokanalnog kola. "Sigurni ste da je taj teep bio Melipoun? Čini mi se da niko ne zna kako on izgleda; mora biti da svakog meseca koristi drugačiji fiziognomski model. Kako stoji stvar s njegovim poljem?"
<BR>&nbsp;&nbsp;&nbsp;&nbsp;&nbsp;"Zamolili smo Džoa Čipa da ode tamo i obavi merenja maksimalne i minimalne jačine polja proizvedenog u motelu Veze Erotičnog Polimorfnog Iskustva. Čip kaže da je na najvišoj tački registrovao 68,2 blr jedinica telepatske aure, što je od svih poznatih telepata u stanju da proizvede samo Melipoun." Tehničar zaključi rečima: "Tamo smo, dakle, zaboli u kartu Melipounovu zastavicu za raspoznavanje. A sada ga - sada je nema."
<BR>&nbsp;&nbsp;&nbsp;&nbsp;&nbsp;"Jeste li pogledali na pod? Iza karte?"
<BR>&nbsp;&nbsp;&nbsp;&nbsp;&nbsp;"Uklonjena je elektronskim putem. Čovek koga predstavlja više nije na Zemlji, pa čak, koliko smo u stanju da proverimo, ni na nekom od kolonizovanih svetova."
<BR>&nbsp;&nbsp;&nbsp;&nbsp;&nbsp;"Posavetovaću se sa svojom pokojnom ženom", reče Ransiter.
<BR>&nbsp;&nbsp;&nbsp;&nbsp;&nbsp;"Sada je ponoć. Moratorijumi su zatvoreni."
<BR>&nbsp;&nbsp;&nbsp;&nbsp;&nbsp;"Nisu u Švajcarskoj", reče Ransiter s iskrivljenim osmehom, kao da mu je neka odvratna ponoćna tečnost nadošla u ostarelo grlo. "Laku noć," Ransiter prekide vezu.
<BR>&nbsp;&nbsp;&nbsp;&nbsp;&nbsp;Kao vlasnik Moratorijuma Voljene Braće, Herbert Šenhajt fon Fogelzang uvek je, naravno, dolazio na posao pre svojih službenika. U ovom trenutku, dok je prostrana, akustična zgrada tek počinjala da se budi, jedan činovnički tip zabrinuta izgleda, s gotovo neprozirnim naočarima, u trbušastoj kožnoj jakni i sa žutim šiljatim cipelama, stajao je pored pulta na recepciji s kontrolnim listićem priznanice u ruci. Očigledno, došao je da čestita praznik nekom rođaku. Uskrs - dan kada su zvanično slavljeni poluživi - bio je na pragu; navala će uskoro početi.
<BR>&nbsp;&nbsp;&nbsp;&nbsp;&nbsp;"Da, gospodine", obrati mu se Herbert s ljubaznim osmehom. "Ja ću lično uzeti vaš kontrolni list."
<BR>&nbsp;&nbsp;&nbsp;&nbsp;&nbsp;"To je jedna starija dama", reče mušterija. "Oko osamdeset godina, veoma mala i smežurana. Moja staramajka."
<BR>&nbsp;&nbsp;&nbsp;&nbsp;&nbsp;"Biću ovde za trenutak." Herbert se vrati do bunkera za hladno pakovanje da potraži broj 3054039-B.
<BR>&nbsp;&nbsp;&nbsp;&nbsp;&nbsp;Čim je odredio gde se stranka nalazi, pažljivo je pregledao skladišni izveštaj. Prema njemu, ostajalo joj je još samo petnaest dana poluživota. Ne baš mnogo, razmišljao je; mahinalno je udenuo prenosivi protofazonski pojačavač u providnu plastičnu oblogu sanduka, podesio ga i na odgovarajućoj frekvenciji oslušnuo kakvi su znaci moždane aktivnosti.
<BR>&nbsp;&nbsp;&nbsp;&nbsp;&nbsp;Iz zvučnika tiho progovori neki glas: "...a onda je Tili iščašila nogu i mislili smo da se nikada neće oporaviti; ponašala se tako glupo, htela je da odmah počne da hoda..."
<BR>&nbsp;&nbsp;&nbsp;&nbsp;&nbsp;Zadovoljan, on isključi pojačavač i pronađe jednog sindikalno organizovanog radnika da obavi posao prevoza 3054039-B do salona za konsultacije, gde će biti ostvarena veza između mušterije i stare dame.
<BR>&nbsp;&nbsp;&nbsp;&nbsp;&nbsp;"Proverili ste je, zar ne?" upita mušterija, plaćajući potrebnu sumu u poskredima.
<BR>&nbsp;&nbsp;&nbsp;&nbsp;&nbsp;"Lično", odgovori Herbert. "Savršeno funkcioniše." On pritisnu niz prekidača i odmače se. "Srećan Uskrs, gospodine."
<BR>&nbsp;&nbsp;&nbsp;&nbsp;&nbsp;"Hvala." Mušterija sede licem prema sanduku koji se pušio u svom hladno pakovanom omotu; pritisnuo je naglavni telefon na uvo i čvrstim glasom progovorio u mikrofon: "Flora, draga, da li me čuješ? Mislim da ja tebe već čujem. Flora?"
<BR>&nbsp;&nbsp;&nbsp;&nbsp;&nbsp;Kad ja preminem, rekao je u sebi Herbert Šenhajt fon Fogelzang, mislim da ću obavezati svoje naslednike da me dozivaju k svesti jednom u sto godina. Na taj način moći ću da promatram sudbinu čovečanstva. Ali, to je značilo prilično visoke troškove održavanja za njegove naslednike - a on je znao šta to znači. Pre ili posle, pobuniće se, izvaditi njogovo telo iz hladnog pakovanja i - ne dao bog - sahraniti ga.
<BR>&nbsp;&nbsp;&nbsp;&nbsp;&nbsp;"Sahrane su varvarske", promrmljao je Herbert glasno. "Tragovi primitivnag porekla naše kulture."
<BR>&nbsp;&nbsp;&nbsp;&nbsp;&nbsp;"Da, gaspodine", složila se njegova sekretarica za svojom pisaćom mašinom.
<BR>&nbsp;&nbsp;&nbsp;&nbsp;&nbsp;U salonu za konsultacije sada je nekoliko mušterija opštilo sa svojim poluživim rođacima u zanetoj tišini, raspoređeni na odstojanju, svako sa svojim sandukom. Bio je to prizor spokojstva, ti vernici koji su redovno dolazili da odaju poštu. Donosili su poruke, novosti o tome šta se zbiva u spoljnom svetu; razgaljivali su tmurne polužive u tim intervalima cerebralne aktivnosti. I - plaćali su Herbertu fon Fogelzangu. Bio je to unosan posao, upravljati jednim moratorijumom.
<BR>&nbsp;&nbsp;&nbsp;&nbsp;&nbsp;"Moj tata izgleda malo slabašan", obrati se jedan mladić Herbertu. "Možda biste mogli da odvojite jedan trenutak i proverite šta je s njim. Biću vam zbilja zahvalan."
<BR>&nbsp;&nbsp;&nbsp;&nbsp;&nbsp;"Svakako", reče Herbert i uputi se sa mušterijom preko salona do njegovog pokojnog rođaka. Skladišnica za ovoga govorila je da mu preostaje samo nekoliko dana; to je objašnjavalo okrnjeni kvalitet cerebracije. Pa ipak... otvorio je regulator protofazonskog pojačavača i glas poluživog postao je malo jači u naglavnom telefonu. Već je pri kraju, mislio je Herbert. Činilo mu se očigledno da sin ne želi da vidi skladišnicu, da u stvari neće da shvati da kontakt s njegovim tatom konačno prestaje. Herbert stoga nije rekao ništa; jednostavno je otišao, ostavivši sina da opšti s ocem. Zašto mu govoriti da je ovo verovatno poslednji put da dolazi ovamo? U svakom slučaju, otkriće to i sam dosta brzo.
<BR>&nbsp;&nbsp;&nbsp;&nbsp;&nbsp;Jedan kamion pojavio se na platformi za utovar i istovar iza moratorijuma; iz njega su iskočila dva čoveka u poznatim svetloplavim uniformama. Atlas Interplan Transport i Skladištenje, opazi Herbert. Isporučuju još jednog poluživog, koji tek što je preminuo, ili su došli po nekog ko je izdahnuo. Lagano je krenuo u tom pravcu da ih nadgleda; ali baš u tom trenutku njegova sekretarica ga pozva. "Her Šenhajt fon Fogelzang; oprostite što vas ometam u vašim meditacijama, ali jedna mušterija želi da joj vi pomognete u vraćanju k svesti njenog rođaka." Njen glas dobio je posebnu boju kada je rekla: "Mušterija je gospodin Glen Ransiter, koji je doputovao ovamo čak iz Severnoameričke Konfederacije."
<BR>&nbsp;&nbsp;&nbsp;&nbsp;&nbsp;Jedan visok, stariji čovek, krupnih šaka, priđe mu hitrim, bodrim korakom. Nosio je šareno, negužvajuće odelo od dakrona, pletenu ešarpu i kravatu od grube pamučne tkanine, obojenu sintetičkom bojom. Glavu, glomaznu kao u nekog mačora, isturio je napred, čkiljeći pri tom svojim pomalo buljavim, okruglim, srdačnim i veoma čudnim očima. Ransiterovo lice imalo je poslovan izraz, namenjen pozdravljanju; posvetivši Herbertu sasvim uzgrednu pažnju, gotovo trenutno ga je zapostavio, kao da se već usredsredio na buduće događaje. "Kako je Ela?" zabubonji Ransiter, kao da mu je glas elektronski pojačan. "Je li spremna da je prišrafimo za jedan razgovor? Tek joj je dvadeseta; mora da je u boljoj formi od nas dvojice." Zasmejuckao se, ali to je zvučalo rastreseno; on se uvek osmehivao i uvek se smejuckao, uvek je govorio gromkim glasom, ali u suštini nije primećivao nikoga niti je za ma koga mario; njegovo telo bilo je to koje se osmehivalo, klimalo glavom i rukovalo se. Ništa se nije doticalo njegovog duha, koji je ostajao po strani; s neutralnom ljubaznošću gurnuo je Herberta ispred sebe čisteći sobi put dok je dugim kracima grabio u duboko rashlađeni bunker, gde su ležali poluživi, među kojima i njegova žena.
<BR>&nbsp;&nbsp;&nbsp;&nbsp;&nbsp;"Nije vas ovde bilo neko vreme, gospodine Ransitere", primeti Herbert; nije mogao da se seti podataka sa skladišnog lista gospođe Ransiter o tome, koliko joj još vremena ostaje u poluživotu.
<BR>&nbsp;&nbsp;&nbsp;&nbsp;&nbsp;Upirući velikom šakom u Herbertova leđa da bi ga poterao, Ransiter reče: "Ovo je važan trenutak, Fon Fogelzange. Mi, moji saradnici i ja, u takvoj smo struci koja nadmašuje svako racionalno poimanje. Nisam ovlašćen da u ovom trenutku otkrivam pojedinosti, ali mi smatramo da trenutno stanje stvari, mada ne sluti na dobro, nije beznadežno. Očajanje nije preporučljivo - ni u kom slučaju. Gde je Ela?" On zastade i brzo pogleda unaokolo.
<BR>&nbsp;&nbsp;&nbsp;&nbsp;&nbsp;"Prebaciću je za vas iz bunkera u salon za konsultacije", reče Herbert; mušterijama nije bio dozvoljen pristup u bunker. "Imate li svoj numerisani kontrolni list, gospodine Ransitere?"
<BR>&nbsp;&nbsp;&nbsp;&nbsp;&nbsp;"Bože moj, ne", reče Ransiter. "Izgubio sam ga još pre više meseci. Ali vi znate ko je moja žena; možete je naći. Ela Ransiter, oko dvadeset godina. Smeđe kose i očiju." On se nestrpljivo obazre. "Gde vam je taj salon? Bio je na takvom mestu da sam ga lako nalazio."
<BR>&nbsp;&nbsp;&nbsp;&nbsp;&nbsp;"Odvedi gospodina Ransitera do salona za konsultacije", reče Herbert jednom službeniku koji je naišao krivudajući, radoznao da vidi kako izgleda vlasnik jedne antipsioničke organizacije, slavne širom sveta.
<BR>&nbsp;&nbsp;&nbsp;&nbsp;&nbsp;Zavirivši u salon, Ransiter s odvratnošću reče: "Pun je. Ne mogu tamo da razgovaram s Elom." On se dade u poteru za Herbertom, koji je krenuo u arhivu moratorijuma. "Gospodine Fon Fogelzange", rekao je, sustigavši ga, i još jednom spustio svoju golemu šaku na njegovo rame; Harbert je osetio težinu te ruke i njenu moć ubeđivanja. "Zar ne postoji neka skrovitija sveta špilja za poverljive razgovore? Ono što imam da raspravim sa svojom ženom Elom nije neka stvar koju bismo mi, iz Ransiterovog Udruženja, u ovom času hteli da razglasimo celom svetu."
<BR>&nbsp;&nbsp;&nbsp;&nbsp;&nbsp;Priteran uza zid ozbiljnošću Ransiterovog tona i njegovim prisustvom, Herbert začu sebe kako spremno mrmlja: "Mogu da vam stavim na raspolaganje gospođu Ransiter u nekoj od naših kancelarija, gospodine." Razmišljao je šta se desilo, kakav je pritisak nagnao Ransitera da napusti svoj okrug i da preduzme ovo pozno hodočašće u Moratorijum Voljene Braće, da bi prišrafio - kako se grubo izrazio - svoju poluživu suprugu. Neka poslovna kriza, pretpostavljao je on. U TV reklamama i oglasima u homeonovićima razne smotrene antipsi ustanove odnedavno su bučno i grlato podbadale javnost. Branite svoj privatni život, danonoćno su zapomagali oglasi u svim medijima. Da li vas neki stranac uhodi na vašoj frekvenciji? Jeste li zaista sami? Toliko o telepatima... a onda mučna zabrinutost zbog prekognitivaca. Da li vaše postupke predviđa neko koga nikada niste sreli? Neko koga ne biste želeli da sretnete ni da pozovete u kuću? Oslobodite se straha; najbliža smotrena organizacija kojoj se obratite prvo će vam reći jeste li zaista žrtva bespravnog uhođenja, a onda, na vaš zahtev, neutralisaće to uhođenje - po umerenoj ceni za vas.
<BR>&nbsp;&nbsp;&nbsp;&nbsp;&nbsp;"Smotrene organizacije." Taj izraz mu se dopadao; zvučao je dostojanstveno i bio je prikladan. Znao je to iz ličnog iskustva; pre dve godine jedan telepata uvukao se u upravu njegovog moratorijuma iz razloga koji nikada nisu bili objašnjeni. Verovatno zato da bi prisluškivao razgovore izmeđa poluživih i njihovih posetilaca; možda nekog naročitog poluživog - bilo kako bilo, izviđač jedne antipsi organizacije registrovao je to telepatsko polje i on je bio obavešten. Pošto je potpisao radni ugovor, poslali su mu jednog antitelepatu koji se odomaćio u prostorijama moratorijuma. Telepata nikada nije bio pronađen, ali je neutralisan baš kao što su obećavale TV reklame. I tako je, najzad, poraženi telepata otišao. Moratorijum je sada bio očišćen od psioničkih dejstava i, da bi tako ostalo, smotrena antipsi organizacija jednom mesečno vršila je rutinsku kontrolu u njegovoj ustanovi.
<BR>&nbsp;&nbsp;&nbsp;&nbsp;&nbsp;"Hvala lepo, gospodine Fogelzange", reče Ransiter, prateći Herberta kroz neku spoljnu kancelariju u kojoj su radili službenici do jedne prazne unutrašnje odaje koja je zaudarala na prašnjava i nepotrebna mikrodokumenta.
<BR>&nbsp;&nbsp;&nbsp;&nbsp;&nbsp;Naravno, umovao je Herbert u sebi, ja sam im poverovao na reč da je telepata bio ovde. Pokazali su mi dijagram koji su dobili i to su naveli kao dokaz. Možda su ga falsifikovali, izradili dijagram u svojoj laboratoriji. I ja sam im poverovao na reč da je telepata otišao; on je došao i otišao - a ja sam platio dve hiljade poskreda. Je li moguće da su smotrene organizacije u stvari zločinačka udruženja? Da uveravaju u neophodnost svojih usluga i ponekad kada one nisu stvarno neophodne?
<BR>&nbsp;&nbsp;&nbsp;&nbsp;&nbsp;Obuzet takvim mislima, još jednom se uputio u pravcu arhive. Ovog puta Ranister ga nije pratio; umesto toga, bučno se zabatrgao da bi svoje krupno telo udobno smestio na jednu skromnu stolicu. Ransiter je uzdahnuo i Herbertu se odjednom učinilo da je čvrsto građeni starac umoran, uprkos svojoj uobičajenoj demonstraciji energije.
<BR>&nbsp;&nbsp;&nbsp;&nbsp;&nbsp;Pretpostavljam da čovek, kad jednom uđe u kategoriju ljudi s tolikim prihodima, mora da usvoji određen način ponašanja, zaključi Herbert; mora da stvori utisak da je nešto više od ljudskog bića s običnim manama. Ransiterovo telo verovatno je sadržavalo desetak artiforga, veštačkih organa transplantiranih u njegov fiziološki aparat kada su pravi, prvobitni, otkazali. Medicinska nauka, slutio je on, obezbeđuje materijalnu osnovu, a iz vlasti svog duha Ransiter obezbeđuje ostalo. Zanima me koliko je star, razmišljao je on. Više se to ne može oceniti po izgledu, osobito posle devedesete.
<BR>&nbsp;&nbsp;&nbsp;&nbsp;&nbsp;"Gospođice Bison", naloži on svojoj sakretarici, "odredite gde se nalazi gospođa Ela Ransiter i donesite mi njen broj za identifikaciju. Treba je prebaciti u kancelariju 2-A." Seo je preko puta nje i zahvatio jednom ili dva puta malu količinu Frajburg-Trejerovog Princes duvana za šmrkanje, dok se gospođica Bison latila srazmerno lakog posla da uđe u trag ženi Glena Ransitera.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
