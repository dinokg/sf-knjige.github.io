<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Najbolji način da naručite
<BR>&nbsp;&nbsp;&nbsp;&nbsp;&nbsp;pivo jeste da otpevate Ubik.
<BR>&nbsp;&nbsp;&nbsp;&nbsp;&nbsp;Dobijeno od biranog hmelja,
<BR>&nbsp;&nbsp;&nbsp;&nbsp;&nbsp;prvoklasne vode, dovoljno
<BR>&nbsp;&nbsp;&nbsp;&nbsp;&nbsp;odležalo da stekne savršeni
<BR>&nbsp;&nbsp;&nbsp;&nbsp;&nbsp;ukus, Ubik je nacionalno
<BR>&nbsp;&nbsp;&nbsp;&nbsp;&nbsp;pivo broj jedan.
<BR>&nbsp;&nbsp;&nbsp;&nbsp;&nbsp;Proizvodi se samo u Klivlendu.
<BR>
<BR>&nbsp;&nbsp;&nbsp;&nbsp;&nbsp;Uspravljena u svom providnom sanduku i okružena isparenjima ledene magle, Ela Ransiter ležala je zatvorenih očiju, ruku trajno dignutih ka svom ravnodušnam licu. Prošle su tri godine otkako je video Elu i ona se, naravno, nije promenila. Niti će ikada, bar ne u spoljnom, fizičkom obliku. Ali sa svakim novim buđenjem u aktivni poluživot, sa svakim povratkom cerebralne aktivnosti, ma koliko on bio kratak, Ela je pomalo umirala. Vreme koje joj je preostalo, svodilo se u fazama i gasilo se.
<BR>&nbsp;&nbsp;&nbsp;&nbsp;&nbsp;Ovo sazanje uslovilo je njegov propust da je češće vraća k svesti. Rezonovao je ovako: da je time osuđuje na propast, da je greh prema njoj aktivirati je. Što se tiče njenih sopstvenih želja, izraženih pre smrti i u ranim kontaktima u stanju poluživota - to se zgodno zamaglilo u njegovom duhu. U svakom slučaju, trebalo bi da on bolje zna kao četiri puta stariji od nje. Šta je ona želela? Da nastavi da deluje s njim kao suvlasnik Ransiterovog udruženja; nešto neodređeno u tom smislu. Pa, on joj je ispunjavao tu želju. Sada, na primer. I šest ili sedam puta u prošlosti. Konsultovao ju je prilikom svake krize u organizaciji. Činio je to i u ovom trenutku.
<BR>&nbsp;&nbsp;&nbsp;&nbsp;&nbsp;Đavo da nosi ovu naglavnu telefonsku opremu, gunđao je on, nameštajući plastični disk na jednu stranu glave. I ovaj mikrofon; sve same prepreke prirodnoj komunikaciji. Bio je nestrpljiv i osećao se neudobno dok se vrpoljio na nezgodnoj stolici kojom ga je snabdeo Fogelzang ili kako se već zvao; posmatrao je kako se reaktivira njena osetljivost i želeo je da je požuri. A onda je u panici pomislio da ona, možda, neće uspeti; možda je istrošena, a nisu mu to rekli. Ili ne znaju. Možda treba da dovede ovamo onu ništariju Fogelzanga da objasni. Možda se nešto stravično poremetilo.
<BR>&nbsp;&nbsp;&nbsp;&nbsp;&nbsp;Ela, zgodna i svetle kože; u danima kada ih je držala otvorene, njene oči bile su jasne i blistavo plave. To se više neće desiti; on je mogao da joj se obraća i sluša njene odgovore; mogao je da komunicira s njom... ali više je nikada neće videti otvorenih očiju niti će se njene usne pomeriti. Neće ga dočekivati sa osmehom. Kad on ode, ona neće plakati. Je li ovo vredno toga? - upitao se. Je li ovo bolje od starog načina, puta koji iz punog života vodi direktno u grob. Još je imam sa sobom u nekom smislu, zaključio je. Alternativa nije ništa.
<BR>&nbsp;&nbsp;&nbsp;&nbsp;&nbsp;U naglavnom telefonu obrazovaše se reči, polagano i nesigurno: kružne misli bez značaja, fragmenti tajanstvenog sna u kojem je sada obitavala. Kakav je osećaj biti u poluživotu? - razmišljao je on. Nije to nikada uspeo da dokuči iz Elinog kazivanja; osnova toga, samo iskustvo, bila je neprenosiva. Gravitacija, kazala mu je jednom, prestaje da deluje na čoveka i on lebdi sve više i više. Kada se poluživot završi, rekla je, verovatno je, da se lebdeći pomera van granica Sunčevog sistema, u suret zvezdama. Ali ni ona nije znala; samo je razmišljala i nagađala. Ipak, nije izgledala uplašena. Ni nesrećna. To mu je pričinjavalo zadovoljstvo.
<BR>&nbsp;&nbsp;&nbsp;&nbsp;&nbsp;"Zdravo, Ela", reče on nezgrapno u mikrofon.
<BR>&nbsp;&nbsp;&nbsp;&nbsp;&nbsp;"Oh", dopre do njegovog uha njen odgovor; činilo se da je zapanjena. Ali, naravno, njeno lice ostalo je nepomično. Ništa se na njemu nije pokazalo; skrenuo je pogled. "Alo, Glene", reče ona s nekom vrstom detinjeg čuđenja, iznenađena, zbunjena što ga tu zatiče. "Šta..." Oklevala je. "Koliko je vremena prošlo?"
<BR>&nbsp;&nbsp;&nbsp;&nbsp;&nbsp;"Dve godine", reče on.
<BR>&nbsp;&nbsp;&nbsp;&nbsp;&nbsp;"Kaži mi šta se događa."
<BR>&nbsp;&nbsp;&nbsp;&nbsp;&nbsp;"Ah, boga mu", reče on, "sve ide u tandariju, cela organizacija. Zato sam ovde; ti si želela da učestvuješ u odlučivanju o krupnim pitanjima poslovne politike, a sam bog zna da nam je sada to neophodno, nova poslovna politika ili barem krpež našeg izviđačkog sastava."
<BR>&nbsp;&nbsp;&nbsp;&nbsp;&nbsp;"Ja sam sanjala", reče Ela. "Videla sam dimljivu, crvenu svetlost, jezivu svetlost. Pa ipak, stalno sam se kretala ka njoj. Nisam mogla da se zaustavim."
<BR>&nbsp;&nbsp;&nbsp;&nbsp;&nbsp;"Da", reče Ransiter, klimnuvši. "Bardo Thodol, Tibetanska Knjiga Mrtvih, govori o tome. Sećaš se da si je čitala; lekari su te terali da je čitaš kada si..." Oklevao je. "Umirala", rekao je najzad.
<BR>&nbsp;&nbsp;&nbsp;&nbsp;&nbsp;"Dimljiva crvena svetlost je loša, zar ne?" upita Ela.
<BR>&nbsp;&nbsp;&nbsp;&nbsp;&nbsp;"Da, ti želiš da je izbegneš." On pročisti grlo. "Čuj, Ela, imamo probleme. Osećaš li se sposobnom da slušaš o tome? Mislim, ne želim da te preopterećujem, niti bilo šta slično; samo kaži ako si suviše umorna ili ako ima nešto drugo o čemu bi radije slušala ili raspravljala."
<BR>&nbsp;&nbsp;&nbsp;&nbsp;&nbsp;"To je tako neobično. Mislim da sam sanjala sve ovo vreme otkako si poslednji put razgovarao sa mnom. Zar su zaista prošle dve godine? Znaš, Glene, šta ja mislim? Mislim da ostali ljudi koji su oko mene... izgleda mi da progresivno srašćujemo. Mnogo mojih snova uopšte nije o meni. Ponekad sam muškarac, a ponakad dečak; panekad sam debela starica s proširenim venama... na mestima sam koja nikada nisam videla i radim stvari koje su besmislene."
<BR>&nbsp;&nbsp;&nbsp;&nbsp;&nbsp;"Pa, kako vele, ti se krećeš ka novoj materici da bi se iz nje rodila. A ona dimljiva, crvena svetlost - to je loša materica; tim putem ne želiš da ideš. To je ponižavajuća, niska vrsta materice. Ti po svoj prilici anticipiraš svoj budući život ili šta bi to već bilo." Osećao se glupo što ovako govori; obično nije imao nikakva teološka ubeđenja. Ali iskustvo s poluživotom bilo je autentično i stvorilo je teologe od svih njih. "Hej", reče on, promenivši temu. "Da ti kažem šta se dogodilo, šta me je navelo da dođem ovamo i dodijavam ti. Izgubili smo iz vida S. Doula Melipouna."
<BR>&nbsp;&nbsp;&nbsp;&nbsp;&nbsp;Trenutak tišine, a zatim se Ela nasmeja. "Ko je ili šta je taj S. Doul Melipoun? Nemoguće da tako nešto postoji." Od tog smeha, njegove nenadmašne i poznate topline, drhtaji mu prođoše niz kičmu; sećao ga se i posle toliko godina. Nije čuo Elu da se smeje već više od jedne decenije.
<BR>&nbsp;&nbsp;&nbsp;&nbsp;&nbsp;"Možda si zaboravila", reče on.
<BR>&nbsp;&nbsp;&nbsp;&nbsp;&nbsp;"Nisam zaboravila", uzvrati Ela. "Ne bih zaboravila jednog S. Doula Melipouna. Je li to nešto kao hobit?"
<BR>&nbsp;&nbsp;&nbsp;&nbsp;&nbsp;"To je vodeći telepata Rejmonda Halisa. Bar jedan naš inercijalac bio je prilepljen uz njega kao krpelj otkako ga je, pre godinu i po dana, otkrio Dži Dži Ešvud. Mi nikada ne gubimo Melipouna; ne smemo to sebi da dozvolimo. Melipoun po potrebi može da proizvede energetsko polje dva puta snažnije od bilo kog drugog Holisovog službenika. A Melipoun je samo jedan od čitavog niza Holisovih ljudi koji su nestali - nestali bar što se nas tiče. I onoga što mogu da utvrde sve smotrene organizacije u Društvu. I tako, pomislih, prokletstvo, idem da pitam Elu šta se događa i šta nam valja činiti. Kao što si ti naglasila u svom testamentu - sećaš se?"
<BR>&nbsp;&nbsp;&nbsp;&nbsp;&nbsp;"Sećam se." Ali to je zvučalo kao da je ona negde daleko. "Povećaj broj svojih reklama na televiziji. Upozoravaj svet. Kaži im..." Njen glas tada oslabi i zaneme.
<BR>&nbsp;&nbsp;&nbsp;&nbsp;&nbsp;"Ovo te gnjavi", reče Ransiter mračno.
<BR>&nbsp;&nbsp;&nbsp;&nbsp;&nbsp;"Ne. Ja..." Oklevala je i on je još jednom osetio da je odlutala. "Jesu li svi oni telepati?" upitala je posle izvesne pauze.
<BR>&nbsp;&nbsp;&nbsp;&nbsp;&nbsp;"Uglavnom telepati i prekognitivci. Nisu nigde na Zemlji; to znam. Imamo u rezervi desetak inercijalaca koji su besposleni jer psihici koje su neutralisali nisu tu, a još više od toga, mnogo više, brine me opadanje potražnje za antipsihicima - što bi se i očekivalo s obzirom na podatak da je nestalo tako mnogo psihika. Ali ja znam da su oni zauzeti jednim jedinim projektom; odnosno verujem. U stvari, siguran sam u to; neko je angažovao celu tu bulumentu, ali samo Holis zna ko je to i gde je. I šta sve to ima da znači." Zatim je utonuo u mrgodnu tišinu. Zapitao se kako bi Ela mogla da mu pomogne da to utvrdi. Zatvorena u ovaj sanduk, sleđena tako da više nije bila deo ovog sveta - znala je samo ono što bi joj on ispričao. Pa ipak, on se uvek uzdao u njenu pronicljivost, u onaj njen specifično ženski oblik tog svojstva, u mudrost zasnovanu ne na znanju ili na iskustvu, već na nečem urođenom. Za njenog života nije bio u stanju da u to pronikne; izvesno, nije to mogao da učini ni sada kad je ležala u studenom mirovanju. Druge žene koje je upoznao od njene smrti - bilo ih je nekoliko - imale su malo toga, možda samo u indikatorskim količinama. Nagoveštaje većeg potencijala koji se u njima nikada nije ispoljio kao kod Ele.
<BR>&nbsp;&nbsp;&nbsp;&nbsp;&nbsp;"Kaži mi", reče Ela, "kakav je tip taj Melipoun?"
<BR>&nbsp;&nbsp;&nbsp;&nbsp;&nbsp;"Ćaknut."
<BR>&nbsp;&nbsp;&nbsp;&nbsp;&nbsp;"Radi li za novac? Ili iz ubeđenja? Uvek sam s tim na oprezu, kad imaju onu svoju psi-mistiku, ono osećanje svrhe i kosmičkog identiteta. Kao što ga je imao onaj grozni Sarapis; sećaš li ga se?"
<BR>&nbsp;&nbsp;&nbsp;&nbsp;&nbsp;"Sarapis više nije tu. Holis ga je navodno ukokao, jer je kovao zaveru da osnuje sopstvenu firmu i konkuriše Holisu. Jedan njegov prekor dao je Holisu tip." On zastade za trenutak, a onda dodade: "Melipoun se okomio na nas mnogo žešće od Sarapisa. Kada je vruć, potrebna su tri inercijalca da izbalansiraju njegovo polje, a tu nema profita; mi naplaćujemo - odnosno, naplaćivali smo - isti honorar kakav uzimamo s jednim inercijalcem. Zato što Društvo sada ima tarifni pravilnik koji nas obavezuje." Svake godine Društvo mu se sve manje sviđalo; ono je postalo njegova hronična opsesija zbog svoje beskorisnosti, skupoće i razmetljivosti. "Koliko smo u stanju da ocenimo, Melipoun je prodani psihik. Da li ti je sada lakše? Je li to manje zlo?" Čekao je, ali nije čuo njen odgovor. "EIa", reče. Tišina. On nervozno dodade. "Ej, alo, Ela, da li me čuješ? Nešto nije u redu?" Oh, bože, pomislio je. Ode ona.
<BR>&nbsp;&nbsp;&nbsp;&nbsp;&nbsp;Usledi kratka pauza, a onda se misli materijalizovaše u njegovom desnom uhu. "Zovem se Džori." Ali ne Eline misli; neki drukčiji Elan, vitalniji pa ipak nespretniji. Bez njene vešte istančanosti.
<BR>&nbsp;&nbsp;&nbsp;&nbsp;&nbsp;"Maknite se s linije", reče Ransiter panično. "Razgovarao sam sa svojom ženom, Elom. Odakle ste vi došli?"
<BR>&nbsp;&nbsp;&nbsp;&nbsp;&nbsp;"Ja sam Džori", stigoše misli, "i sa mnom niko ne razgovara. Rado bih načas proćaskao s vama, gospodine, ako vam je po volji. Kako se zovete?"
<BR>&nbsp;&nbsp;&nbsp;&nbsp;&nbsp;Ransiter zamuckujući reče: "Ja želim svoju ženu, gospođu Elu Ransiter; platio sam razgovor s njom i ona je ta s kojom želim da razgovaram, a ne s vama."
<BR>&nbsp;&nbsp;&nbsp;&nbsp;&nbsp;"Ja poznajem gospođu Ransiter", zabrujaše misli u njegovom uhu, sada mnogo jače. "Ona razgovara sa mnom, ali to nije isto kao kad razgovaram s nekim kao što ste vi, nekim iz sveta. Gospođa Ransiter je ovde, s nama; ali to se ne računa, jer ona ne zna ništa više od nas. Koja je godina, gospodine? Jesu li poslali onaj veliki brod na Proksimu? To me živo zanima; možda vi možete da mi kažete. A, ako želite, ja to kasnije mogu da prenesem gospođi Ransiter. Važi?"
<BR>&nbsp;&nbsp;&nbsp;&nbsp;&nbsp;Ransiter iščupa kontakt s uha i žurno spusti naglavni telefon i ostatak pribora. Napustio je zagušljivu, prašnjavu kancelariju i stao da švrlja između zaleđenih sanduka, uredno raspoređenih po brojevima, red za redom. Službenici moratorijuma izranjali su pred njim, a onda nestajali kada bi zapenušio, tražeći vlasnika.
<BR>&nbsp;&nbsp;&nbsp;&nbsp;&nbsp;"Nešto se desilo, gospodine Ransitere?" upita ona spodoba Fon Fogelzang, primetivši ga kako tumara okolo. "Mogu li vam biti od kakve pomoći?"
<BR>&nbsp;&nbsp;&nbsp;&nbsp;&nbsp;"Neko čudo navalilo je na mene preko žice", zabrekta Ransiter i stade. "Umesto Ele. Đavo da nosi vas i vaše sumnjive poslovne rađevine; ovo nije smelo da se dogodi i šta to treba da znači?" On se uputi za vlasnikom moratorijuma, koji je već krenuo u pravcu kancelarije 2-A. "Da ja tako vodim svoje poslove..."
<BR>&nbsp;&nbsp;&nbsp;&nbsp;&nbsp;"Da li se ta osoba predstavila?"
<BR>&nbsp;&nbsp;&nbsp;&nbsp;&nbsp;"Dabome, naziva sebe Džorijem."
<BR>&nbsp;&nbsp;&nbsp;&nbsp;&nbsp;Očigledno zabrinut, Fon Fogelzang se namršti i reče: "To će biti Džori Miler. On je, verujem, smešten pored vaše žene. U bunkeru."
<BR>&nbsp;&nbsp;&nbsp;&nbsp;&nbsp;"Ali ja vidim da je tamo Ela!"
<BR>&nbsp;&nbsp;&nbsp;&nbsp;&nbsp;"Dugotrajna blizina ponekad izaziva uzajamnu osmozu, sufuziju duhovnih svojstava poluživih", objasni Fon Fogelzang. "Moždana aktivnost Džorija Milera osobito je dobra; kod vaše žene nije. To omogućava nesrećni jednosmerni prolaz protofazona."
<BR>&nbsp;&nbsp;&nbsp;&nbsp;&nbsp;"Možete li to ispraviti?" upita Ransiter promuklo; otkrio je da je izmožden, zadihan i da se i dalje trese. "Isterajte to čudo iz duha moje žene i vratite mi je - to vam je posao!"
<BR>&nbsp;&nbsp;&nbsp;&nbsp;&nbsp;"Ako ovo stanje potraje, dobićete novac natrag", reče Fon Fagelzang svečanim glasom.
<BR>&nbsp;&nbsp;&nbsp;&nbsp;&nbsp;"Koga briga za novac? Drpite taj novac." Stigli su do kancelarije 2-A. Ransiter nesigurno ponovo sede, srce mu je tako tuklo da je jedva govorio. "Ako ne uklonite tog Džorija s linije", izusti on upola dahćući, upola režeći, "tužiću vas; zatvoriću vam radnju!"
<BR>&nbsp;&nbsp;&nbsp;&nbsp;&nbsp;Zastavši naspram sanduka, Fon Fogelzang pritisnu na uho tonski izlazni stepen uređaja i žustro progovori u mikrofon. "Eliminiši se, Džori; tako valja, dečko." On okrznu pogledom Ransitera i reče: "Džori je preminuo u petnaestoj; zato je toliko vitalan. U stvari, to se dešavalo i ranije; Džori se nekoliko puta pojavio tamo gde mu nije bilo mesto." Onda još jednom reče u mikrofon: "To nije pošteno od tebe, Džori; gospodin Ransiter prevalio je dug put da bi razgovarao sa svojom ženom. Nemoj da ometaš njen signal, Džori; to nije lepo." Nastala je pauza dok je slušao. "Znam da je njen signal slab." Opet je stao da sluša, svečano poput kakvog žapca, a zatim je skinuo naglavni telefon i ustao.
<BR>&nbsp;&nbsp;&nbsp;&nbsp;&nbsp;"Šta je rekao?" hteo je da čuje Ransiter. "Hoće li da se skloni i pusti me da govorim s Elom?"
<BR>&nbsp;&nbsp;&nbsp;&nbsp;&nbsp;"Džori tu ništa ne može da učini", reče Fan Fogelzang. "Zamislite dva amplitudski modulisana radio-predajnika, jedan do drugoga, ali ograničena na samo pet stotina vati radne snage. Zatim još jedan, udaljen, ali na istoj ili gotovo istoj frekvenciji, koji koristi pet hiljada vati. Kad padne noć..."
<BR>&nbsp;&nbsp;&nbsp;&nbsp;&nbsp;"A noć je pala", reče Ransiter. Bar za Elu. A možda i za njega, ako Holisovi nestali teepi, parakinetičari, prekognitivci, vaskrsavaoci i animatori ne budu nađeni. Nije izgubio samo Elu; izgubio je i njen savet, jer ju je Džori omeo pre nego što je uspela da mu ga da.
<BR>&nbsp;&nbsp;&nbsp;&nbsp;&nbsp;"Kada je vratimo u bunker, nećemo je opet staviti pored Džorija", brbljao je Fon Fogelzang. "U stvari, ako ste sporazumni da plaćate nešto veću mesečnu taksu, možemo je smestiti u izolovanu komoru visokog stepena sigurnosti, čiji su zidovi obloženi i pojačani teflonom-26 radi sprečavanja heteropsihičke infuzije - od strane Džorija ili nekog drugog."
<BR>&nbsp;&nbsp;&nbsp;&nbsp;&nbsp;"Nije li prekasno?" upita Ransiter, izronivši trenutno iz depresije u koju ga je bacio ovaj događaj.
<BR>&nbsp;&nbsp;&nbsp;&nbsp;&nbsp;"Mogla bi da se vrati. Kad se Džori jednom eliminiše. Kao i svako ko je mogao da prodre u nju u njenom oslabljenom stanju. Pristupačna je gotovo za svakoga." Fon Fogelzang je grizao usnu, očigledno duboko utonuo u misli. "Možda joj se izolacija neće dopasti, gospodine Ransitere. Postoji valjan razlog što kontejnere - sanduke kako ih zove nestručna javnost - držimo zbijene. Lutanja iz jednog duha u drugi pružaju onima u poluživotu jedini..."
<BR>&nbsp;&nbsp;&nbsp;&nbsp;&nbsp;"Odmah da ste je stavili u samicu", upade mu Ransiter u reč. "Bolje je da bude u izolaciji nego da uopšte ne postoji."
<BR>&nbsp;&nbsp;&nbsp;&nbsp;&nbsp;"Ona postoji", ispravi ga Fon Fogelzang. "Samo ne može da kontaktira s vama. To je razlika."
<BR>&nbsp;&nbsp;&nbsp;&nbsp;&nbsp;"Metafizička razlika koja mi ništa ne znači", reče Ransiter.
<BR>&nbsp;&nbsp;&nbsp;&nbsp;&nbsp;"Izolovaću je", reče Fon Fagelzang, "ali mislim da ste u pravu; prekasno je. Džori ju je trajno prožeo, bar do izvesnog stepena. Žao mi je."
<BR>&nbsp;&nbsp;&nbsp;&nbsp;&nbsp;"I meni", reče Ransiter oštro.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
