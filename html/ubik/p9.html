<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Ako vas more novčane brige,
<BR>&nbsp;&nbsp;&nbsp;&nbsp;&nbsp;posetite damu u Ubikovoj
<BR>&nbsp;&nbsp;&nbsp;&nbsp;&nbsp;štedionici i pozajmnoj banci.
<BR>&nbsp;&nbsp;&nbsp;&nbsp;&nbsp;Ona će vas osloboditi sekiracije
<BR>&nbsp;&nbsp;&nbsp;&nbsp;&nbsp;zbog dugova. Recimo, na primer,
<BR>&nbsp;&nbsp;&nbsp;&nbsp;&nbsp;da uzmete pedeset devet poskreda
<BR>&nbsp;&nbsp;&nbsp;&nbsp;&nbsp;na isključivo kamatni zajam. Da
<BR>&nbsp;&nbsp;&nbsp;&nbsp;&nbsp;vidimo, zaračunavši na to...
<BR>
<BR>&nbsp;&nbsp;&nbsp;&nbsp;&nbsp;Dnevna svetlost zasula je elegantnu hotelsku sobu, obelodanivši divna obličja za koja je Džo Čip trepćući video da predstavljaju delove nameštaja: velike, ručno štampane zavese od neke vrste neosvilene, sitaste tkanine, na kojima je bio predstavljen uspon čoveka od jednoćelijskih organizama iz kambrijskog razdoblja do prvog uzleta jedne mašine, teže od vazduha, početkom dvadesetog veka. Jedan veličanstveni toaletni stočić od pseudotikovine, četiri raznobojne kriptohromirane fotelje s pomičnim naslonima... Iznemoglo se divio sjaju hotelske sobe, a onda je s drhtajem ljutog razočaranja shvatio da Vendi nije zakucala na vrata. Ili je bar on nije čuo; spavao je suviše dubokim snom.
<BR>&nbsp;&nbsp;&nbsp;&nbsp;&nbsp;I tako je njegovo novo carstvo prevlasti iščezlo u istom trenu kada se rodilo.
<BR>&nbsp;&nbsp;&nbsp;&nbsp;&nbsp;Prožet omamljujućom utučenošću - ostatkom minulog dana - iskobeljao se iz velikog kreveta, našao odeću i obukao se. Bilo je hladno, štaviše naobično; opazio je to i zamislio se. Onda je podigao slušalicu vidfona da pozove sobni servis.
<BR>&nbsp;&nbsp;&nbsp;&nbsp;&nbsp;"...izravnajte račune s njim ako je to ikako moguće", izjavi neko iz slušalice na njegovo uho. "Prvo se, naravno, mora utvrditi da li je Stenton Mik stvarno umešan ili je u akciju prativ nas bila upućena samo zamena u vidu ljudske utvare, i, ako jeste, zašto, odnosno, ako nije, kako..." Glas je jednolično nastavljao da govori sa samim sobom, a ne sa Džoom. Činilo se da ga je sasvim nesvestan, kao da ne postoji. "Na osnovu svih naših ranijih izveštaja", izjavi glas, "stiče se utisak da je Mikov način poslovanja uglavnom častan i u skladu s pravnim i moralnim uzansama, usvojenim u celom Sistemu. S obzirom na to..."
<BR>&nbsp;&nbsp;&nbsp;&nbsp;&nbsp;Džo prekide vezu. Stajao je i ošamućeno se ljujao, čekajući da mu se razbistri u glavi. Ransiterov glas. Van svake sumnje. Ponovo je digao slušalicu i još jednom oslušnuo.
<BR>&nbsp;&nbsp;&nbsp;&nbsp;&nbsp;"...Mikovu tužbu sudu jer on sebi to može da dopusti i navikao je na parnične postupke te vrste. Svakako treba konsultovati našu primarnu službu pre nego što podnesemo zvanični izveštaj Društvu. To bi bila kleveta, ukoliko dospe u javnost, i povod za tužbu zbog nezakonitog hapšenja, ako..."
<BR>&nbsp;&nbsp;&nbsp;&nbsp;&nbsp;"Ransitere! " reče Džo. I to glasno.
<BR>&nbsp;&nbsp;&nbsp;&nbsp;&nbsp;"...nemoćni da to provere bar dok..."
<BR>&nbsp;&nbsp;&nbsp;&nbsp;&nbsp;Džo prekide vezu.
<BR>&nbsp;&nbsp;&nbsp;&nbsp;&nbsp;Ja ovo ne razumem, rekao je u sebi.
<BR>&nbsp;&nbsp;&nbsp;&nbsp;&nbsp;Otišao je u kupatilo, ispljuskao lice ledenom vodom, očešljao kosu higijenskim besplatnim hotelskim češljem, a onda, pošto se neko vreme premišljao, obrijao se higijenskim besplatnim hotelskim brijačem za jednu upotrebu. Pljesnuo je na podbradak, vrat i obraze higijenski besplatni hotelski losion za posle brijanja, skinuo omot s higijenske besplatne hotelske čaše i napio se iz nje. Da li je moratorijum konačno uspeo da ga povrati k svesti? - upita se on. I da ga uključi u liniju veze mog vidfona? Čim bi došao k sebi, Ransiter bi sigurno želeo da razgovara sa mnom pre nego sa bilo kim drugim. Ali ako je tako, zašto me ne čuje? Zašto se veza sastoji od jednosmernog prenosa? Je li to samo neka tehnička greška koja će se razjasniti?
<BR>&nbsp;&nbsp;&nbsp;&nbsp;&nbsp;On se vrati do vidfona i još jednom diže slušalicu s namerom da se javi u Moratorijum Voljene Braće.
<BR>&nbsp;&nbsp;&nbsp;&nbsp;&nbsp;"...nije idealna osoba da upravlja firmom s obzirom na njegovu zbrkanu ličnu situaciju i teško će, naročito..."
<BR>&nbsp;&nbsp;&nbsp;&nbsp;&nbsp;Ne mogu da se javim, shvati Džo. Okačio je slušalicu. Ne mogu čak da dobijem ni sobni servis.
<BR>&nbsp;&nbsp;&nbsp;&nbsp;&nbsp;U jednom uglu prostrane sobe razleže se skladna zvonjava i jedan reski mehanički glas saopšti: "Ja sam vaš besplatni homeonov aparat, usluga koju ekskluzivno pružaju svi fini hoteli iz lanca Ruts širom Zemlje i na kolonijama. Jednostavno birajte onu klasfikaciju novosti koju želite i u roku od nekoliko sekundi ja ću vas snabdeti svežim i u minut aktuelnim hameonovićima, skrojenim prema vašim individualnim zahtevima; i, dozvolite da ponovim, bez ikakvih troškova po vas!"
<BR>&nbsp;&nbsp;&nbsp;&nbsp;&nbsp;"U redu", reče Džo i pređe sobu do aparata. Možda su do sada, razmišljao je, vesti o Ransiterovom ubistvu već prodrle u javnost. Sredstva informisanja rutinski su izveštavala o prijemima u moratorijume. Pritisnuo je dugme s oznakom najvažnije interplan informacije. Aparat je odmah počeo da, štropoćući, izbacuje jedan štampani list, koji je on skupljao onom brzinom kojom se pomaljao.
<BR>&nbsp;&nbsp;&nbsp;&nbsp;&nbsp;Ni pomena o Ransiteru. Prerano? Ili je Društvo uspelo da spreči objavljivanje te vesti? A možda je to Al učinio, misli on; možda je Al tutnuo vlasniku moratorijuma nekoliko poskreda. Ali - kod njega je bio sav Alov novac. Al nikoga nije mogao da potkupi da uradi bilo šta.
<BR>&nbsp;&nbsp;&nbsp;&nbsp;&nbsp;Na vratima hotelske sobe odjeknu kucanje.
<BR>&nbsp;&nbsp;&nbsp;&nbsp;&nbsp;Spustivši homeonović, Džo se oprezno uputi ka vratima, pomislivši: to je verovatno Pat Konli; ulovila me je ovde. S druge strane, mogao bi to biti i neko iz Njujorka, ko je došao po mene da me vodi natrag. Teorijski, mogla je to biti čak i Vendi, nagađao je on. Ali to mu se činilo malo verovatno. Ne sada, ne ovako dockan.
<BR>&nbsp;&nbsp;&nbsp;&nbsp;&nbsp;Mogao je to, nadalje, biti neki ubica koga je poslao Holis. Možda nas ubija jedno po jedno.
<BR>&nbsp;&nbsp;&nbsp;&nbsp;&nbsp;Džo otvori vrata.
<BR>&nbsp;&nbsp;&nbsp;&nbsp;&nbsp;Dršćući od teskobe, kršeći svoje mekušne ruke, Herbert Šenhajt fon Fogelzang stajao je na pragu i mrmljao: "Ja to prosto ne razumem, gospodine Čipe. Radili smo cele noći u smenama. I nismo dobili nijednu jedinu iskru. Pa ipak smo obavili elektraencefalografiju i snimak pokazuje slabu, ali nedvosmislenu cerebralnu aktivnost. Dakle, posmrtni život je tu, ali izgleda, još ne uspevamo da mu priključimo prisluškivač. Imamo sada sonde u svim delovima moždane kore. Ne znam šta bismo još mogli da učinimo, gospodine."
<BR>&nbsp;&nbsp;&nbsp;&nbsp;&nbsp;"Ima li merljivog moždanog metabolizma?" upita Džo.
<BR>&nbsp;&nbsp;&nbsp;&nbsp;&nbsp;"Da, gospodine. Pozvali smo jednog stručnjaka spolja, iz drugog moratorijuma, i on ga je otkrio koristeći sopstvenu opremu. I taj iznos je normalan. Baš onakav kao što bi se i očekivalo neposredno posle smrti."
<BR>&nbsp;&nbsp;&nbsp;&nbsp;&nbsp;"Kako ste znali gde ćete me naći?" upita Džo.
<BR>&nbsp;&nbsp;&nbsp;&nbsp;&nbsp;"Javili smo se gospodinu Hamondu u Njujork. Onda sam pokušao da se javim vama ovamo u hotel, ali vaš aparat je bio zauzet celog jutra. Zato sam smatrao da je neophodno da dođem ovamo lično."
<BR>&nbsp;&nbsp;&nbsp;&nbsp;&nbsp;"U kvaru je", reče Džo. "Vidfon. Ni ja ne mogu da zovem."
<BR>&nbsp;&nbsp;&nbsp;&nbsp;&nbsp;"Gospodin Hamond je takode pokušao da stupi u vezu s vama, bez uspeha", reče vlasnik moratorijuma. "Zamolio me je da vam predam njegovu poruku. On želi da vi nešto uradite ovde u Cirihu pre nego što krenete natrag u Njujork."
<BR>&nbsp;&nbsp;&nbsp;&nbsp;&nbsp;"Želeo je da me podseti da se posavetujem s Elom", reče Džo.
<BR>&nbsp;&nbsp;&nbsp;&nbsp;&nbsp;"Da je obavestite o nesrećnoj, preranoj smrti njenog supruga."
<BR>&nbsp;&nbsp;&nbsp;&nbsp;&nbsp;"Možete li mi pozajmiti neki poskred?" upita Džo. "Da bih doručkovao."
<BR>&nbsp;&nbsp;&nbsp;&nbsp;&nbsp;"Gospodin Hamond me je upozorio da ćete pokušati da pozajmite novac od mene. Izvestio me je da vas je već snabdeo dovoljnim sredstvima da platite hotelsku sobu, jednu turu pića kao i..."
<BR>&nbsp;&nbsp;&nbsp;&nbsp;&nbsp;"Al je zasnovao svoj proračun na pretpostavci da ću zakupiti neku skromniju sobu od ove. Međutim, nije se moglo dobiti ništa skromnije, što Al nije predvideo. Možete to dodati na račun koji ćete podneti Ransiterovom Udruženju krajem meseca. Ja sam sada, kao što vam je Al verovatno kazao, vršilac dužnosti direktora firme. Vi imate posla s jednim uticajnim čovekom koji konkretno razmišlja i krčio je sebi put korak po korak do vrha. Kao što i sami, mora biti, uviđate, ja bih mogao da preispitam našu poslovnu politiku u vezi s osnovnom odlukom o moratorijumu čiji klijenti želimo da budemo; mogli bismo, na primer, da prvenstvo damo nekom koji je bliži Njujorku."
<BR>&nbsp;&nbsp;&nbsp;&nbsp;&nbsp;Fon Fogelzang mrzovoljno posegnu u svoju togu od tvida i izvadi novčanik od veštačke aligatorske kože, pa stade da pretura po njemu kao lopatom.
<BR>&nbsp;&nbsp;&nbsp;&nbsp;&nbsp;"Surov je svet u kome živimo", reče Džo, primajući novac. "Pravilo je, pas ždere psa."
<BR>&nbsp;&nbsp;&nbsp;&nbsp;&nbsp;"Gospodin Hamond saopštio mi je još neke informacije za vas. Brod iz vaše njujorške poslovnice stići će u Cirih kroz dva sata. Približno."
<BR>&nbsp;&nbsp;&nbsp;&nbsp;&nbsp;"Fino", reče Džo.
<BR>&nbsp;&nbsp;&nbsp;&nbsp;&nbsp;"Da biste vi imali dovoljno vremena da se dogovorite s Elom Ransiter, gospodin Hamond šalje po vas brod direktno u moratorijum. S obzirom na to, gospodin Hamond predlaže da vas ja povezem tamo. Moj helikopter je parkiran na krovu hotela."
<BR>&nbsp;&nbsp;&nbsp;&nbsp;&nbsp;"Al Hamond je to rekao? Da treba s vama da se vratim u moratorijum?"
<BR>&nbsp;&nbsp;&nbsp;&nbsp;&nbsp;"Tako je." Fon Fogelzang klimnu.
<BR>&nbsp;&nbsp;&nbsp;&nbsp;&nbsp;"Jedan visoki crnac, pogurenih ramena, star oko trideset godina? Sa zlatnim krunicama na prednjim zubima, svaka s ukrasnom šarom, ona levo u obliku herca, sledeća kao tref i na desnoj strani karo?"
<BR>&nbsp;&nbsp;&nbsp;&nbsp;&nbsp;"To je čovek koji je juče došao s nama iz Ciriške svemirske luke. I čekao s vama u moratorijumu."
<BR>&nbsp;&nbsp;&nbsp;&nbsp;&nbsp;"Je li imao na sebi zelene, filcane, široke čakšire, stegnute ispod kolena, sive čarape za golf, bluzu od jazavčevog krzna, otvorenu na prsima, i plitke cipele od imitacije lakirane kože?"
<BR>&nbsp;&nbsp;&nbsp;&nbsp;&nbsp;"Nisam mogao da vidim šta nosi. Samo sam video njegovo lice na videkranu."
<BR>&nbsp;&nbsp;&nbsp;&nbsp;&nbsp;"Je li vam saopštio neke posebne kodne reči da bih bio siguran da je to on?"
<BR>&nbsp;&nbsp;&nbsp;&nbsp;&nbsp;Ozlojeđen, vlasnik moratorijuma reče: "Ne razumem u čemu je problem, gospodine Čipe. Čovek koji je iz Njujorka razgovarao sa mnom preko vidfona isti je onaj koji je juče bio s vama."
<BR>&nbsp;&nbsp;&nbsp;&nbsp;&nbsp;"Ne smem da rizikujem da pođem s vama, ni da se ukrcam u vaš helikopter", reče Džo. "Možda vas šalje Rej Holis. Rej Holis je bio taj koji je ubio gospodina Ransitera."
<BR>&nbsp;&nbsp;&nbsp;&nbsp;&nbsp;Očiju nalik na staklenu dugmad Fon Fogelzang reče: "Jeste li o tome obavestili Smotreno društvo?"
<BR>&nbsp;&nbsp;&nbsp;&nbsp;&nbsp;"Uradićemo to. Obavićemo to blagovremeno. U međuvremenu, moramo paziti da Holis ne likvidira nas ostale. Nameravao je sve da nas pobije tamo na Luni."
<BR>&nbsp;&nbsp;&nbsp;&nbsp;&nbsp;"Potrebna vam je zaštita", reče Vlasnik moratorijuma. "Predlažem da smesta odete do svog vidfona i pozovete cirišku policiju; oni će odrediti čoveka da vas štiti dok ne otputujete u Njujork. A čim stignete u Njujork..."
<BR>&nbsp;&nbsp;&nbsp;&nbsp;&nbsp;"Moj vidfon je, kao što rekoh, u kvaru. Sve što na njemu dobijam jeste glas Glena Ransitera. Zato niko ne može da me nađe."
<BR>&nbsp;&nbsp;&nbsp;&nbsp;&nbsp;"Zaista? Baš neobično." Vlasnik moratarijuma zanjiha se mimo njega u hotelsku sabu. "Smem li da čujem?" Upitno je digao slušalicu vidfona.
<BR>&nbsp;&nbsp;&nbsp;&nbsp;&nbsp;"Jedan paskred", reče Džo.
<BR>&nbsp;&nbsp;&nbsp;&nbsp;&nbsp;Prekopavši ponovo džepove toge od tvida, vlasnik moratorijuma izvuče pregršt kovanog novca; njegova kapa s avionskom elisom razdražujuće je zujala dok je Džou predavao tri komada u metalu.
<BR>&nbsp;&nbsp;&nbsp;&nbsp;&nbsp;"Ja vam zaračunavam samo ono što ovde traže za šoljicu kafe", reče Džo. "Ovo bi trebalo da vredi bar toliko." Rekavši to, sinulo mu je da još nije doručkovao i da će u takvom stanju stupiti pred Elu. Pa, može umesto toga da uzme amfetamin; hotel ih je verovatno davao besplatno, u znak ljubaznosti.
<BR>&nbsp;&nbsp;&nbsp;&nbsp;&nbsp;Fon Fogelzang, koji je slušalicu vidfona držao pritisnutu uz uho, reče: "Ja ne čujem ništa. Čak ni znak za biranje. Sada čujem lake smetnje. Kao sa velike daljine. Veoma slabo." Pružio je slušalicu Džou, koji ju je uzeo i oslušnuo.
<BR>&nbsp;&nbsp;&nbsp;&nbsp;&nbsp;I on je čuo samo udaljene smetnje. Daleke hiljadama milja, pomislio je. Jezivo. Na svoj način, isto tako zapanjujuće kao Ransiterov glas - ako to beše ono što je bilo. "Vratiću vam poskred", rekao je, zakačivši slušalicu.
<BR>&nbsp;&nbsp;&nbsp;&nbsp;&nbsp;"Ne mari", reče fon Fogelzang.
<BR>&nbsp;&nbsp;&nbsp;&nbsp;&nbsp;"Ali niste uspeli da čujete glas."
<BR>&nbsp;&nbsp;&nbsp;&nbsp;&nbsp;"Da se vratimo u moratorijum. Kao što je tražio vaš gospodin Hamond."
<BR>&nbsp;&nbsp;&nbsp;&nbsp;&nbsp;"Al Hamond je moj službenik", reče Džo. "Ja određujem poslovnu politiku. Mislim da ću se vratiti u Njujork pre razgovara s Elom; prema mom mišljenju, važnije je da sastavimo zvaničnu prijavu Društvu. Kada ste razgovarali s Alom Hamondom, je li vam rekao da li su svi inercijalci otputovali s njim iz Ciriha?"
<BR>&nbsp;&nbsp;&nbsp;&nbsp;&nbsp;"Svi osim devojke koja je provela noć s vama, ovde u hotelu." Vlasnik moratorijuma zbunjeno se osvrtao po sobi, očigledno se pitajući gde je. Njegovo čudnovato lice rastakalo se od briga. "Zar nije ovde?"
<BR>&nbsp;&nbsp;&nbsp;&nbsp;&nbsp;"Koja je to devojka bila?" upita Džo; njegov moral, već nizak, potonuo je u najcrnje bezdane duha.
<BR>&nbsp;&nbsp;&nbsp;&nbsp;&nbsp;"Gospodin Hamond nije rekao. Pretpostavljao je da znate. Bilo bi indiskretno od njega da mi je kazao njeno ime, s obzirom na okolnosti. Zar ona nije..."
<BR>&nbsp;&nbsp;&nbsp;&nbsp;&nbsp;"Niko se nije pojavio." Koja je to bila? Pat Konli? Ili Vendi? Tumarao je po hotelskoj sobi, nehotično dajući oduška svom strahu. Uzdam se u boga, mislio je, da je to bila Pat.
<BR>&nbsp;&nbsp;&nbsp;&nbsp;&nbsp;"U plakar", reče fon Fogelzang.
<BR>&nbsp;&nbsp;&nbsp;&nbsp;&nbsp;"Šta?" On prestade da korača gore-dole. "Možda treba da pogledate tamo. Ovi skupi apartmani imaju naročito velike plakare."
<BR>&nbsp;&nbsp;&nbsp;&nbsp;&nbsp;Džo dotače dugme na vratima plakara; pod dejstvom pružnog mehanizma, ona poleteše da se otvare.
<BR>&nbsp;&nbsp;&nbsp;&nbsp;&nbsp;Na dnu plakara ležala je sklupčana, šćućurena hrpa, dehidrirana i gotovo mumificirana. Istruleli dronjci nečega što je nekada po svoj prilici bila tkanina pokrivali su veći deo obličja, kao da se postepeno, u jednom dugom razdoblju, to nešto povuklo u ostatke svoje odeće. Sagnuo se i prevrnuo ga. Bilo je teško samo nekoliko funti; pod pritiskom njegove ruke udovi su se rastavili u tanušne koščate produžetke, koji su zašuškali kao papir. Kosa je izgledala strašno dugačka; čekinjast i zamršen, crn oblak uvojaka skrivao je lice. On je stajao poguren, ne mičući se, ne želeći da vidi ko je to.
<BR>&nbsp;&nbsp;&nbsp;&nbsp;&nbsp;Fon Fogelzang zakrklja kao da se guši: "Ovo je staro. Potpuno isušeno. Kao da ovde trune već stolećima. Idem dole da kažem upravniku."
<BR>&nbsp;&nbsp;&nbsp;&nbsp;&nbsp;"To ne može biti odrasla žena", reče Džo. Ovo su mogli biti samo ostaci nekog deteta; jednostavno, bili su premaleni. "To ne mogu biti ni Pat, ni Vendi", nastavi on i ukloni senovitu kosu s lica. "Kao da je bila u peći. Na veoma visokoj temperaturi i to dugo." Eksplozija, pomislio je. Žestoka toplota koju je oslobodila bomba.
<BR>&nbsp;&nbsp;&nbsp;&nbsp;&nbsp;Onda se nemo zagledao u zbrčkano malo lice, pocrnelo od jare. I znao je ko je to bio. Iako je imao teškoća da je prepozna.
<BR>&nbsp;&nbsp;&nbsp;&nbsp;&nbsp;Vendi Rajt.
<BR>
<BR>&nbsp;&nbsp;&nbsp;&nbsp;&nbsp;U neko doba noći, počeo je da razmišlja, ona je došla u sobu i onda je u njoj ili oko nje otpočeo nekakav proces. Naslutila je to i odšunjala se, sakrila u plakar da on ne bi znao. U poslednjim satima njenog života - ili možda minutima; nadao se da su bili samo minuti - ovo ju je snašlo, ali nije ni pisnula. Nije ga probudila. Ili je pokušala, mislio je, i nije mogla to da učini, nije mogla da privuče moju pažnju. Moguće je da je posle toga, posle pokušaja i neuspeha da me probudi, otpuzala u ovaj plakar.
<BR>&nbsp;&nbsp;&nbsp;&nbsp;&nbsp;Molim boga da se to desilo brzo, mislio je on.
<BR>&nbsp;&nbsp;&nbsp;&nbsp;&nbsp;"Vi ne možete da učinite ništa za nju?" upitao je fon Fogelzanga. "U vašem moratorijumu?"
<BR>&nbsp;&nbsp;&nbsp;&nbsp;&nbsp;"Ne ovako dockan. Sigurno se nije zadržala ni trunka zaostalog poluživota u ovom stanju potpunog kvarenja. Je li - ona ta devojka?"
<BR>&nbsp;&nbsp;&nbsp;&nbsp;&nbsp;"Da", reče on, klimnuvši.
<BR>&nbsp;&nbsp;&nbsp;&nbsp;&nbsp;"Bolje je da napustite ovaj hotel. Odmah. Svoje sigurnosti radi. Holis - ovo jeste Holisovo delo, zar ne? - i s vama će učiniti isto."
<BR>&nbsp;&nbsp;&nbsp;&nbsp;&nbsp;"Moje cigarete", reče Džo. "Osušene su. Dve godine star vidfonski imenik na brodu. Uskisli skorup i kafa s penom i plesni na površini. Davnašnji novac." Zajednička nit: starost. "Ona je to rekla, tamo na Luni, pošto smo stigli do broda; rekla je: 'Osećam se stara.'" Utonuo je u misli, pokušavajući da obuzda strah koji je sada počeo da se preobraća u užas. Ali glas u aparatu, mislio je. Ransiterov glas. Šta li to znači?
<BR>&nbsp;&nbsp;&nbsp;&nbsp;&nbsp;Nije video nikakvu temeljnu karakteristiku, nikakvo značenje. Ransiterov glas na vidfonu nije se uklapao ni u jednu teoriju koju je on mogao da izvede na osnovu fragmenata ili da je zamisli.
<BR>&nbsp;&nbsp;&nbsp;&nbsp;&nbsp;"Zračenje", reče fon Fogelzang. "Meni se čini da je ona bila izložena ekstenzivnom zračenju verovatno pre nekog vremena. Štaviše, ogromnoj dozi zračenja."
<BR>&nbsp;&nbsp;&nbsp;&nbsp;&nbsp;"Mislim da je umrla zbog eksplozije", reče Džo. "Eksplozije koja je ubila Ransitera." Kobaltne čestice, reče on sebi. Vreli prah koji se slegao po njoj i koji je udisala. Ali onda, svi ćemo umreti na ovaj način; mora biti da se slegao po svima nama. Ja ga imam u svojim plućima; i Al; ostali inercijalci takođe. Ništa ne može da se učini u tom slučaju. Prekasno je. Nismo mislili na to, sinulo mu je. Nije nam palo na um da se eksplozija sastoji od jedne mikronuklearne reakcije.
<BR>&nbsp;&nbsp;&nbsp;&nbsp;&nbsp;Nikakvo čudo što nam je Holis dozvolio da odemo. A opet...
<BR>&nbsp;&nbsp;&nbsp;&nbsp;&nbsp;To je predstavljalo objašnjenje za Vendinu smrt i objašnjenje za sasušene cigarete. Ali ne i za telefonski imenik, za kovani novac, za ukvareni skorup i kafu.
<BR>&nbsp;&nbsp;&nbsp;&nbsp;&nbsp;To takođe nije bilo objašnjenje za Ransiterov glas, onaj čemerni monolog na hotelskom vidfonu, koji je prestao kada je fon Fogelzang digao slušalicu. Kada je neko drugi pokušavao da sluša, shvati on.
<BR>&nbsp;&nbsp;&nbsp;&nbsp;&nbsp;Moram se vratiti u Njujork, rekao je sebi. Svi mi koji smo bili tamo, na Luni - svi koji smo bili prisutni kada je bomba eksplodirala. Ovo moramo da razrešimo zajedno; u stvari, verovatno je to jedini način da se ovo razreši. Pre nego što nas ostale zadesi smrt, jedno po jedno, onako kako je zadesila Vendi. Ili na neki još gori način, ako je to uopšte moguće.
<BR>&nbsp;&nbsp;&nbsp;&nbsp;&nbsp;"Neka hotelska uprava pošalje ovamo jednu vreću od polietilena", reče on vlasniku moratorijuma. "Staviću je unutra i poneti sa sobom u Njujork."
<BR>&nbsp;&nbsp;&nbsp;&nbsp;&nbsp;"Nije li to slučaj za policiju? Užasan zločin kao što je ovaj; treba ih obavestiti."
<BR>&nbsp;&nbsp;&nbsp;&nbsp;&nbsp;"Samo vi meni nabavite vreću", reče Džo.
<BR>&nbsp;&nbsp;&nbsp;&nbsp;&nbsp;"U redu. To je vaša službenica." Vlasnik moratorijuma krenu niz hodnik.
<BR>&nbsp;&nbsp;&nbsp;&nbsp;&nbsp;"Bila je nekada", reče Džo. "Više nije." Ona je morala da bude prva, reče on sebi. Ali možda je to na neki način bolje. Vendi, mislio je, vodim te sa sobom, vodim te kući.
<BR>&nbsp;&nbsp;&nbsp;&nbsp;&nbsp;Ali ne kao što je planirao.
<BR>
<BR>&nbsp;&nbsp;&nbsp;&nbsp;&nbsp;Al Hamond se obrati ostalim inercijalcima, koji su sedeli oko konferencijskog stola od prave masivne orahovine, naglo provalivši u solidarnu tišinu: "Džo treba da se vrati svakog trenutka." Pogledao je na ručni sat da se uveri. Izgledalo je da je stao.
<BR>&nbsp;&nbsp;&nbsp;&nbsp;&nbsp;"Predlažem da u međuvremenu pogledamo kasne popodnevne vesti na televiziji da bismo videli je li Holis pustio da procuri vest o Ransiterovoj smrti", reče Pat Konli.
<BR>&nbsp;&nbsp;&nbsp;&nbsp;&nbsp;"Danas nije bila u novinama", reče Edi Dorn. "TV novosti su aktuelnije", reče Pat. Dodala je Alu komad od pedeset centi da njime uključi TV aparat, montiran iza zavese na suprotnom kraju sale za konferencije, jedan impresivni 3-D kolor polifonski uređaj, kojim se Ransiter neobično dičio.
<BR>&nbsp;&nbsp;&nbsp;&nbsp;&nbsp;"Želite li da ga ja ubacim u prorez umesto vas, gospodine Hamonde?" upita Sami Mundo revnosno.
<BR>&nbsp;&nbsp;&nbsp;&nbsp;&nbsp;"U redu", reče Al; pritisnut teškim mislima, dobacio je komad kovanog novca Mundu, koji ga je uhvatio i otkasao do aparata.
<BR>&nbsp;&nbsp;&nbsp;&nbsp;&nbsp;Ransiterov advokat Volter V. Vejls, koji se uznemireno vrpoljio na stolici i svojim aristokratskim rukama, prošaranim finim venama, igrao kopčom mehanizma za zatvaranje malog ručnog kofera, reče: "Ljudi, nije trebalo da ostavite gospodina Čipa u Cirihu. Ne možemo ništa da učinimo dok se on ovde ne pojavi, a od vitalnog je značaja da se ubrzaju sve stvari koje se odnose na oporuku gospodina Ransitera."
<BR>&nbsp;&nbsp;&nbsp;&nbsp;&nbsp;"Vi ste čitali testament", reče Al. "Džo Čip takođe. Znamo ko, prema Ransiterovoj želji, treba da preuzme upravu nad firmom."
<BR>&nbsp;&nbsp;&nbsp;&nbsp;&nbsp;"Ali sa pravnog stanovišta..." reče Vejls.
<BR>&nbsp;&nbsp;&nbsp;&nbsp;&nbsp;"Više neće dugo trajati", reče Al odsečno. Stao je da žvrlja perom proizvoljne linije duž margine liste koju je sastavio; zaokupljen time, iskitio je listu, a onda je još jednom pročitao.
<BR>
<BR>&nbsp;&nbsp;&nbsp;&nbsp;&nbsp;BAJATE CIGARETE
<BR>&nbsp;&nbsp;&nbsp;&nbsp;&nbsp;ZASTARELI IMENIK
<BR>&nbsp;&nbsp;&nbsp;&nbsp;&nbsp;NOVAC VAN UPOTREBE
<BR>&nbsp;&nbsp;&nbsp;&nbsp;&nbsp;UKVARENA HRANA
<BR>&nbsp;&nbsp;&nbsp;&nbsp;&nbsp;OGLAS NA OMOTU OD ŠIBICA.
<BR>
<BR>&nbsp;&nbsp;&nbsp;&nbsp;&nbsp;"Pustiću da ova lista još jednom obiđe sto", reče on glasno. "I promislite: može li ovog puta kogod da otkrije beočug između ovih pet događaja... ili kako već želite da ih zovete. Ovih pet stvari koje nisu..." Mahnuo je rukom.
<BR>&nbsp;&nbsp;&nbsp;&nbsp;&nbsp;"Nisu u redu", reče Džon Ild.
<BR>&nbsp;&nbsp;&nbsp;&nbsp;&nbsp;"Lako je naći vezu između prve četiri", reče Pat Konli. "Ali ne i omota od šibica. To se ne uklapa."
<BR>&nbsp;&nbsp;&nbsp;&nbsp;&nbsp;"Da vidim ponovo taj omot", reče Al, pruživši ruku. Pat mu dade omot i on još jednom pročita oglas.
<BR>
<BR>&nbsp;&nbsp;&nbsp;&nbsp;&nbsp;ZADIVLJUJUĆA MOGUĆNOST
<BR>&nbsp;&nbsp;&nbsp;&nbsp;&nbsp;NAPREDOVANJA ZA SVE KOJI MOGU
<BR>&nbsp;&nbsp;&nbsp;&nbsp;&nbsp;DA SE OSPOSOBE!
<BR>
<BR>&nbsp;&nbsp;&nbsp;&nbsp;&nbsp;Gospodin Glen Ransiter iz Moratorijuma Voljene Braće u Cirihu, Švajcarska, udvostručio je svoj prihod u roku od nedelju dana po prijemu našeg besplatnog kompleta obuće s detaljnim obaveštenjima, koja i vama mogu pomoći da prodajete naše originalne sportske cipele od veštačke kože prijateljima, rođacima, poslovnim prijateljima. Gospodin Ransiter, mada beznadežno zamrznut u hladnom pakovanju, zaradio je četiri stotine...
<BR>&nbsp;&nbsp;&nbsp;&nbsp;&nbsp;Al prekide da čita; mozgao je i istovremeno čačkao jedan donji zub noktom palca. Da, mislio je; ovo je drugačije, ovaj oglas. Ostalo sadrži elemente starenja i raspadanja. Ali ne ovo.
<BR>&nbsp;&nbsp;&nbsp;&nbsp;&nbsp;"Zanina me šta bi se desilo ako bismo odgovorili na ovaj oglas sa omota za šibice", reče on glasno. "Dat je broj poštanskog faha u Demoinu, Ajova."
<BR>&nbsp;&nbsp;&nbsp;&nbsp;&nbsp;"Dobili bismo besplatni komplet obuće", reče Pat Konli. "S detaljnim obaveštenjima o tome kako i mi možemo..."
<BR>&nbsp;&nbsp;&nbsp;&nbsp;&nbsp;"Možda bismo tako stupili u kontakt s Glenom Ransiterom", prekide je Al. Svi za stolom, uključujući i Voltera V. Vejlsa, upiljiše se u njega. "Ja to ozbiljno mislim", reče on. "Izvolite." Pružio je omot šibice Tipi Džekson. "Pošaljite im to instant poštom."
<BR>&nbsp;&nbsp;&nbsp;&nbsp;&nbsp;"I šta da kažem?" upita Tipi Džekson.
<BR>&nbsp;&nbsp;&nbsp;&nbsp;&nbsp;"Samo popunite kupon", reče Al. Obratio se Edi Dorn: "Jeste li apsolutno sigurni da ste taj omot od šibica imali u svojoj tašni još od kraja prošle nedelje? Ili ste ga možda negde danas pokupili?"
<BR>&nbsp;&nbsp;&nbsp;&nbsp;&nbsp;"U sredu sam stavila u tašnu nekoliko omota sa šibicama", reče Edi Dorn. "Kao što sam vam kazala jutros, na putu ovamo, slučajno sam primetila ovaj dok sam palila cigaretu. Neosporno je bio u mojoj tašni pre nego što smo otišli na Lunu. I još nekoliko dana ranije."
<BR>&nbsp;&nbsp;&nbsp;&nbsp;&nbsp;"S tim oglasom na njemu?" upita je Džon Ild.
<BR>&nbsp;&nbsp;&nbsp;&nbsp;&nbsp;"Nikada ranije nisam primećivala šta piše na omotima od šibica; primetila sam samo ovaj danas. Ne mogu da kažem ništa o ranijim. Ko može?"
<BR>&nbsp;&nbsp;&nbsp;&nbsp;&nbsp;"Niko ne može", reče Don Deni. "Šta vi mislite, Ale? Ransiterova finta? Da ih on nije dao u štampu pre smrti? Ili možda Holis? Kao neku vrstu groteskne šale - znajući da će ubiti Ransitera? Da će, kad mi primetimo oglas, Ransiter već biti u hladnom pakovanju u Cirihu, kao što piše na omotu od šibica?"
<BR>&nbsp;&nbsp;&nbsp;&nbsp;&nbsp;"Otkud bi Holis znao da ćemo Ransitera preneti u Cirih?" upita Tito Apostos. "A ne u Njujork?"
<BR>&nbsp;&nbsp;&nbsp;&nbsp;&nbsp;"Zato što je tamo Ela", odgovori Don Deni.
<BR>&nbsp;&nbsp;&nbsp;&nbsp;&nbsp;Kod TV aparata Sami Mundo je stajao, nemo ispitujući komad od pedeset centi, koji mu je Al dao. Njegovo kratko, bledo čelo naboralo se kada se zbunjeno namrštio.
<BR>&nbsp;&nbsp;&nbsp;&nbsp;&nbsp;"U čemu je stvar, Same?" upita Al. Osetio je kako se u njemu rađa napetost; predvideo je još jedan događaj.
<BR>&nbsp;&nbsp;&nbsp;&nbsp;&nbsp;"Zar nije normalno da na komadu od pedeset centi bude glava Volta Diznija?" upita Sami.
<BR>&nbsp;&nbsp;&nbsp;&nbsp;&nbsp;"Ili Diznijeva", reče Al, "ili, ako je stariji, Fidela Kastra. Da ga pogledam."
<BR>&nbsp;&nbsp;&nbsp;&nbsp;&nbsp;"Još jedan zastareli novčić", reče Pat Konli, kada je Sami pružio Alu komad od pedeset centi.
<BR>&nbsp;&nbsp;&nbsp;&nbsp;&nbsp;"Ne", reče Al, pregledavši novac. "Prošlogodišnji je; savršeno dobro datiran. Savršeno prihvatljiv. Svaki aparat na svetu bi ga primio. Televizor bi ga primio."
<BR>&nbsp;&nbsp;&nbsp;&nbsp;&nbsp;"U čemu je onda stvar?" upita Edi Dorn bojažljivo.
<BR>&nbsp;&nbsp;&nbsp;&nbsp;&nbsp;"Baš kao što je Sam rekao", odgovori Al. "Na njemu je pogrešna glava." Ustao je, odneo komad novca do Edi. i spustio ga u njenu vlažnu, otvorenu šaku. "Na koga vam liči?"
<BR>&nbsp;&nbsp;&nbsp;&nbsp;&nbsp;Posle pauze Edi reče: "Ja - ne znam."
<BR>&nbsp;&nbsp;&nbsp;&nbsp;&nbsp;"Znate sigurno", reče Al.
<BR>&nbsp;&nbsp;&nbsp;&nbsp;&nbsp;"U redu", reče Edi oštro, podstaknuta da odgovori mimo svoje volje. Gurnula je novčić natrag ka njemu, otarasivši ga se s drhtajem nelagodnosti.
<BR>&nbsp;&nbsp;&nbsp;&nbsp;&nbsp;"To je Ransiter", reče Al svima koji su sedeli oko velikog stola.
<BR>&nbsp;&nbsp;&nbsp;&nbsp;&nbsp;Posle još jedne pauze Tipi Džekson reče: "Priključite to svojoj listi." Glas joj je bio jedva čujan.
<BR>&nbsp;&nbsp;&nbsp;&nbsp;&nbsp;"Vidim dva procesa u toku", reče Pat malo kasnije, kada je Al ponovo seo i počeo da pravi dodatak na listu hartije. "Prvo, proces pogoršanja; to izgleda očigledno. U tome se slažemo."
<BR>&nbsp;&nbsp;&nbsp;&nbsp;&nbsp;Digavši glavu, Al upita: "A šta je drugo?"
<BR>&nbsp;&nbsp;&nbsp;&nbsp;&nbsp;"Nisam sasvim sigurna." Pat stade da okleva. "Nešto u vezi s Ransiterom. Mislim da treba da pogledamo sav naš ostali kovani novac. I papirni. Pustite me da još malo razmislim."
<BR>&nbsp;&nbsp;&nbsp;&nbsp;&nbsp;Jedno po jedno, prisutni za stolom povadiše novčanike, tašne, preturiše džepove.
<BR>&nbsp;&nbsp;&nbsp;&nbsp;&nbsp;"Ja imam novčanicu od pet poskreda s divnom reprodukcijom graviranog portreta gospodina Ransitera", reče Džon Ild. "Ostale..." Bacio je jedan dug pogled na ono što je držao. "Normalne su; u redu. Želite li da vidite ovu novčanicu od pet poskreda, gospodine Hamonde?"
<BR>&nbsp;&nbsp;&nbsp;&nbsp;&nbsp;"Ja ih imam već dve", reče Al. "Ko još?" Pogledao je oko stola. Diglo se šest ruku. "Nas osmoro sada u izvesnoj meri imamo ono što mislim da treba nazvati Ransiterovim novcem. Verovatno će do kraja dana sav novac biti Ransiterov novac. Ili, da kažemo dva dana. U svakom slučaju, Ransiterov novac biće upotrebljiv; njime će se pokretati aparati i druga sredstva i moći ćemo njime da plaćamo svoje dugove."
<BR>&nbsp;&nbsp;&nbsp;&nbsp;&nbsp;"Možda nećemo", reče Don Deni. "Zašto tako mislite? Ovo što zovete Ransiterovim novcem..." On kucnu po novčanici koju je držao. "Ima li razloga da ga banke uvaže? Ovo nije pravovaljana emisija, nije ga izdala vlada. To su lažne pare; nisu prave."
<BR>&nbsp;&nbsp;&nbsp;&nbsp;&nbsp;"U redu", reče Al razborito. "Možda nisu prave; možda će ih banke odbiti. Ali to nije pravo pitanje."
<BR>&nbsp;&nbsp;&nbsp;&nbsp;&nbsp;"Pravo pitanje je od čega se sastoji ovaj drugi proces, ove manifestacije Ransitera", reče Pat Konli.
<BR>&nbsp;&nbsp;&nbsp;&nbsp;&nbsp;"One su upravo to." Don Deni klimnu. "'Manifestacije Ransitera' - to je drugi proces koji teče uporedo s raspadom. Neki komadi kovanog novca zastarevaju; drugi se pojavljuju s Ransiterovim portretom ili bistom. Znate šta mislim? Mislim da ovi procesi idu u suprotnim smerovima. Jedan je odlazak, tako reći. Izlazak iz postojanja. To je prvi proces. Drugi proces je ulazak u postojanje. Ali u nešto što nikada ranije nije postojalo."
<BR>&nbsp;&nbsp;&nbsp;&nbsp;&nbsp;"Ispunjavanje želja", reče Edi Dorn malodušno.
<BR>&nbsp;&nbsp;&nbsp;&nbsp;&nbsp;"Pardon?" upita Al.
<BR>&nbsp;&nbsp;&nbsp;&nbsp;&nbsp;"Možda su to stvari koje je Ransiter želeo", reče Edi. "Da ima svoj portret na zakonskom sredstvu plaćanja, svom našem novcu uključujući i metalni. To je veličanstveno."
<BR>&nbsp;&nbsp;&nbsp;&nbsp;&nbsp;"AIi omoti od šibica?" reče Tito Apostos.
<BR>&nbsp;&nbsp;&nbsp;&nbsp;&nbsp;"Istina je, mislim", složi se Edi. "To baš nije veličanstveno."
<BR>&nbsp;&nbsp;&nbsp;&nbsp;&nbsp;"Firma je već oglašavala na omotima za šibice", reče Don Deni. "I na TV, i u novićima, i u ilustro-štampi. I na poštanskim andrmoljama. Za sve to brine se naše propagandno odeljenje. Ransiter ugIavnom nije davao ni cvonjka na taj deo posla. I svakako ne bi dao cvonjka ni za omote od šibica, Ako je ovo neka vrsta materijalizacije njegove psihe, čovek bi očekivao da se njegovo lice pojavi na TV ekranu, ne na novcu i na omotima od šibica."
<BR>&nbsp;&nbsp;&nbsp;&nbsp;&nbsp;"Možda i jeste na TV ekranu", reče Al.
<BR>&nbsp;&nbsp;&nbsp;&nbsp;&nbsp;"Tako je", reče Pat Konli. "Još nismo to pokušali. Niko od nas nije imao vremena da gleda televiziju."
<BR>&nbsp;&nbsp;&nbsp;&nbsp;&nbsp;"Sami", reče Al, vrativši mu komad od pedeset centi, "idi i uključi televizor."
<BR>&nbsp;&nbsp;&nbsp;&nbsp;&nbsp;"Ne znam da li želim da gledam", reče Edi, dok je Sami Mundo ubacivao novac u prorez i stao da pritiska dugmad za podešavanje.
<BR>&nbsp;&nbsp;&nbsp;&nbsp;&nbsp;Vrata na sobi naglo se otvoriše i na njima se pojavi Džo Čip; Alu najpre pade u oči njegovo lice. "Isključite televizor", reče Al i ustade. Dok je išao ka Džou, svi prisutni su ga gledali. "Šta se dogodilo, Džo?" upita on. Čekao je. Džo nije govorio ništa. "U čemu je stvar?"
<BR>&nbsp;&nbsp;&nbsp;&nbsp;&nbsp;"Zakupio sam brod da se vratim ovamo", reče Džo promuklo.
<BR>&nbsp;&nbsp;&nbsp;&nbsp;&nbsp;"Vi i Vendi?"
<BR>&nbsp;&nbsp;&nbsp;&nbsp;&nbsp;"Ispišite ček za taj brod", reče Džo. "Na krovu je. Ja nemam dosta novca za to."
<BR>&nbsp;&nbsp;&nbsp;&nbsp;&nbsp;AI se obrati Volteru V. Vejlsu: "Jeste Ii u stanju da pribavite ta sredstva?"
<BR>&nbsp;&nbsp;&nbsp;&nbsp;&nbsp;"Za ovako nešto mogu. Ja ću srediti to s brodom." Vejls uze mali ručni kofer i iziđe iz sobe. Džo je ostao na pragu, ponovo nem. Izgledao je stariji za čitavo stoleće od kada ga je Al poslednji put video.
<BR>&nbsp;&nbsp;&nbsp;&nbsp;&nbsp;"U mojoj kancelariji." Džo se okrete od stola; trepnuo je, oklevajući. "Ja - mislim da ne treba to da vidite. Čovek iz moratorijuma bio je sa mnom kada sam je našao. Rekao je da ne može ništa da učini; bilo je odveć dugo. Godine."
<BR>&nbsp;&nbsp;&nbsp;&nbsp;&nbsp;"'Godine'?" ponovi Al sleđeno.
<BR>&nbsp;&nbsp;&nbsp;&nbsp;&nbsp;"Pođimo dole u moju kancelariju", reče Džo. Poveo je Ala iz sale za konferencije kroz predvorje ka liftu. "Pri povratku ovamo brod me je nakljukao sredstvima za umirenje. To ulazi u račun. U stvari, osećam se mnogo bolje. U izvesnom smislu ne osećam ništa. Mora biti da je to dejstvo sredstava za umirenje. Kad prođe, mislim da ću to ponovo osećati."
<BR>&nbsp;&nbsp;&nbsp;&nbsp;&nbsp;Lift je stigao. Spuštali su se zajedno i nijedan od njih nije izustio ni reči dok nisu stigli na treći sprat, gde je bila Džoova kancelarija.
<BR>&nbsp;&nbsp;&nbsp;&nbsp;&nbsp;"Ne savetujem vam da gledate." Džo otključa svoju kancelariju i uvede Ala unutra. "Prepuštam da sami odlučite. U svakom slučaju, ako sam ja to podneo, verovatno ćete i vi." Uključio je svetlost iznad njihovih glava.
<BR>&nbsp;&nbsp;&nbsp;&nbsp;&nbsp;Usledila je kratka pauza, a onda AI reče: "Gospode bože."
<BR>&nbsp;&nbsp;&nbsp;&nbsp;&nbsp;"Ne otvarajte dalje", reče Džo.
<BR>&nbsp;&nbsp;&nbsp;&nbsp;&nbsp;"Neću otvarati. Jutros ili noćas?"
<BR>&nbsp;&nbsp;&nbsp;&nbsp;&nbsp;"Očevidno, desilo se ranije, pre nego što je stigla u moju sobu. Mi - vlasnik moratarijuma i ja - našli smo komadiće odeće u hodniku koji je vodio do mojih vrata. Ali mora da je bila zdrava i čitava, ili gotovo čitava, dok je prolazila kroz predvorje; bilo kako bilo, niko ništa nije primetio. A u velikom hotelu kao što je taj, uvek ostavljaju nekoga da pazi. No, činjenica što je uspela da stigne do moje sobe..."
<BR>&nbsp;&nbsp;&nbsp;&nbsp;&nbsp;"Dabome. To dokazuje da je bila sposobna barem da hoda. U svakom slučaju, izgleda verovatno."
<BR>&nbsp;&nbsp;&nbsp;&nbsp;&nbsp;"Mislim na nas ostale", reče Džo.
<BR>&nbsp;&nbsp;&nbsp;&nbsp;&nbsp;"U kom smislu?"
<BR>&nbsp;&nbsp;&nbsp;&nbsp;&nbsp;"Ista stvar. Da se ne dogodi nama."
<BR>&nbsp;&nbsp;&nbsp;&nbsp;&nbsp;"Kako bi moglo?"
<BR>&nbsp;&nbsp;&nbsp;&nbsp;&nbsp;"Kako je moglo da se desi njoj? Zbog eksplozije. Umrećemo na taj način jedno za drugim. Jedno po jedno. Dok od nas ne ostane niko. Dok svako od nas ne bude deset funti kože i kose u nekoj plastičnoj vreći, pored nekoliko suvih kostiju smeštenih unutra."
<BR>&nbsp;&nbsp;&nbsp;&nbsp;&nbsp;"U redu", reče Al. "Tu deluje neka sila koja prouzrokuje brzo raspadanje. Delovala je od one eksplozije na Luni - ili je njome počela. Mi to već znamo. Takođe znamo, ili mislimo da znamo, da deluje i druga sila, jedna kontra-sila, koja pokreće stvari u suprotnom smeru. Nešto u vezi s Ransiterom. Na našem novcu počela je da se pojavljuje njegova slika. Jedan omot od šibica..."
<BR>&nbsp;&nbsp;&nbsp;&nbsp;&nbsp;"Bio je na mom vidfonu", reče Džo. "U hotelu."
<BR>&nbsp;&nbsp;&nbsp;&nbsp;&nbsp;"Na njemu? Kako to?"
<BR>&nbsp;&nbsp;&nbsp;&nbsp;&nbsp;"Ne znam; prosto je bio. Ne na ekranu, ne na video-elementu. Samo njegov glas."
<BR>&nbsp;&nbsp;&nbsp;&nbsp;&nbsp;"Šta je rekao?"
<BR>&nbsp;&nbsp;&nbsp;&nbsp;&nbsp;"Ništa naročito."
<BR>&nbsp;&nbsp;&nbsp;&nbsp;&nbsp;Al ga je pažljvo posmatrao. "Je li mogao da vas čuje?" upitao je najzad.
<BR>&nbsp;&nbsp;&nbsp;&nbsp;&nbsp;"Ne. Pokušao sam da dobijem vezu s njim. Bila je strogo jednosmerna; ja sam slušao - i to je bilo sve."
<BR>&nbsp;&nbsp;&nbsp;&nbsp;&nbsp;"Dakle, zato ja nisam mogao da dobijem vezu s vama."
<BR>&nbsp;&nbsp;&nbsp;&nbsp;&nbsp;"Zato." Džo klimnu.
<BR>&nbsp;&nbsp;&nbsp;&nbsp;&nbsp;"Pokušali sno s televizorom kada ste se vi pojavili. U novićima nema ni pomena o njegovoj smrti. Kakva zbrka." Nije mu se dopalo kako Džo Čip izgleda. Star, mali i umoran, mislio je. Da li to ovako počinje? Moramo da ostvarimo kontakt s Ransiterom, rekao je sebi. Nije dovoljno samo ga čuti; očevidno, on pokušava da dopre do nas, ali...
<BR>&nbsp;&nbsp;&nbsp;&nbsp;&nbsp;Ako hoćemo da ovo preživimo, moramo dopreti do njega.
<BR>&nbsp;&nbsp;&nbsp;&nbsp;&nbsp;"Nema nikakve vajde da uhvatimo njegovu sliku na televizoru", reče Džo. "To će biti kao na vidfonu, bez kraja i konca. Osim ako može da nam kaže kako da uspostavimo povratnu vezu. Možda može da nam kaže; možda zna. Možda on razume šta se dešava."
<BR>&nbsp;&nbsp;&nbsp;&nbsp;&nbsp;"Morao bi da razume šta se desilo njemu. A to je nešto što mi ne znamo." U izvesnom smislu, mora biti živ čak i ako moratorijum nije uspeo da ga razbudi, pomisli Al. Očigledno, vlasnik moratorijuma je činio sve što je bilo u njegovoj moći za ovako važnog klijenta. "Je li ga Fon Fogelzang čuo na vidfonu?" upita on Džoa.
<BR>&nbsp;&nbsp;&nbsp;&nbsp;&nbsp;"Pokušao je da ga čuje. Ali otuda je dopirao samo muk, a onda smetnje, kako izgleda sa velike udaljenosti. I ja sam to čuo. Ništa. Zvuk apsolutnog ništavila. Veoma čudan zvuk."
<BR>&nbsp;&nbsp;&nbsp;&nbsp;&nbsp;"To mi se ne dopada", reče Al. Nije bio siguran zašto. "Osećao bih se bolje da ga je čuo i Fon Fogelzang. Onda bismo barem mogli biti sigurni da je bio tamo, da to nije bila vaša halucinacija." Ili, ako ćemo pravo, pomisli on, svih nas. Kao u slučaju omota od šibica.
<BR>&nbsp;&nbsp;&nbsp;&nbsp;&nbsp;Ali neki događaji svakako nisu bili halucinacije; aparati su odbijali davnašnji kovani novac - nepristrasni aparati, snabdeveni mehanizmima koji su reagovali samo na fizičke karakteristike. Nikakvi psihološki elementi nisu tu igrali ulogu. Aparati nemaju moć uobrazilje.
<BR>&nbsp;&nbsp;&nbsp;&nbsp;&nbsp;"Odlazim iz ove zgrade na izvesno vreme", reče Al. "Kažite mi jedan grad ili varoš koji vam slučajno padnu na um, s kojim niko od nas nema veze, u koji niko od nas ne ide niti je ikada išao."
<BR>&nbsp;&nbsp;&nbsp;&nbsp;&nbsp;"Baltimor", reče Džo.
<BR>&nbsp;&nbsp;&nbsp;&nbsp;&nbsp;"U redu, idem u Baltimor. Idem da vidim hoće li radnja, izabrana slučajno, primiti Ransiterov novac."
<BR>&nbsp;&nbsp;&nbsp;&nbsp;&nbsp;"Kupite mi nove cigarete", reče Džo.
<BR>&nbsp;&nbsp;&nbsp;&nbsp;&nbsp;"Dobro. I to ću uraditi; pogledaću jesu li cigarete u slučajnoj radnji u Baltimoru zahvaćene istim procesom. Ispitaću i druge proizvode; napraviću slučajan odbir. Želite li da pođete sa mnom ili želite da odete gore i kažete im za Vendi?"
<BR>&nbsp;&nbsp;&nbsp;&nbsp;&nbsp;"Poći ću s vama", reče Džo.
<BR>&nbsp;&nbsp;&nbsp;&nbsp;&nbsp;"Možda uopšte ne treba da im kažemo za nju?"
<BR>&nbsp;&nbsp;&nbsp;&nbsp;&nbsp;"Mislim da treba", reče Džo. "Jer će se to desiti opet. Može se desiti pre nego što se vratimo. Možda se dešava sada."
<BR>&nbsp;&nbsp;&nbsp;&nbsp;&nbsp;"Onda je bolje da naš put u Baltimor obavimo što je brže moguće", reče Al. Krenuo je ka izlazu iz kancelarije. Džo Čip ga je pratio.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
