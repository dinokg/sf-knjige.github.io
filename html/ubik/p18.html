<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Ja sam Ubik. Kad još ne
<BR>&nbsp;&nbsp;&nbsp;&nbsp;&nbsp;bejaše vaseljene, bejah ja.
<BR>&nbsp;&nbsp;&nbsp;&nbsp;&nbsp;Ja sazdah sunce. Ja sazdah
<BR>&nbsp;&nbsp;&nbsp;&nbsp;&nbsp;svetove. Ja stvorih žive
<BR>&nbsp;&nbsp;&nbsp;&nbsp;&nbsp;duše i mesto gde obitavaju;
<BR>&nbsp;&nbsp;&nbsp;&nbsp;&nbsp;ja ih krećem amo, ja ih
<BR>&nbsp;&nbsp;&nbsp;&nbsp;&nbsp;mećem tamo. One hode kamo
<BR>&nbsp;&nbsp;&nbsp;&nbsp;&nbsp;ja velim, rade što ja
<BR>&nbsp;&nbsp;&nbsp;&nbsp;&nbsp;zapovedim. Ja sam reč i
<BR>&nbsp;&nbsp;&nbsp;&nbsp;&nbsp;moje ime nigde se ne pominje,
<BR>&nbsp;&nbsp;&nbsp;&nbsp;&nbsp;ime što ga niko ne zna.
<BR>&nbsp;&nbsp;&nbsp;&nbsp;&nbsp;Nazvaše me Ubik, ali to
<BR>&nbsp;&nbsp;&nbsp;&nbsp;&nbsp;nije moje ime. Ja jesam.
<BR>&nbsp;&nbsp;&nbsp;&nbsp;&nbsp;Ja ću vazda biti.
<BR>
<BR>&nbsp;&nbsp;&nbsp;&nbsp;&nbsp;Glen Ransiter nije mogao da nađe vlasnika moratorijuma.
<BR>&nbsp;&nbsp;&nbsp;&nbsp;&nbsp;"Sigurno ne znate gde je?" upitao je Ransiter gospođicu Bison, sekretaricu vlasnika moratorijma. "Neophodno je da opet razgovaram s Elom."
<BR>&nbsp;&nbsp;&nbsp;&nbsp;&nbsp;"Ja ću urediti da vam je donesu", reče gospođica Bison. "Možete se poslužiti kancelarijom 4-B; molim vas, sačekajte tamo, gospodine Ransitere; pabrinuću se da veoma brzo budete sa svojom ženom. Samo se vi udobno smestite."
<BR>&nbsp;&nbsp;&nbsp;&nbsp;&nbsp;Pošto je pronašao kancelariju 4-B, Ransiter je stao da nespokojno šeta tamo-amo po njoj. Najzad se pojavio jedan služitelj moratorijuma, koji je dogurao sanduk s Elom na ručnim kolicima. "Oprostite što ste čekali", reče služitelj i odmah poče da postavlja elektronski uređaj za vezu, veselo zviždućući dok je radio.
<BR>&nbsp;&nbsp;&nbsp;&nbsp;&nbsp;Posao je brzo bio obavljen. Služitelj poslednji put prokontrolisa liniju veze, zadovoljno klimnu, a onda se spremi da ode iz kancelarije.
<BR>&nbsp;&nbsp;&nbsp;&nbsp;&nbsp;"Ovo je za vas", reče Ransiter i dade mu nekoliko komada od pedeset centi, koje je iskopao iz brojnih džepova. "Zahvalan sam vam što ste tako požurili da završite posao."
<BR>&nbsp;&nbsp;&nbsp;&nbsp;&nbsp;"Hvala, gospodine Ransitere", reče služitelj. On okrznu pogledom kovani novac, a onda se namršti. "Kakve su ovo pare?" upita on.
<BR>&nbsp;&nbsp;&nbsp;&nbsp;&nbsp;Ransiter se dugo i pažljivo zagleda u komade od pedeset centi. Odmah je video na šta služitelj cilja; sasvim sigurno, kovani novac nije bio ono što je trebalo da bude. Čiji je ovo profil? - upitao se on. Ko je to na sva tri komada? Bez sumnje, ne prava osoba. Pa ipak, čovek mi je poznat. Ja ga poznajem.
<BR>&nbsp;&nbsp;&nbsp;&nbsp;&nbsp;A onda je prepoznao profil. Voleo bih da znam šta to znači, zapitao se. Većina stvari u životu najzad se nekako razjasni. Ali - Džo Čip na komadu od pedeset centi?
<BR>&nbsp;&nbsp;&nbsp;&nbsp;&nbsp;Bio je to prvi novac s likom Džoa Čipa, koji je ikada video.
<BR>&nbsp;&nbsp;&nbsp;&nbsp;&nbsp;Sa zebnjom je predosetio da će pronaći još toga ako pretraži džepove i lisnicu.
<BR>&nbsp;&nbsp;&nbsp;&nbsp;&nbsp;Bio je to tek početak.
</P></TD></TR></TABLE>
</CENTER>
</BODY>
</HTML>
