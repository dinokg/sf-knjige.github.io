<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>20.
<P>&nbsp;&nbsp;&nbsp;&nbsp;&nbsp;"Plačite, Hale", reče Fobo. "Samo napred ako osećate potrebu da se ispraznite. Biće vam lakše. Ne možete, a? Voleo bih da možete.
<BR>&nbsp;&nbsp;&nbsp;&nbsp;&nbsp;Dobro, nastavljam. Lalitha, ma koliko ljudski izgledala, ne može sakriti svoje zglavkarsko poreklo. Nimfe koje se razvijaju iz larvi lako mogu proći kao bebe, ali bi vam verovatno pripala muka kada biste videli larve, iako one nisu ništa ružnije od petomesečnog čovečijeg zametka. Meni svakako ne.
<BR>&nbsp;&nbsp;&nbsp;&nbsp;&nbsp;Tužna je stvar što lalitha majka mora umreti. Stotinama miliona godina ranije, kada su pseudoartropode polagale jaja u njenu utrobu, u njenom telu oslobođen je jedan hormon. On je kalcifikovao kožu i pretvarao je u čauru. Larva koja je nastajala u njoj hranila se njenim unutrašnjim organima i kostima koje su bile umekšane odsustvom kalcijuma. Kad bi mladi prerasli funkciju larve, što će reći rasti i jesti, postajali su nimfe. Tada bi probijali čauru na njenom najslabijem mestu na stomaku.
<BR>&nbsp;&nbsp;&nbsp;&nbsp;&nbsp;Ta slaba tačka nalazi se kod pupka. On se ne kalcifikuje sa ostalom kožom već ostaje mekan. U vreme kada bi nimfe bile spremne za izlazak, on bi se raspadao. Njegovo trulenje oslobađa jednu hemijsku supstancu koja dekalcifikuje celu površinu donjeg stomaka. Nimfe, mada nejake kao i ljudske bebe i daleko manje, po instinktu izbijaju napolje tanki i krti pokrov koji ih razdvaja od spoljnog sveta.
<BR>&nbsp;&nbsp;&nbsp;&nbsp;&nbsp;Morate shvatiti, Hale, da je pupak koliko funkcionalan toliko i mimetički. Pošto larve s majkom nisu povezane pupčanom vrpcom, one neće imati pupak. Ali im naraste izraštaj koji liči na pupak.
<BR>&nbsp;&nbsp;&nbsp;&nbsp;&nbsp;Grudi odraslih takođe imaju dve funkcije. Kao i u pravih žena one su istovremeno žarište seksualnosti i reprodukcije. One nikada, razume se, nisu proizvodile mleko, ali su ipak žlezde. U vreme kada larve treba da se ispile iz jaja one deluju kao dve ogromne pumpe koje izbaciju hormone potrebne za stvrdnjavanje kože.
<BR>&nbsp;&nbsp;&nbsp;&nbsp;&nbsp;I kao, što vidite, sve je racionalno i u tome se ogleda ekonomija prirode."
<BR>&nbsp;&nbsp;&nbsp;&nbsp;&nbsp;"Mogu da shvatim potrebu za fotogenima u ljudskom periodu njene evolucije", reče Hal. "Ali kada je lalitha bila u životinjskom periodu, ne vidim zašto im je bilo potrebna reprodukcija očevog lica. Nema mnogo razlike u izgledu lica životinje mužjaka i ženke iste vrste."
<BR>&nbsp;&nbsp;&nbsp;&nbsp;&nbsp;"Ne znam", odgovori Fobo. "Možda lalitha pre ljudi i nije imala fotokinetske gene. Možda su ovi nervi samo evolucionarno prilagođavanje već postojećih tkiva koja su imala druge funkcije. Postoje neki dokazi da je fotokineza služila kao način promene tela lalitha u skladu sa uspinjanjem i menjanjem čoveka uz evolucionarne lestvice. Sasvim je logično da u njenom telu postoji jedan takav biološki mehanizam. Ukoliko u to nisu umešani fotokinetski nervi, neki drugi organ sigurno jeste, ima tu funkciju. Na nesreću, u vreme kada smo stigli do stepena u svom razvoju u kome bi bez teškoća mogli da proučavamo lalithe njih gotovo više nije bilo. Otkriće Žanete bila je čista sreća. U njenom telu otkrili smo nekoliko organa koji su ostali misterija za nas. Za plodonosna istraživanja potrebno nam je daleko više primeraka njene vrste."
<BR>&nbsp;&nbsp;&nbsp;&nbsp;&nbsp;"Još jedno pitanje", reče Hal. "Šta ako lalitha ima više od jednog ljubavnika? Čije će crte lica imati njena deca?"
<BR>&nbsp;&nbsp;&nbsp;&nbsp;&nbsp;"Za slučaj silovanja lalitha ne doživljava orgazam jer u njoj delaju negativne emocije straha i odvratnosti. Ukoliko ima više od jednog ljubavnika - a ne uzima alkohol ona će doneti na svet decu čije će crte lica biti indentične crtama lica prvog ljubavnika. U vreme kad legne s drugim, makar to bilo i odmah iza prvog, proces oplođenja već će biti završen."
<BR>&nbsp;&nbsp;&nbsp;&nbsp;&nbsp;Fobo beskrajno tužno zavrte glavom.
<BR>&nbsp;&nbsp;&nbsp;&nbsp;&nbsp;"To je tužna stvar i nije se promenila kroz sve ove epohe. Majke moraju žrtvovati život za decu. Ipak, Priroda se potrudila da im to nadoknadi nekom vrstom sposobnosti, neka vrsta analognosti s gmizavicima koji ne prestaju, što znate, da postaju sve duži dok god žive, pa tako lalitha ne umire ukoliko ne ostane u drugom stanju. I tako..."
<BR>&nbsp;&nbsp;&nbsp;&nbsp;&nbsp;Hal skoči na noge i viknu: "Prestanite!"
<BR>&nbsp;&nbsp;&nbsp;&nbsp;&nbsp;"Žao mi je", reče Foba meko. "Samo pokušavam da vam objasnim zašto je Žanet mislila da ne treba da vam kažem šta je ona u stvari. Mora da vas je volela, Hale; ona je imala sve tri stvari koje omogućavaju savršenu ljubav: istinsku strast, duboku naklonost i osećanje da je jedno telo s vama, toliko nedeljivo da se ne bi moglo reći gde se jedno završava a drugo počinje. Znam da jeste, verujte mi, jer mi empatisti imamo sposobnost da se ubacimo u nervni sistem drugih i da mislimo i osećamo kao oni.
<BR>&nbsp;&nbsp;&nbsp;&nbsp;&nbsp;Da, Žanet mora da je imala mnogo gorkih trenutaka u toj ljubavi. Verovanja da biste vi, da znate da ona pripada sasvim drugoj vrsti životinjskog carstva koju od vaše deli nekoliko miliona godina evolucije i da ona po naslednim osobinama i anatomskoj građi nikada ne bi mogla da bračnu vezu nagradi pravim darom - decom, u užasu okrenuli glavu od nje, sprečavalo ju je da vam se poveri. To verovanje mora da joj je pomračivalo i najvedrije trenutke."
<BR>&nbsp;&nbsp;&nbsp;&nbsp;&nbsp;"Ne! Ja bih je voleo u svakom slučaju! Možda bi to bio šok u prvo vreme. Ali ja bih ga prevazišao. Pa ona je bila ljudsko biće; daleko više žena od svih koje sam imao prilike da upoznam!"
<BR>&nbsp;&nbsp;&nbsp;&nbsp;&nbsp;Maknef je izgledao kao da mu je muka. Kada se povratio, on zareža: "Bespovratni grešniče! Kako sebi u lice možete da pogledate posle tako nečuvenog zločina kakav je parenje s tim prljavim monstrumom! Zašto ne izgrebete sebi oči koje su gledale na tu prljavštinu! Zašto ne izgrizete te usne koje su ljubile usne insekta? Zašto ne odsečete te svoje ruke koje su držale tu karikaturu tela? Zašto u prah ne smrvite te svoje bestijalne organe..."
<BR>&nbsp;&nbsp;&nbsp;&nbsp;&nbsp;"Maknefe! Maknefe!" povika Fobo kroz taj izliv jarosti.
<BR>&nbsp;&nbsp;&nbsp;&nbsp;&nbsp;Sveštenikova glava okrete se ka empatisu. Oči su mu sevale, a usta su bila povučena unazad u grimasu koja je trebalo da znači jedan ogromni osmeh; osmeh koji je otkrivao vrhunac besa.
<BR>&nbsp;&nbsp;&nbsp;&nbsp;&nbsp;"Šta? Šta!" promrmlja kao čovek koji se budi iz sna. "Maknefe, vaš tip bića mi nije nepoznat. Jeste li sigurni da vam nije padalo na pamet da uzmete lalitha kako bi mogli da zadovoljite vlastite prohteve? Nije li ovaj bes i odvratnost rezultat neispunjenih želja? Na kraju, ni vi niste bili sa ženom najmanje godinu dana..."
<BR>&nbsp;&nbsp;&nbsp;&nbsp;&nbsp;Sandalfonova vilica se opusti. Crvenilo mu navali u lice sve dok ono ne pomodre. Tu boju zameni zatim mrtvačko bledilo.
<BR>&nbsp;&nbsp;&nbsp;&nbsp;&nbsp;On huknu kao sova.
<BR>&nbsp;&nbsp;&nbsp;&nbsp;&nbsp;"Dosta! Juziti, uzmite ovog - ovu stvar koja je sebe nekada nazivala čovekom i odvedite je do giga!"
<BR>&nbsp;&nbsp;&nbsp;&nbsp;&nbsp;Dva čoveka, u nameri da izvrše sveštenikovo naređenje, zaobiđoše Maknefa s leve i desne strane. Njihovo približavanje bilo je pre naučeno no oprezno. Godine provedene na tom poslu naučile su ih da ne očekuju nikakav otpor. Hapšenici su uvek stajali ukočeni i zbunjeni u prisustvu predstavnika Srkve. I sada, iako su okolnosti bile neuobičajene i mada su znali da je Hal bio naoružan revolverom, oni u njemu nisu videli ništa neobično.
<BR>&nbsp;&nbsp;&nbsp;&nbsp;&nbsp;Stajao je pognute glave, povijenih ramena i opuštenih ruku, prava slika i prilika hapšenika.
<BR>&nbsp;&nbsp;&nbsp;&nbsp;&nbsp;Bar je tako u jednom trenutku izgledao; u sledećem se pretvorio u razbesnelog tigra.
<BR>&nbsp;&nbsp;&nbsp;&nbsp;&nbsp;Agent ispred njega se zatetura unazad dok mu je krv curila iz ugla usana i kapala na crnu uniformu. Kad stiže u svom teturanju do zida, on zastade da ispljune zub.
<BR>&nbsp;&nbsp;&nbsp;&nbsp;&nbsp;U tom času se Džerou već okrenuo i zabio pesnicu u debeli stomak drugog Juzita.
<BR>&nbsp;&nbsp;&nbsp;&nbsp;&nbsp;"Uh!" izlete ovome.
<BR>&nbsp;&nbsp;&nbsp;&nbsp;&nbsp;On se savi napred. U tom času Hal podiže koleno prema njegovoj nepokrivenoj bradi. Začu se prasak slomljene kosti i agent pade na pod.
<BR>&nbsp;&nbsp;&nbsp;&nbsp;&nbsp;"Pazite!" vrisnu Maknef. "Ima pištolj!"
<BR>&nbsp;&nbsp;&nbsp;&nbsp;&nbsp;Juzit kraj zida se maši rukom pod sako da dohvati oružje koje mu je stajalo u navlaci pod pazuhom. U istom trenutku, teški bronzani držač za knjige, koji je bacio Fobo, pogodi ga u slepoočnicu. On se složi na pod.
<BR>&nbsp;&nbsp;&nbsp;&nbsp;&nbsp;"Ti se opireš, Džerou!" povika Maknef. "Ti se opireš!"
<BR>&nbsp;&nbsp;&nbsp;&nbsp;&nbsp;"Prokleto ste shib da je tako!"
<BR>&nbsp;&nbsp;&nbsp;&nbsp;&nbsp;Glave uvučene u ramena on se baci prema Maknefu. Maknef izmahnu bičem na svog napadača. Njegovih sedam krakova obmotaše se oko Halovog lica, ali u tom on već stiže i sruči se na priliku obučenu u prupurno odelo i obori je na pod.
<BR>&nbsp;&nbsp;&nbsp;&nbsp;&nbsp;Maknef se pridiže na kolena; Hal, takođe na kolenima, pruži ruke, dohvati ga za vrat i steže ga.
<BR>&nbsp;&nbsp;&nbsp;&nbsp;&nbsp;Maknefovo lice pomodre i on dograbi Halove zglobove u pokušaju da mu rastavi ruke. Ali Hal priteže još jače.
<BR>&nbsp;&nbsp;&nbsp;&nbsp;&nbsp;"Ne... možeš... to učiniti!" Maknef prostenja. "Ne možeš... nemoguć..."
<BR>&nbsp;&nbsp;&nbsp;&nbsp;&nbsp;"Mogu! Mogu", vrisnu Hal. "Uvek sam ovo želeo da učinim, Pornsene! Hoću reći... Maknefe!"
<BR>&nbsp;&nbsp;&nbsp;&nbsp;&nbsp;U tom času zadrhta pod, zazveketaše prozori. Skoro istovremeno začu se moćna grmljavina. Prozorsko staklo se razlete; Hal bi odbačen na pod.
<BR>&nbsp;&nbsp;&nbsp;&nbsp;&nbsp;Napolju, noć se pretvori u dan, za čas, pa tmina ponovo zavlada.
<BR>&nbsp;&nbsp;&nbsp;&nbsp;&nbsp;Hal se pridiže na noge. Maknef je ležao na podu držeći se rukama za vrat.
<BR>&nbsp;&nbsp;&nbsp;&nbsp;&nbsp;"Šta to bi?" upita Hal Foba.
<BR>&nbsp;&nbsp;&nbsp;&nbsp;&nbsp;Fobo ode do razbijenog prozora i pogleda napolje. Krvario je iz rane na vratu, ali se činilo da to i ne primećuje.
<BR>&nbsp;&nbsp;&nbsp;&nbsp;&nbsp;"Ono što sam očekivao", odgovori on. Zatim se okrete prema Halu.
<BR>&nbsp;&nbsp;&nbsp;&nbsp;&nbsp;"Nismo imali razloga u početku da sumnjamo u vas Zemljane", nastavi on. "Ali pošto se čvrsto držite stvarnosti - oprostite što se koristim izrazom od koga vam verovatno pripada muka - preduzeli smo mere da se obezbedimo za slučaj da niste toliko prijateljski raspoloženi koliko se činilo. Od trenutka kada se Gabrijel spustio mi smo počeli da kopamo ispod njega. Pre svega nekoliko dana uspeli smo da napunimo ogromnu jamu ispod Gabrijela barutom. Verujte mi da smo svi lakše disali posle toga, jer smo se bojali da naše kopanje ne bude otkriveno ili da potporni stubovi neće izdržati ogromnu težinu letelice."
<BR>&nbsp;&nbsp;&nbsp;&nbsp;&nbsp;"Digli ste je u vazduh?" - upita Hal ošamućeno. Stvari su se odvijale i prebrzo za njega.
<BR>&nbsp;&nbsp;&nbsp;&nbsp;&nbsp;"Sumnjam. Čak i tonama eksploziva ne može se pričiniti jako velika šteta letelici tako solidno gradenoj kao što je Gabrijel. U suštini, mi nismo ni imali nameru da je uništimo jer želimo da je proučimo.
<BR>&nbsp;&nbsp;&nbsp;&nbsp;&nbsp;Ali su naši proračuni govorili da će silina eksplozije prodreti kroz metalni omotač broda i ubiti sve ljude na njemu."
<BR>&nbsp;&nbsp;&nbsp;&nbsp;&nbsp;Hal ode do prozora i pogleda napolje. Na pozadini mesečinom obasjanog neba video se oblak dima; uskoro će ceo grad nestati u njemu.
<BR>&nbsp;&nbsp;&nbsp;&nbsp;&nbsp;"Bilo bi bolje da vaši ljudi odmah zauzmu brod", reče Hal. "Ukoliko je eksplozija samo ošamutila dežurnog oficira na komandnom mostu i on dođe sebi pre no što stignete do njega, on će pritisnuti dugme koje će aktivirati nuklearnu bombu zajedno sa deset kobaltnih. Ukoliko vam nije jasno šta to znači, reći ću vam. To su radioaktivne naprave tolko smrtonosne da mogu uništiti sav život na planeti."
<BR>&nbsp;&nbsp;&nbsp;&nbsp;&nbsp;Fobo poblede, a onda pokuša da se nasmeši.
<BR>&nbsp;&nbsp;&nbsp;&nbsp;&nbsp;"Mislim da se naše snage već nalaze na brodu", reče on. "Ali ću pozvati ipak telefonom koliko da se osiguram." On se izgubi na nekoliko minuta, a kada se vratio više nije morao da se napreže da bi se smešio.
<BR>&nbsp;&nbsp;&nbsp;&nbsp;&nbsp;"Svi koji su se našli na Gabrijelu izginuli su", reče on. "To se najpre odnosi na oficire na komandnom mostu. A rekao sam i komandantu naših snaga da niko ne dira nikakve instrumente u komandnoj sobi."
<BR>&nbsp;&nbsp;&nbsp;&nbsp;&nbsp;"Vi Sidonci na sve mislite, zar ne?" upita Hal.
<BR>&nbsp;&nbsp;&nbsp;&nbsp;&nbsp;Fobo sleže ramenima i reče: "Mi smo iskreno miroljubivi. Ali, za razliku od Vas Zemljana, mi stvarno živimo u stvarnosti. Ukoliko moramo da preduzimamo akcije protiv zla, mi se stvarno i potrudimo da ga iskorenimo. Na ovoj planeti, insektima nastanjenoj, duga je istorija ratobornih ubica."
<BR>&nbsp;&nbsp;&nbsp;&nbsp;&nbsp;On pogleda u Maknefa koji je, na sve četiri i dalje na podu, vrteo glavom kao ranjeni medved.
<BR>&nbsp;&nbsp;&nbsp;&nbsp;&nbsp;Fobo reče: "Vas ne uključujem u zlo o kome sam govorio, Hale. Slobodni ste da idete kuda želite i da činite što vam je volja."
<BR>&nbsp;&nbsp;&nbsp;&nbsp;&nbsp;Hal se spusti na stolicu. "Mislim da sam celog svog života čeznuo jedino za tim", reče on glasom ispunjenim tugom. "Da slobodno idem kuda hoću i činim sve što mi se svidi. Ali sada, šta mi je preostalo? Nemam nikoga..."
<BR>&nbsp;&nbsp;&nbsp;&nbsp;&nbsp;"Za vas još ima puno toga, Hale", reče Fobo. Suze su mu tekle niz obraze.
<BR>&nbsp;&nbsp;&nbsp;&nbsp;&nbsp;"Imate vaše ćerke o kojima ćete morati da brinete i da ih volite. Za kratko vreme neće im više biti potreban inkubator - dobro su podnele prevremeno rođenje - i biće divne bebe. I biće vaše isto onoliko koliko i ma koje dete rođeno iz veze dva prava ljudska bića.
<BR>&nbsp;&nbsp;&nbsp;&nbsp;&nbsp;Na kraju krajeva, one i liče na vas - u ponešto izmenjenom obliku; nisu li devojčice, na kraju? Ali vaš geni su njihovi. A kakva je razlika u tome delaju li geni ćelijskim ili fotonskim putem?
<BR>&nbsp;&nbsp;&nbsp;&nbsp;&nbsp;Ni bez žene nećete ostati. Zaboravljate da ona ima tetke i sestre. Sve mlade i lepe. Siguran sam da će nam poći za rukom da ih otkrijemo."
<BR>&nbsp;&nbsp;&nbsp;&nbsp;&nbsp;Hal sakri lice rukama i reče: "Hvala, Fobo. Ali mislim da to nije za mene."
<BR>&nbsp;&nbsp;&nbsp;&nbsp;&nbsp;"Ne sad", reče Fobo meko. "Ali vaš bol će omekšati; opet ćete dobiti želju da živite."
<BR>&nbsp;&nbsp;&nbsp;&nbsp;&nbsp;Neko uđe u sobu. Kad diže pogled, Hal ugleda bolničarku.
<BR>&nbsp;&nbsp;&nbsp;&nbsp;&nbsp;"Doktore Fobo, spremamo se da odnesemo telo napolje. Želi li čovek možda još jednom da je pogleda?"
<BR>&nbsp;&nbsp;&nbsp;&nbsp;&nbsp;Hal zavrte glavom. Fobo mu priđe i stavi mu ruku na rame.
<BR>&nbsp;&nbsp;&nbsp;&nbsp;&nbsp;"Ne izgledate dobro", reče on. "Sestro, imate li nekih mirišljavih soli?"
<BR>&nbsp;&nbsp;&nbsp;&nbsp;&nbsp;Hal reče: "Ne. Nisu mi potrebne."
<BR>&nbsp;&nbsp;&nbsp;&nbsp;&nbsp;Dve sestre iznesoše nosila napolje. Beli čaršav nalazio se prebačen preko čaure. Ispod njega je provirivala crna kosa i padala preko uzglavlja.
<BR>&nbsp;&nbsp;&nbsp;&nbsp;&nbsp;Hal se ne diže. Umesto toga, ostade u stolici, jecajući:
<BR>&nbsp;&nbsp;&nbsp;&nbsp;&nbsp;"Žanet! Žanet! Da si me samo volela toliko, da mi kažeš..."
</TD></TR></TABLE>
</CENTER>
</BODY>
</HTML>
