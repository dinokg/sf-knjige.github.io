<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>11.
<P>&nbsp;&nbsp;&nbsp;&nbsp;&nbsp;Hal Džerou lako pokuca na vrata Fobovog stana koji se nalazio u njegovom neposrednom susedstvu. Vrata se ne otvoriše odmah. Nije ni čudo. Unutra beše veoma bučno. Hal udari ponovo po vratima, mada obazrivo jer nije želeo da ga Pornsen čuje. Gept je živeo prekoputa Foba i mogao bi otvoriti vrata da vidi šta se dogada. Noć nije bila zgodno vreme da ga Pornsen vidi kako posećuje čudovište. Iako je imao sva prava da posećuje insektanerski dom bez pratnje gepta, Hal je osećao nelagodnost zbog Žanet. Nije smeo da dozvoli da Pornsen uđe u njegov, Halov, puka za vreme njegove odsutnosti zbog nezvaničnog špijuniranja. A ako Pornsen to učini, Hal je bio izgubljen. Sve će izaći na videlo.
<BR>&nbsp;&nbsp;&nbsp;&nbsp;&nbsp;No, Hal se umiri prisećajući se da gept nije bio hrabar čovek. Ukoliko i skupi hrabrost da uđe u Halov stan, morao je da računa i sa mogućnošću da bude otkriven. A Hal, kao lamek, imao je toliko uticaja da je mogao učiniti da Pornsen bude ne samo obeščašćen i degradiran, već i poslat u Č.
<BR>&nbsp;&nbsp;&nbsp;&nbsp;&nbsp;Za svaki slučaj, pre no što je pošao, rekao je Žanet da se sakrije u odaji koju joj je ranije već pominjao. Nju je, naročito za Hala, u stan ugradio insektanerski drvodelja. Vrata za malenu odajicu tako su se uklapala u zadnji zid sobe za rad, da bih ih jedino temeljno pretraživanje moglo otkriti.
<BR>&nbsp;&nbsp;&nbsp;&nbsp;&nbsp;Jako i nestrpljivo, Hal ponovo zakuca na vrata. Ovog puta ona se otvoriše. Ejbesa, Fobova žena, ih otvori i nasmeši mu se.
<BR>&nbsp;&nbsp;&nbsp;&nbsp;&nbsp;"Hale Džerou!" reče mu ona razdragana na sidonskom. "Dobro nam došli! Kako to da danas niste ušli bez kucanja?"
<BR>&nbsp;&nbsp;&nbsp;&nbsp;&nbsp;Hal je bio preneražen. "Nisam tako mogao da postupim!" reče on.
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;"Mi to ne činimo."
<BR>&nbsp;&nbsp;&nbsp;&nbsp;&nbsp;Ejbesa sleže ramenima ali je bila isuviše učtiva pa ne reče svoje mišljenje. I dalje se smešeći, ona reče: "Pa, uđite. Ja ne ujedam!"
<BR>&nbsp;&nbsp;&nbsp;&nbsp;&nbsp;Hal zakorači unutra i zatvori vrata za sobom pošto je prethodno bacio pogled na Pornsenova vrata. Bila su zatvorena.
<BR>&nbsp;&nbsp;&nbsp;&nbsp;&nbsp;Unutra, glasovi dvanaestoro dece odjekivali su po zidovima sobe koja je bila velika kao košarkaško igralište. Ejbesa povede Hala preko poda na kome nije bilo parketa prema suprotnom kraju sobe gde je počinjao hodnik. Prođoše kraj jednog ugla gde su tri žene-insektaneri sedele za stolom, očigledno Ejbesine prijateljice. Bile su zauzete žvakanjem, ispijanjem pića iz visokih čaša pred njima i ćaskanjem. Hal nije mogao da razume ni reči od onoga što je čuo; žene-insektaneri, u razgovoru među sobom, služile su se rečnikom koji je pripadao isključivo njihovom polu. Ovaj zakon je, kako je Hal shvatio, sad već brzo odumirao pod naletom rastuće urbanizacije. Ejbesine devojčice već nisu učile ženski govor.
<BR>&nbsp;&nbsp;&nbsp;&nbsp;&nbsp;Ejbesa ga odvede do kraja hodnika gde otvori jedna vrata i reče: "Fobo, dragi! Hal Džerou, Beznosi, je ovde!"
<BR>&nbsp;&nbsp;&nbsp;&nbsp;&nbsp;Hal se nasmeši kad ču ovaj svoj opis. Kad ga je prvi put čuo gotovo se uvredio. Ali je shvatio da insektaneri nemaju nameru da vređaju. A Fobo se nikada time ne bi poslužio u Halovom prisustvu.
<BR>&nbsp;&nbsp;&nbsp;&nbsp;&nbsp;Fobo se pojavi na vratima. Bio je u nekoj purpurnoj lakoj odeći i Hal se po stoti put čudio građi Ozagenca sa plećkama pričvršćenim za ventralnu hrptenjaču.
<BR>&nbsp;&nbsp;&nbsp;&nbsp;&nbsp;"Svakako ste dobrodošli, Hale", reče Fobo na sidonskom. Onda se prebaci na američki. "Šalom. Kakve vas srećne okolnosti dovode ovamo? Sedite. Ponudio bih vas pićem ali mi ga je ponestalo."
<BR>&nbsp;&nbsp;&nbsp;&nbsp;&nbsp;Hal nije mislio da će mu se razočarenje pokazati na licu, no Fobo ga je tamo otkrio.
<BR>&nbsp;&nbsp;&nbsp;&nbsp;&nbsp;"Nešto nije u redu?"
<BR>&nbsp;&nbsp;&nbsp;&nbsp;&nbsp;Hal odluči da ne gubi vreme. "Tačno. Gde bih mogao da nabavim krčag pića?"
<BR>&nbsp;&nbsp;&nbsp;&nbsp;&nbsp;"Treba vam malo? Šib. Izaći ću s vama. Najbliža krčma je trećerazredno svratište; pružiće vam priliku da izbliza pogledate onu vrstu života sidonskog društva koju bez sumnje ne poznajete."
<BR>&nbsp;&nbsp;&nbsp;&nbsp;&nbsp;On se izgubi u nekoj pokrajnoj sobici i vrati se sa naručjem punim odeće. Preko svog debelog stomaka on zakopča široki kožni pojas i za njega prikači kanije u kojima se nalazio kratki rapir. Onda zavuče i pištolj za pojas. Preko ramena prebaci zeleni ogrtač sa mnogo crnih traka na njemu, a na glavu stavi tamnozelenu kapu sa veštačkim pipcima na njoj. Ovaj ukras na glavi bio je oznaka klana Skakavaca. Jednom je za insektanere toga klana bilo veoma važno da ovu kapu imaju na glavi kad god su bili van svojih stanova. Sada je društveno uređenje u obliku klanova bilo gotovo odumrlo iako im je politički uticaj i dalje bio ogroman.
<BR>&nbsp;&nbsp;&nbsp;&nbsp;&nbsp;"Potrebno mi je piće, žestoko, alkoholno piće", reče Fobo. "Vidite, kao profesionalni empatolog, ja često posećujem mnoge nervno labilne slučajeve. Dajem terapiju mnogim neuroticima i poremećenima. Moram se staviti u njihov položaj da bih mogao da osetim ono što oni osećaju. Tada se čupam iz njihovog položaja da bih objektivno mogao da donesem sud o njihovom problemu. Uz pomoć ovoga", on dodirnu svoju glavu, "i ovoga", dodirnu nos, "ja se pretvaram u njih, onda se opet vraćam u svoje normalno stanje i tako, ponekad, uspevam da im pomognem u njihovoj muci."
<BR>&nbsp;&nbsp;&nbsp;&nbsp;&nbsp;Hal je znao da, kada je pokazao na svoj nos, Fobo misli na dva krajnje osetljiva pipka koji su celom dužinom nosa išli ispod njega, sposobni da uhvate i odrede vrstu i značenje osećaja koje je imao pacijent. Miris insektanerskog znoja govorio je više od njihovih lica.
<BR>&nbsp;&nbsp;&nbsp;&nbsp;&nbsp;Fobo povede Hala dole do velike sobe gde Ejbesi reče da će da izađe i nežno protrlja nos o njen nos.
<BR>&nbsp;&nbsp;&nbsp;&nbsp;&nbsp;Tada pruži Halu masku, oblikovanu kao insektanersko lice, a i sam stavi svoju masku. Hal ne zapita čemu sve to. Znao je da je za ceo Sido važio zakon da se nose noćne maske. Imale su korisnu namenu jer su mnoge opasne insekte držale na odstojanju. Fobo mu objasni njihov društveni značaj.
<BR>&nbsp;&nbsp;&nbsp;&nbsp;&nbsp;"Mi, Sidonci iz gornjih klasa, nosimo ih kad izlazimo u - kako se to kaže na američkom?"
<BR>&nbsp;&nbsp;&nbsp;&nbsp;&nbsp;"Skitnja?" reče Hal. "Kada osobe iz visokog društva zabave radi odlaze na mesta na kojima se okupljaju donji slojevi društva."
<BR>&nbsp;&nbsp;&nbsp;&nbsp;&nbsp;"Skitnja", ponovi Fobo. "Obično ne nosim masku kad izlazim jer se mešam s ljudima zabave radi, a ne da bih im se smejao. Ali, noćas, ovakvi kakvi ste - ne zamerite mi što ću to pomenuti, Beznosi - mislio sam da biste se osećali daleko ugodnije s maskom na licu."
<BR>&nbsp;&nbsp;&nbsp;&nbsp;&nbsp;Kad izađeš iz zgrade, Hal upita: "Čemu mač i pištolj?"
<BR>&nbsp;&nbsp;&nbsp;&nbsp;&nbsp;"Oh, pa nema tako mnogo opasnosti u ovom procepu šuma, ali je bolje biti oprezan. Sećate se šta sam vam rekao kod ruševina? Insekti na mojoj planeti su se razvili i usavršili daleko više od onih na vašoj planeti, sudeći prema onome što ste mi vi pričali. Vi znate za parazite i mimikrite koji napadaju mravlje kolonije? Pigmejski mravi koji žive u zidovima naselja i hrane se jajima i mladima?
<BR>&nbsp;&nbsp;&nbsp;&nbsp;&nbsp;Sličnu stvar imamo i mi ovde s tim što se ovde hrane nama. Stvorenja koja se kriju među oborenim stablima, u podnožju ili u izjedenim telima drveća. Eto razloga zbog kojeg deci branimo da noću izlaze napolje. Ulice su nam dobro osvetljene i pod stalnom stražom, ali njih često presecaju pojasevi šume..."
<BR>&nbsp;&nbsp;&nbsp;&nbsp;&nbsp;Išli su kroz park stazom osvetljenom svetlošću iz visokih lampi na gas. Sido je još bio na prelazu između upotrebe električne energije i korišćenja starijih oblika energije; nije bilo nikakvo čudo da jedna ulica bude osvetljena sijalicama, a već sledeća gasnim lampama. Izlazeći iz parka na široku, osvetljenu ulicu, Hal vide i druga obeležja ozagenske kulture, stare i nove, rame uz rame. Kočije koje su vukle životinje s kopitama, iste vrste kojoj je pripadao i Fobo, i parom terana vozila s točkovima. Životinje i vozila kretali su se prostorom koji je bio prekriven kratkom travom, otpornom na sve pokušaje njenog uništavanja.
<BR>&nbsp;&nbsp;&nbsp;&nbsp;&nbsp;A zgrade su bile tako široko razmaknute da je čovek teško sticao utisak da se nalazi u glavnom gradu. Šteta, pomisli Hal. Insektaneri sada imaju više nego dovoljno slobodnog prostora. Ali sa povećanjem populacije, neminovno će doći do popunjavanja tog prostora zgradama i kućama; jednog dana Ozagen će biti isto onako pretrpan kao i Zemlja.
<BR>&nbsp;&nbsp;&nbsp;&nbsp;&nbsp;Tada se ispravi. Pretrpan, svakako, ali ne insektanerima. Ukoliko Gabrijel obavi svoj zadatak onako kako je zamišljeno, ljudska bića iz Hejdžek Unije zameniće domoroce.
<BR>&nbsp;&nbsp;&nbsp;&nbsp;&nbsp;Na ovo uzdrhta i pomisli - sasvim grešno, naravno - da je sve to jedna velika nepravda. Kakvo pravo imaju bića s druge planete da dođu ovamo i pobiju sve stanovnike?
<BR>&nbsp;&nbsp;&nbsp;&nbsp;&nbsp;Bilo je to ispravno zato što je to Čelni rekao.
<BR>&nbsp;&nbsp;&nbsp;&nbsp;&nbsp;Fobo reče: "Ah, tu smo."
<BR>&nbsp;&nbsp;&nbsp;&nbsp;&nbsp;On pokaza na zgradu ispred njih. Zgrada je bila trospratnica i imala je lukove koji su s gornjih spratova išli do zemlje. Ovi lukovi su imali ugrađene stepenice u njima po kojima su stanari stizali do svojih stanova. Kao i većina starih zgrada u Sidou, ona nije imala stepenište u unutrašnjosti.
<BR>&nbsp;&nbsp;&nbsp;&nbsp;&nbsp;I pored sve starosti, krčma na prvom spratu imala je veliku, električnu svetleću reklamu iznad ulaza.
<BR>&nbsp;&nbsp;&nbsp;&nbsp;&nbsp;"Darokuova Srećna Dolina", protumači Fobo jedva čitljiv natpis.
<BR>&nbsp;&nbsp;&nbsp;&nbsp;&nbsp;Bar se nalazio u podrumu. Hal pošto zastade i zadrhta od navale alkoholnih mirisa koji su stizali uz stepenice, pođe za Fobom. Na ulazu ponovo zastade.
<BR>&nbsp;&nbsp;&nbsp;&nbsp;&nbsp;Jaki alkoholni mirisi i zaglušujuća, čudna muzika i, čak, još glasnija buka glasova, sve je bilo izmešano.
<BR>&nbsp;&nbsp;&nbsp;&nbsp;&nbsp;Insektaneri su se gurali oko stolova čije su površine bile šestougaone, naginjući se preko sudova od legure kalaja i olova da bi jedni drugima vikali u lice. Neko neuračunljivo izmahnu rukom i baci jedan sud. Kelnerica požuri da pokupi krhotine s poda. Kad se sagla da to izvede, jedan debeli insektaner zvučno je šljepnu odpozadi uz opšti smeh svojih drugova za stolom. Kelnerica se i sama nasmeja i reče debelom nešto zajedljivo jer se sada nasmejaše gosti za susednim stolom.
<BR>&nbsp;&nbsp;&nbsp;&nbsp;&nbsp;Na podijumu u jednom uglu prostorije, orkestar od pet članova izvlačio je iz svojih instrumenata brze i neobične zvuke. Hal vide tri instrumenta nalik na zemaljske: harfu, trubu i bubnjeve. Četvrti muzičar nije svirao uopšte već je tu i tamo tresao kavezom u kome se nalazio skakavacoid veličine kunića. Tako uzdrman, insekt bi trljao svoja krila preko zadnjih nogu i proizvodio četiri glasna cvrkutava zvuka, završavajući ih dugačkim, jezivim cijukom.
<BR>&nbsp;&nbsp;&nbsp;&nbsp;&nbsp;Peti muzičar je duvao u pisak koji je ulazio u torbu iz koje su virile tri kratke, uzane lule. Slabašno cvilenje stizalo je otuda.
<BR>&nbsp;&nbsp;&nbsp;&nbsp;&nbsp;Fobo viknu da nadjača galamu: "Nemojte misliti da je ova buka tipična za našu muziku. Ovo je običan, jeftini sastav. Jednog od ovih dana ću vas povesti na simfonijski koncert pa ćete moći da se uverite u veličinu naše muzike."
<BR>&nbsp;&nbsp;&nbsp;&nbsp;&nbsp;Insektaner povede čoveka prema jednoj od zavesama zaklonjenih odaja koje su se nalazile po zidovima. Sedoše za sto. Kelnerica im priđe. Znoj joj je curio s čela i preko nosa.
<BR>&nbsp;&nbsp;&nbsp;&nbsp;&nbsp;"Zadržite masku na licu dok ne dobijemo piće" reče Fobo. "Onda ćemo navući zavese." Kelnerica reče nešto što Fobo prevede da bi olakšao Halu: "Pivo, vino ili bubasok. Ja ne bih okusio prva dva. Ona su za žene i decu."
<BR>&nbsp;&nbsp;&nbsp;&nbsp;&nbsp;Hal nije želeo da se osramoti. On reče uz odvažnost koju nije osečao: "Ovo zadnje onda, naravno."
<BR>&nbsp;&nbsp;&nbsp;&nbsp;&nbsp;Fobo podiže dva prsta. Kelnerica se izgubi i još brže se vrati sa dve posude. Insektaner gurnu svoj nos u grlić pa udisaše duboko, zatvarajući pritom oči od oduševljenja. Zatim nakrenu posudu i zadrža je dugo na ustima. Kad je spustio posudu na kraju, podrignu i cmoknu ustima.
<BR>&nbsp;&nbsp;&nbsp;&nbsp;&nbsp;"Ukusan je i kad ga mirišeš i kad ga probaš", utanji on glasom.
<BR>&nbsp;&nbsp;&nbsp;&nbsp;&nbsp;Hal oseti gadljivost. Toliko puta je bio bičevan zbog svojih ispada. "Ali, Hale", reče Fobo. "Pa vi ne pijete!"
<BR>&nbsp;&nbsp;&nbsp;&nbsp;&nbsp;Džerou slabašno reče: "Damif'ino", sidonski za 'Nadam se da ovo ne boli' i ispi.
<BR>&nbsp;&nbsp;&nbsp;&nbsp;&nbsp;Vatra mu prođe kroz grlo kao lava niz vulkanske padine. I, kao i vulkan, Hal rignu vatru. Kašljao je i grcao, dok mu je piće izletalo iz usta, a oči mu se zatvarale propuštajući jedino suze.
<BR>&nbsp;&nbsp;&nbsp;&nbsp;&nbsp;"Veoma dobro, zar ne?" upita Fobo hladno.
<BR>&nbsp;&nbsp;&nbsp;&nbsp;&nbsp;"Da, veoma dobro", progrca Hal kroz grlo koje je čini se zanavek bilo upropašćeno. Iako je većinu izbacio kroz kašalj, nešto od pića mora da je stiglo do stomaka mu i dalje u noge, jer oseti vrelu plimu kako nadire i povlači se u njegovoj unutrašnjosti, kao rukovođena nekim skrivenim mesecom koji je kružio unaokolo po njegovoj glavi, velikim mesecom koji je udarao i češao po zidovima u unutrašnjosti njegove lobanje.
<BR>&nbsp;&nbsp;&nbsp;&nbsp;&nbsp;"Uzmite još jedno."
<BR>&nbsp;&nbsp;&nbsp;&nbsp;&nbsp;Naredno piće je bolje podneo - naizgled, doduše, jer nije kašljao niti prskao pićem oko sebe. U unutrašnjosti nije ni izdaleka bilo tako. Stomak mu se bunio i bio je siguran da će se obrukati. Posle nekoliko dubokih udisaja on se ponada da će mu poći za rukom da zadrži piće u sebi. Tada podrignu. Lava iz stomaka mu gotovo stiže do guše pre no što mu pođe za rukom da je obuzda.
<BR>&nbsp;&nbsp;&nbsp;&nbsp;&nbsp;"Izvinite me", reče on crveneći.
<BR>&nbsp;&nbsp;&nbsp;&nbsp;&nbsp;"Zašto?" upita Fobo.
<BR>&nbsp;&nbsp;&nbsp;&nbsp;&nbsp;Bilo je to najsmešnije pitanje koje je Hal u životu čuo. On se glasno nasmeja i srknu iz posude. Kad bi samo uspeo da ispije piće u jednom gutljaju i kupi piće za Žanet i izgubi se odavde kako noć ne bi potpuno bila izgubljena.
<BR>&nbsp;&nbsp;&nbsp;&nbsp;&nbsp;Kada je piće u njegovoj čaši stiglo negde na pola puta do dna, Hal ču Foba, nejasno i kao iz velike daljine, negde s kraja nekog velikog tunela, kako ga pita da li možda želi da vidi kako se pravi piće.
<BR>&nbsp;&nbsp;&nbsp;&nbsp;&nbsp;"Šib", reče Hal.
<BR>&nbsp;&nbsp;&nbsp;&nbsp;&nbsp;On se diže ali je morao da se pridrži rukom za ivicu stola dok se ne učvrsti na nogama. Insektaner mu reče da stavi masku.
<BR>&nbsp;&nbsp;&nbsp;&nbsp;&nbsp;"Zemljani ovde i dalje izazivaju veliku radoznalost. Ne želimo da celo veče provedemo odgovarajući na pitanja ili ispijajući pića koja bi nam silom nudili."
<BR>&nbsp;&nbsp;&nbsp;&nbsp;&nbsp;Kroz bučnu gomilu oni zatim prokrčiše sebi put do sobe koja se nalazila u zadnjem delu prostorije. Tu Fobo pokretom ruke obuhvati prostor i reče: "Pogledajte! Kisarabu!"
<BR>&nbsp;&nbsp;&nbsp;&nbsp;&nbsp;Hal pogleda. Da neke njegove navike nisu potonule u poplavi pića verovatno bi bio izbačen iz ravnoteže. Ovako kako je bilo, on pokaza samo radoznalost.
<BR>&nbsp;&nbsp;&nbsp;&nbsp;&nbsp;Stvorenje koje je na stolici sedelo za stolom na prvi pogled je moglo da prođe kao insektaner. Imalo je plavu ćubu, nos, ćelu i V-u-V usta. Takođe je imalo i okruglo telo sa ogromnim trbuhom kakvo se moglo videti i kod ponekih Ozagenaca. No, već drugi pogled, pažljiviji, pod svetlom gole sijalice koja se nalazila na plafonu, otkrivao je stvorenje čije je telo bilo omotano jedva zelenkastom pokožicom. I, mada je nosilo dugačak ogrtač, noge i ruke su mu bile gole. Na njima pokožica nije bila glatka već člankovita, izdeljena na delove ivicama oklopa, kao čunak od peći.
<BR>&nbsp;&nbsp;&nbsp;&nbsp;&nbsp;Fobo mu se obrati. Džerou je razumeo po neku reč; ostale je hvatao po smislu.
<BR>&nbsp;&nbsp;&nbsp;&nbsp;&nbsp;"Dako, ovo je gospodin Džerou. Kaži zdravo gospodinu Džerou."
<BR>&nbsp;&nbsp;&nbsp;&nbsp;&nbsp;Velike plave oči odmeriše Hala. Ništa u njima nije bilo što bi ih razlikovalo od insektanerskih, a ipak su delovale nekako neljudski, potpuno artropodski.
<BR>&nbsp;&nbsp;&nbsp;&nbsp;&nbsp;"Zdravo gospodine Džerou", Dako reče glasom papagaja.
<BR>&nbsp;&nbsp;&nbsp;&nbsp;&nbsp;"Reci gospodinu Džerou kako je lepa noć."
<BR>&nbsp;&nbsp;&nbsp;&nbsp;&nbsp;"Baš je lepa noć, gospodine Džerou."
<BR>&nbsp;&nbsp;&nbsp;&nbsp;&nbsp;"Reci mu da je Dako srećan što ga vidi."
<BR>&nbsp;&nbsp;&nbsp;&nbsp;&nbsp;"Dako je srećan što vas vidi."
<BR>&nbsp;&nbsp;&nbsp;&nbsp;&nbsp;"I što ga služi."
<BR>&nbsp;&nbsp;&nbsp;&nbsp;&nbsp;"I što vam služim."
<BR>&nbsp;&nbsp;&nbsp;&nbsp;&nbsp;"Pokaži gospodinu Džerou kako praviš bubasok."
<BR>&nbsp;&nbsp;&nbsp;&nbsp;&nbsp;Insektaner koji se nalazio pored stola pogleda na svoj ručni časovnik i izgovori nešto brzo na ozagenskom. Fobo prevede.
<BR>&nbsp;&nbsp;&nbsp;&nbsp;&nbsp;"On kaže da je Dako jeo pre pola sata i da bi sada trebao da ispusti sok. Ova stvorenja svakih pola sata pojedu ogromne obroke i onda - pazite!"
<BR>&nbsp;&nbsp;&nbsp;&nbsp;&nbsp;Daroku stavi na sto ogromni zemljani vrč. Dako se nagnu preko njega sve dok se, pola inče dugačka, cevka koja mu je izrastala iz grudi ne nađe iznad grlića vrča. Ova cevka, pomisli Hal, mora da je izmenjeni trahealni otvor. Iz cevke upravo u tom času pokulja bistra tečnost i napuni vrč do samih ivica. Daroku zgrabi vrč i odnese ga. Jedan drugi Ozagenac dođe iz kuhinje i donese tanjir na kome su se nalazili, Hal je to kasnije saznao, dobro zašećereni špageti. On stavi tanjir na sto i Dako poče da jede iz njega služeći se velikom kašikom.
<BR>&nbsp;&nbsp;&nbsp;&nbsp;&nbsp;Iako Halov mozak u tom času nije radio najpreciznije, on shvati šta se tu događa. On očajnički pogleda oko sebe ne bi li otkrio mesto na kome bi mogao da povrati. Fobo mu pod nos poturi neko piće. U nedostatku nečeg boljeg, on otpi malo od toga. Kad je bal, nek je bal do kraja. Na njegovo veliko iznenađenje, žestoko piće mu umiri stomak. Ili, bolje rečeno, sagore naraslu muku.
<BR>&nbsp;&nbsp;&nbsp;&nbsp;&nbsp;"Tačno", odgovori Fobo na Halovo pitanje izrečeno pridavljenim glasom. "Ova stvorenja su prvorazredan primer parazitske mimikrije. Iako su samo kvazi-insekti, veoma su nam slična. Žive među nama i za svoje mesto u našem društvu plaćaju nam jeftinim i pitkim alkoholnim pićem. Primetili ste njegov nenormalno veliki stomak, šib? Upravo tu se nalazi mesto na kome tako brzo proizvode alkohol i odakle ga izručuju. Prosto i prirodno, da? Daroku ima još dvojicu koji rade za njega, ali noćas imaju slobodnu noć i bez sumnje su zaglavili u neku susednu krčmu i zapili se. Mornarski izlazak..."
<BR>&nbsp;&nbsp;&nbsp;&nbsp;&nbsp;"Možemo li kupiti vrč pića i izaći napolje", provali iz Hala. "Muka mi je. Mora biti da je to odsustvo vazduha. Ili tako nešto."
<BR>&nbsp;&nbsp;&nbsp;&nbsp;&nbsp;"Tako nešto, svakako", promrmlja Fobo.
<BR>&nbsp;&nbsp;&nbsp;&nbsp;&nbsp;On posla kelnericu po dva vrča. Dok sa čekali na njen povratak primetiše jednog zdepastog insektanera sa maskom na licu i u plavom ogrtaču kako ulazi na vrata. Pridošlica zastade na vratima raširenih nogu na kojima su se nalazile crne čizme, dok mu se dugački nos maske okretao u svim pravcima kao periskop podmornice u potrazi za plenom.
<BR>&nbsp;&nbsp;&nbsp;&nbsp;&nbsp;Hal se zagrcnu i reče: "Pornsen! Vidim mu uniformu ispod ogrtača!"
<BR>&nbsp;&nbsp;&nbsp;&nbsp;&nbsp;"Šib", uzvrati Fobo. "Opušteno rame i crne čizme takođe ga odaju. Koga li misli da prevari?"
<BR>&nbsp;&nbsp;&nbsp;&nbsp;&nbsp;Hal divlje pogleda oko sebe. "Moram da se izgubim odavde!"
<BR>&nbsp;&nbsp;&nbsp;&nbsp;&nbsp;Kelnerica se vrati sa dve posude u obliku flaša. Fobo plati i jednu dade Halu koji je ne razmišljajući stavi u unutrašnji džep svoga ogrtača.
<BR>&nbsp;&nbsp;&nbsp;&nbsp;&nbsp;Gept ih je video kroz vrata, ali mora da ih nije poznao. Džerou je nosio masku, dok je patolog Pornsenu izgledao kao svaki drugi insektaner. Metodičan kao i uvek, Pornsen je očigledno rešio da izvrši temeljan pretres. Odlučnim pokretom on ispravi svoje opušteno rame i krenu da zadiže zavese na separeima duž zida. Kad god bi ugledao insektanera sa njegovom, ili njenom maskom, na glavi, on bi podizao grotesknu napravu da pogleda ko se krije iza nje.
<BR>&nbsp;&nbsp;&nbsp;&nbsp;&nbsp;Fobo se zakikota i reče na američkom: "Neće on tako dugo. Šta on misli da smo mi Sidonci? Gomila miševa?"
<BR>&nbsp;&nbsp;&nbsp;&nbsp;&nbsp;Ono na šta je čekao se i dogodi. Kršni insektaner se iznenada uspravi kad se Pornsen maši za njegovu masku i, umesto da ostane bez svoje, on podiže geptovu. Iznenađen što vidi neozagensko biće, insektaner se zabulji u čudo pred sobom. Tada zacvrča, uzviknu nešto i tresnu Zemljanina po nosu.
<BR>&nbsp;&nbsp;&nbsp;&nbsp;&nbsp;U času izbi tuča. Pornsen odlete nazad na jedan sto i sruši ga zajedno sa sudovima na njemu. Dva insektanera ga smesta zaskočiše. Treći udari četvrtog. Četvrti vrati udarac. Daroku polete držeći kratku budžu u rukama i poče nemilice da njome treska po glavama i nogama svojih mušterija. Neko mu prosu bubasok u lice.
<BR>&nbsp;&nbsp;&nbsp;&nbsp;&nbsp;I, u tom času, Fobo okrenu prekidač za svetlo i krčma utonu u mrak.
<BR>&nbsp;&nbsp;&nbsp;&nbsp;&nbsp;Hal je stajao zaprepašćen. Neka ruka dohvati njegovu. "Sledite me!" Ruka ga povuče. Hal se okrete i dozvoli da ga vode, posrćući, prema mestu na kome je mislio da su zadnja vrata.
<BR>&nbsp;&nbsp;&nbsp;&nbsp;&nbsp;Izvestan broj drugih u prostoriji mora da je došao na sličnu ideju. Hal bi oboren i izgažen. Fobova ruka ispusti u metežu njegovu. Džerou povika za njim, ali njegov glas se izgubi u masi drugih: "Briši! Sklanjaj mi se s leđa, ti glupi insektanerski sine! Velika Larvo, zaglavismo se u vratima!"
<BR>&nbsp;&nbsp;&nbsp;&nbsp;&nbsp;Oštri pucnji pridružiše se već postojećoj buci. Strašan zadah zahvati Hala kad insektaneri, u nervozi, ispustiše gasove iz svojih šizilišta. Grcajući, Hal se nekako probi kroz vrata. Nekoliko sekundi kasnije njegovo suludo laktanje i muvanje kroz gomilu koprcavih tela donese mu slobodu. Potrča jednim prolazom i, čim se nađe na ulici, zape da beži što ga noge nose. Bilo mu je svejedno kuda ide. Njegova jedina misao beše da izmedu sebe i Pornsena napravi što je moguće veću razdaljinu.
<BR>&nbsp;&nbsp;&nbsp;&nbsp;&nbsp;Svetlosti lučnih svetiljki na visokim, vitkim gvozdenim stubovima ostajale su za njim. Trčao je ramenom gotovo udarajući u zidove kuća. Namera mu je bila da beži držeći se senki koju su bacali mnogobrojni balkoni na njihovim fasadama. Minut posle toga, on uspori u jednom uskom prolazu. Jedan pogled ga uveri da se ne nalazi u slepoj uličici. On polete niz nju dok ne stiže do velike četvrtaste kutije oko koje je strašno zaudaralo, tako da mora da je služila za bacanje otpadaka. On čučnu iza nje i pokuša da umiri svoje disanje. Konačno, pluća počeše normalno da mu se ponašaju; više nije morao da grca kako bi došao do vazduha. Mogao je da osluškuje, a da mu pri tom ne smeta bubnjanje vlastitog srca u ušima.
<BR>&nbsp;&nbsp;&nbsp;&nbsp;&nbsp;Progonioce, međutim, nije čuo. Posle nekog vremena on zaključi da može slobodno da ustane. Oseti težinu boce u svom ogrtaču. Začudo, ona je kroz celu gužvu prošla neoštećena. Žanet će dobiti svoje piće. Kakvu je priču samo imao za nju! Na kraju, nije li kroz sve to prošao samo nje radi i nije li pravo da za to dobije i nagradu...
<BR>&nbsp;&nbsp;&nbsp;&nbsp;&nbsp;Od te pomisli on se naježi i hitro krenu uličicom. Nije imao pojma gde se nalazi, ali je u džepu imao plan grada. Odštampan je na Gabrijelu i imena ulica su pored originala na ozagenskom imala i prevode na američkom i islandskom. Sve što je imao da uradi bilo je da u svetlu neke od uličnih lampi pročita ime ulice u kojoj se nalazi, da je onda potraži na karti, odredi gde se nalazi i vrati se kući. Što se Pornsena tiče, momak nije imao nekih stvarnih dokaza protiv njega i neće biti u stanju da ga optuži bilo zbog čega sve dok ih ne pribavi. Halovo vlasništvo zlatnog lameka postavljalo ga je iznad svih sumnji. Pornsen...
</TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
