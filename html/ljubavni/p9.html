<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>9.
<P>&nbsp;&nbsp;&nbsp;&nbsp;&nbsp;Dve nedelje kasnije, Džerou polete od svemirskog broda Gabrijel prema ruševinama. Njegov igličasti gig blesnu na mesečini pri preletu preko kamenih ruševina i spusti se. Kupole ruševina, šestougaoni oblici zgrada, njeni valjkasti i piramidalni oblici i statue, ćutljivi i beli, ličili su na razbacane igračke nekog džinovskog deteta koje je otišlo na počinak, da spava večnim snom.
<BR>&nbsp;&nbsp;&nbsp;&nbsp;&nbsp;Hal izade iz giga, baci pogled levo i desno i krenu ka jednom ogromnom zasvođenom ulazu. Svetlo njegove lampe probi tamu; glas mu odjeknu odbijajući se od zidova.
<BR>&nbsp;&nbsp;&nbsp;&nbsp;&nbsp;"Jeanette! Sah mfa. Fo tami, Hal Džerou. Jeannette! Ou eh tu? To sam ja. Vaš prijatelj. Gde ste?"
<BR>&nbsp;&nbsp;&nbsp;&nbsp;&nbsp;On siđe niz pedesetak metara široke stepenice do kripte kraljeva. Svetlosni zrak preletao je gore dole po mraku dok se na kraju ne zaustavi na crnoj i beloj figuri devojke.
<BR>&nbsp;&nbsp;&nbsp;&nbsp;&nbsp;"Hal!" uzviknu ona dižući pogled ka njemu. "Hvala Velikoj Majci Kamenoj! Čekala sam svake noći! Znala sam da ćete doći!"
<BR>&nbsp;&nbsp;&nbsp;&nbsp;&nbsp;Suze su svetlucale na dugačkim trepavicama; crvene usne su podrhtavale pokazujući da daje sve od sebe da ne zaplače. Poželeo je da je uzme u zagrljaj i umiri, ali je dovoljno užasna stvar bio i sam pogled na neodevenu ženu. Zagrljaj je bio nezamisliv. No i pored toga, upravo je o tome mislio. Sledećeg trenutka, kao da je naslutila uzrok njegove ukočenosti, ona mu priđe i nasloni mu glavu na grudi. Ramena joj se poviše napred kao da pokušava da zaroni u njega. Ruke mu se same obviše oko nje. Mišići mu se zategoše, a krv mu provali u stomak.
<BR>&nbsp;&nbsp;&nbsp;&nbsp;&nbsp;Odmah zatim, oslobodi se njenog zagrljaja i pogleda u stranu. "Pričaćemo kasnije. Nemamo vremena za gubljenje. Dođite."
<BR>&nbsp;&nbsp;&nbsp;&nbsp;&nbsp;Išla je za njim ćutke dok ne stigoše do giga. Kod vrata je zastala oklevajući. On je pokretom nestrpljivo pozva da uđe i sedne kraj njega.
<BR>&nbsp;&nbsp;&nbsp;&nbsp;&nbsp;"Pomislićete da sam kukavica", reče ona. "Ali nikada nisam bila ni u kakvoj letelici. Odlepljivanje od zemlje..."
<BR>&nbsp;&nbsp;&nbsp;&nbsp;&nbsp;Iznenađen, bio je u stanju jedino da zuri u nju.
<BR>&nbsp;&nbsp;&nbsp;&nbsp;&nbsp;Bilo mu je teško da shvati ponašanje osobe nenavikle na vazdušni prevoz.
<BR>&nbsp;&nbsp;&nbsp;&nbsp;&nbsp;"Ulazite", podviknuo je.
<BR>&nbsp;&nbsp;&nbsp;&nbsp;&nbsp;Sasvim poslušno, ona uđe i zauze mesto na ko-pilotovom sedištu. Ipak, nije mogla da spreči podrhtavanje dok je svojim krupnim, braonkastim očima razgledala instrumente ispred i oko sebe.
<BR>&nbsp;&nbsp;&nbsp;&nbsp;&nbsp;Hal pogleda na svoj satfon.
<BR>&nbsp;&nbsp;&nbsp;&nbsp;&nbsp;"Deset minuta do mog stana u gradu. Minut da vas istovarim tamo. Pola minuta za povratak do broda. Petnaest minuta raporta o mom špijuniranju insektanera. Trideset sekundi za povratak do stana. Sve u svemu ni pola sata. Nije loše."
<BR>&nbsp;&nbsp;&nbsp;&nbsp;&nbsp;Nasmeja se. "Bio bih ovde pre dva dana, ali sam morao da sačekam da svi automatski gigovi budu u upotrebi. Tada sam odglumio veliku žurbu, u vezi sa nekim zaboravljenim zapisima po koje sam hitno morao da skoknem do stana. I tako mi zapade jedan od gigova kojima se ručno upravlja i koji služe za istraživanja izvan grada. Nikada mi ne bi dali dozvolu za to da O.D. nije morao da povede računa o ovome."
<BR>&nbsp;&nbsp;&nbsp;&nbsp;&nbsp;On dodirnu veliki zlatni bedž na svojim grudima. Na njemu se nalazilo hebrejsko L.
<BR>&nbsp;&nbsp;&nbsp;&nbsp;&nbsp;"Ovo znači da sam jedan od Probranih. Prošao sam Metarenje."
<BR>&nbsp;&nbsp;&nbsp;&nbsp;&nbsp;Žanet, koja je očigledno zaboravila na svoj strah, pažljivo pogleda njegovo lice u svetlosti koja je stizala sa komandne table.
<BR>&nbsp;&nbsp;&nbsp;&nbsp;&nbsp;Ona lako kriknu. "Hal Džerou! Šta su vam to učinili!" Njeni prsti mu dodirnuše lice.
<BR>&nbsp;&nbsp;&nbsp;&nbsp;&nbsp;Tamno crvenilo mu je uokviravalo oči; jagodice su mu bile izgrebane, a na jednoj od njih mišić je bio zgrčen; čelo mu je bilo u ospama; preko blede kože videli su se tragovi biča.
<BR>&nbsp;&nbsp;&nbsp;&nbsp;&nbsp;"Svako bi rekao da sam lud što sam to učinio", reče on. "Gurnuo sam, čini mi se, glavu pravo u lavlja usta. Ali mi je ipak nije odgrizao. Umesto toga, ja sam bio taj koji ga ujede za jezik."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Slušajte. Nije li vam se učinilo čudnim što Pornsen nije sa mnom večeras dahćući mi svoj licemerni dah u vrat? Ne? Pa, ne poznajete nas. Postojao je samo jedan način da se iščupam iz svojih odaja na brodu i dobijem dozvolu da uzmem stan u Sidou. To jest, bez gepta koji bi živeo sa mnom i pazio na svaki moj korak. I samo jedan način da vas ne ostavim ovde u šumi. A to nisam mogao da dozvolim."
<BR>&nbsp;&nbsp;&nbsp;&nbsp;&nbsp;Ona pređe prstom po liniji koja je išla preko njegovog nosa do ugla usana. Obično bi ustuknuo od dodira jer je to mrzeo. Ovaj put se ne pomače.
<BR>&nbsp;&nbsp;&nbsp;&nbsp;&nbsp;"Hale", reče ona meko, "Moh sheh."
<BR>&nbsp;&nbsp;&nbsp;&nbsp;&nbsp;On usplamte. Dragi moj. Pa, što da ne?
<BR>&nbsp;&nbsp;&nbsp;&nbsp;&nbsp;Da odstrani naum koji je njen dodir začeo, on nastavi: "Samo jedna stvar je mogla da se učini. Da se prijavim na metarenje."
<BR>&nbsp;&nbsp;&nbsp;&nbsp;&nbsp;"Wuh Met? Es' ase' asah?"
<BR>&nbsp;&nbsp;&nbsp;&nbsp;&nbsp;"To je jedina stvar koja čoveka može osloboditi stalne geptove senke. Kada se jednom obavi, čovek je čist, iznad sumnji - bar teoretski.
<BR>&nbsp;&nbsp;&nbsp;&nbsp;&nbsp;Moja prijava je velikodostojnike izbacila iz ravnoteže. Nikada im na pamet nije padalo da bi iko od naučnika ponajmanje ja - mogao da zatraži tako nešto, jer je postupak na dobrovoljnoj bazi. Urieliti i Juziti su jedini koji moraju da prođu kroz to ukoliko žele da napreduju..."
<BR>&nbsp;&nbsp;&nbsp;&nbsp;&nbsp;"Urieliti? Juziti?"
<BR>&nbsp;&nbsp;&nbsp;&nbsp;&nbsp;"Prastarim rečnikom prosto: popovi i žace. Čelni je usvojio ove izraze - imena anđela - za versko-vladine svrhe iz Talmuda. Shvatate?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Biće vam jasnije kasnije. U svakom slučaju, samo najveći zanesenjaci se prijavljuju za Metarenje. Tačno je da takvih ima dosta, ali to je samo zato što su primorani na tako nešto. Urieliti su sumnjali u moj uspeh, ali ih je zakon primoravao da mi dozvole da pokušam. Sem toga, dosađivali su se i bila im je potrebna razonoda - na njima svojstven, crni način."
<BR>&nbsp;&nbsp;&nbsp;&nbsp;&nbsp;On uzdahnu pri sećanju. "Dan kasnije, naloženo mi je da se javim psihijatrijskoj laboratoriji u 23.00 po brodskom vremenu. Otišao sam u svoju kabinu - Pornsen beše nekud izašao - i izvadio bocu sa oznakom 'Duhohrana'. U njoj je trebao da se nalazi prašak u čijem je sastavu pljote, droga kojom su se služili vrači američkih Indijanaca."
<BR>&nbsp;&nbsp;&nbsp;&nbsp;&nbsp;"Kfe?"
<BR>&nbsp;&nbsp;&nbsp;&nbsp;&nbsp;"Samo slušajte. Ono glavno ćete već shvatiti. 'Duhohranu' uzimaju svi za vreme Perioda Prečišćavanja. Dva dana posta i molitvi u zaključanoj ćeliji uz bičevanje električnim bičem i halucinacije izazvane glađu i 'Duhohranom'. Dolaze i do subjektivnog putovanja vremenom."
<BR>&nbsp;&nbsp;&nbsp;&nbsp;&nbsp;"Kfe?"
<BR>&nbsp;&nbsp;&nbsp;&nbsp;&nbsp;"Nemojte stalno ponavljati 'Šta?', jer nemam vremena da objašnjavam neznamologiju... Trebalo mi je deset godina teškog učenja da bih je shvatio i nju i njenu matematiku. Čak i tada su postojala pitanja koja su me mučila. Ali ih nisam postavljao. Mogli bi da me optuže da sumnjam u to. U svakom slučaju boca koju sam uzeo nije sadržala 'Duhohranu'. Umesto toga u njoj se nalazio preparat koji sam tajno usuo u nju pre polaska našeg broda sa Zemlje. Taj prašak je bio razlog što sam se usudio da izađem na Metarenje i zašto nisam bio uplašen kao što bi se inače dogodilo... mada sam i pored to strepeo. Verujte mi."
<BR>&nbsp;&nbsp;&nbsp;&nbsp;&nbsp;"Verujem vam. Bili ste hrabri. Pobedili ste strah."
<BR>&nbsp;&nbsp;&nbsp;&nbsp;&nbsp;On oseti kako mu se lice zajapurilo. Prvi put u životu dobio je kompliment.
<BR>&nbsp;&nbsp;&nbsp;&nbsp;&nbsp;"Mesec dana pred naš polazak za Ozagen primetio sam, u jednom od časopisa koje inače moram da pratim, obaveštenje o sintetizovanju određenog leka. Njegov značaj bio je u tome što je uništavao virus takozvanih 'marsovskih' boginja. Ono što me je zainteresovalo nalazilo se u podtekstu štampanom sitnim slovima i na hebrejskom jeziku što je pokazivalo da je biohemičar bio sasvim svestan njegovog značaja."
<BR>&nbsp;&nbsp;&nbsp;&nbsp;&nbsp;"Pookfe?"
<BR>&nbsp;&nbsp;&nbsp;&nbsp;&nbsp;"Zašto? Pa pretpostavljam da je tako urađeno u nameri da nestručnjaci ne bi bili u stanju da shvate. Kada bi takva tajna postala dostupna svima...
<BR>&nbsp;&nbsp;&nbsp;&nbsp;&nbsp;U noti se kratko kaže da su ljudi bolesni od boginja privremeno imuni na uticaj hipno-lipna. I da Urieliti pre svakog Metarenja moraju da povedu računa da su ljudi koji su na ispitu zdravi."
<BR>&nbsp;&nbsp;&nbsp;&nbsp;&nbsp;"Veoma teško shvatam ono što pričate", reče ona.
<BR>&nbsp;&nbsp;&nbsp;&nbsp;&nbsp;"Polakše ću. Hipno-lipno je najupotrebljavaniji takozvani serum istine. Odmah mi je bio jasan značaj primedbe. U samom početku članka opisuje se kako su veštački izazvane 'marsovske' boginje kako bi tok bolesti mogao da bude proučen. Lek kojim su se poslužili u te svrhe nije pomenut, ali mi nije trebalo mnogo da ga otkrijem u nekim drugim časopisima. Pomislih: ako prave boginje čoveka čine imunim na hipno-lipno zašto to ne bi bile u stanju da izvedu veštačke.
<BR>&nbsp;&nbsp;&nbsp;&nbsp;&nbsp;Rečeno, učinjeno. Pripremio sam grupu pitanja iz mog privatnog života i traku s njima stavio u psiho tester napumpao se serumom 'boginja' i serumom istine pa se zakleo da ću lagati psihotesteru na postavljena pitanja. I bio sam u stanju da lažem iako sam bio pun hipno-lipnoa."
<BR>&nbsp;&nbsp;&nbsp;&nbsp;&nbsp;"Tako ste to pametno smislili", promrmljala je.
<BR>&nbsp;&nbsp;&nbsp;&nbsp;&nbsp;Njena ruka mu steže mišicu. On nape mišiće. Bilo je to detinjasto s njegove strane, ali požele da ona pomisli kako je snažan.
<BR>&nbsp;&nbsp;&nbsp;&nbsp;&nbsp;"Gluposti!" reče. "Pa i slepac bi to bio u stanju da uoči. U stvari, čudi me kako Juziti nisu uhapsili hemičara i izdali naređenje za upotrebu nekog drugog seruma istine. Ukoliko se to i dogodilo, u mom slučaju su zakasnili. Naš brod je krenuo sa Zemlje pre no što su vesti o tome stigle do nas.
<BR>&nbsp;&nbsp;&nbsp;&nbsp;&nbsp;U svakom slučaju, prvi dan Metarenja prošao je bezbolno. Imao sam dvanestočasovni usmeni i pismeni test iz serijalizma. To su Neznamove teorije o vremenu i Sigmenova razrada tih toerija. Isti test sam godinama imao. Lako ali zamorno.
<BR>&nbsp;&nbsp;&nbsp;&nbsp;&nbsp;Sledećeg dana sam rano ustao, okupao se i uzeo ono što je inače trebalo da bude 'Duhohrana'. Bez doručka sam otišao u Ćeliju za prečišćavanje. Tamo sam dva dana proveo sam, ležeći na ležaju. S vremena na vreme uzimao bih gutljaj vode ili dozu lažne droge. Tu i tamo pritiskao bih dugme koje je slalo mehaničku napravu da me izbičuje. Što više muka, znate, veći je ugled.
<BR>&nbsp;&nbsp;&nbsp;&nbsp;&nbsp;Nisam imao nikakve halucinacije, ali sam zaradio boginje. To me nije brinulo i, ako bi neko postao sumnjičav, lako sam mogao da objasnim svoje stanje kao alergiju na 'Duhohranu'. Neki ljudi je stvarno i dobiju."
<BR>&nbsp;&nbsp;&nbsp;&nbsp;&nbsp;On pogleda naniže. Mesečinom obasjane šume i poneki pravougaoni ili šestougaoni svetlosni oblik koji je označavao farme. Ispred njih su se nalazili vrhovi planina koje su okruživale Sido.
<BR>&nbsp;&nbsp;&nbsp;&nbsp;&nbsp;"I tako", nastavi on, ubrzavajući, nesvesno, priču sve više što su bliže bili planinama, "na kraju svog prečišćavanja ja sam ustao, obukao se i pojeo ceremonijalni ručak od skakavaca i meda."
<BR>&nbsp;&nbsp;&nbsp;&nbsp;&nbsp;"Uh!"
<BR>&nbsp;&nbsp;&nbsp;&nbsp;&nbsp;"Skakavci i nisu tako loši naročito ako ih jedete od detinjstva."
<BR>&nbsp;&nbsp;&nbsp;&nbsp;&nbsp;"Skakavci su izvrsni", reče ona. "I ja sam ih jela mnogo puta. Muka mi je od kombinacije s medom."
<BR>&nbsp;&nbsp;&nbsp;&nbsp;&nbsp;On sleže ramenima i reče: ugasiću svetla u kabini. Lezite na pod. I stavite taj ogrtač i masku za noć. Mogli bi da prođete kao insektaner.
<BR>&nbsp;&nbsp;&nbsp;&nbsp;&nbsp;Poslušno, ona skliznu sa sedišta. Pre no što ugasi svetlo, on pogleda naniže. Izvijala se da dohvati ogrtač pa nije mogao da učini ništa da bi sprečio pogled na njene divne grudi. Bradavice su joj bile crvene, iste boje kao i usne. Iako je glavu hitro okrenuo na drugu stranu sećanje je ostalo. Oseti duboko uzbuđenje. Stid će, znao je, stići kasnije.
<BR>&nbsp;&nbsp;&nbsp;&nbsp;&nbsp;Uznemireno, on nastavi s pričom: onda su stigli velikodostojnici. Maknef, Sandalfon. Za njim teolozi i stručnjaci iz neznamologije: neuropsihijatri, izvršitelji, ispitivači najtananijih osećanja, ulizice i zvezdočatci.
<BR>&nbsp;&nbsp;&nbsp;&nbsp;&nbsp;Bio sam smešten na jednu stolicu i žice su prikačene na moje telo, a igle zabodene u moje ruke i leđa. Ubrizgan mi je hipno-lipno. Svetla su pogašena. Izgovarane su molitve; delovi iz Zapadnog Talmuda i Obnovljenih Spisa otpevani su. Onda je zrak svetla sa tavanice pao Elohimetar...
<BR>&nbsp;&nbsp;&nbsp;&nbsp;&nbsp;"Es'ase'asah?"
<BR>&nbsp;&nbsp;&nbsp;&nbsp;&nbsp;"Elohim na hebrejskom znači Bog. Metar je, pa, ovo."
<BR>&nbsp;&nbsp;&nbsp;&nbsp;&nbsp;On pokaza na instrument tablu. "Elohimetar je okrugao i veliki, a njegova kazaljka, dugačka koliko moja ruka, postavljena je u vertikalni položaj. Krug instrumenta obeležen je hebrejskim slovima koja, pretpostavljam, nešto znače onima koji vode test."
<BR>&nbsp;&nbsp;&nbsp;&nbsp;&nbsp;"Većina ljudi zanemaruje ono što kazaljka pokazuje. Ali ja sam džout i imao sam prilike da vidim knjige koje opisuju test."
<BR>&nbsp;&nbsp;&nbsp;&nbsp;&nbsp;"Tako ste znali odgovore, nespfa?"
<BR>&nbsp;&nbsp;&nbsp;&nbsp;&nbsp;"Fi. Iako to ne znači ništa jer hipno-lipno na površinu izbacuje istinu, stvarnost... ukoliko, razume se, ne bolujete od marsovskih boginja, pravih ili veštački izazvanih."
<BR>&nbsp;&nbsp;&nbsp;&nbsp;&nbsp;Smeh kojim je ispratio svoje reči bio je sumoran. "Pod uticajem droge, Žanet, sva prljavština i gluposti koje si učinio ili pomislio na njih, sva mržnja prema pretpostavljenima, sve sumnje u verodostojnost učenja Čelnog - sve se podiže iz najdonjih nivoa svesti i ostaje kao sapun na dnu prljave kade. Sve ispliva kao plovak pokriven naslagama prljavštine.
<BR>&nbsp;&nbsp;&nbsp;&nbsp;&nbsp;Ali ja sam sedeo i samo posmatrao kazaljku - kao u Boga da sam gledao, Žanet - neizdrživo to beše - i lagao sam. Oh, nisam preterivao. Nisam se trudio da stvorim utisak da sam čudovišno čist i pobožan. Priznao sam neke manje grehove. Tada bi igla pošla unazad po krugu i pala na neka četvrtasta slova. Ali na suštinska pitanja sam odgovarao kao da mi život od toga zavisi. Što je i bilo tačno.
<BR>&nbsp;&nbsp;&nbsp;&nbsp;&nbsp;I ispričao sam im svoj san - moje subjektivno putovanje vremenom."
<BR>&nbsp;&nbsp;&nbsp;&nbsp;&nbsp;"Subjectif?"
<BR>&nbsp;&nbsp;&nbsp;&nbsp;&nbsp;"Fi. Svi su u stanju da subjektivno dožive putovanje kroz vreme. Čelni je jedini čovek, ako se izuzme njegov prvi učenik i njegova žena, a i nekolicina proroka, koji je objektivno bio u stanju da to izvede.
<BR>&nbsp;&nbsp;&nbsp;&nbsp;&nbsp;U svakom slučaju, moji snovi behu lepote, građeni tako da ispadnu upravo ono što su oni želeli da čuju. Moja poslednja i vrhunska kreacija - ili laž - bila je ona u kojoj Čelni stiže na Ozagen i obraća se Sandalfonu, Maknefu. A taj dogadaj treba da se odigra kroz godinu dana."
<BR>&nbsp;&nbsp;&nbsp;&nbsp;&nbsp;"Oh,Hale", reče ona. "Zašto ste im to rekli?"
<BR>&nbsp;&nbsp;&nbsp;&nbsp;&nbsp;"Jer sad, ma sheh, ekspedicija neće napustiti Ozagen dok se ne navrši ta godina dana. Ne mogu otići i propustiti priliku da uživo vide Sigmena na svom putovanju uz i niz maticu vremena. Niti priliku da ga učine lažovom. I mene. I tako, vidite, ta kolosalna laž nam pruža mogućnost da najmanje godinu dana budemo zajedno..."
<BR>&nbsp;&nbsp;&nbsp;&nbsp;&nbsp;"A tada?"
<BR>&nbsp;&nbsp;&nbsp;&nbsp;&nbsp;"Smislićemo već nešto."
<BR>&nbsp;&nbsp;&nbsp;&nbsp;&nbsp;"I sve ćete to učiniti radi mene", promrmlja njen grleni glas u tami pored sedišta.
<BR>&nbsp;&nbsp;&nbsp;&nbsp;&nbsp;On ne odgovori. Bio je isuviše zauzet upravljanjem gigom tako da ovaj bude stalno nisko i što je moguće bliže krovovima zgrada. Grupice zgrada od drugih odvojene širokim pojasevima šume, promicale su ispod. Toliko je brzo išao da je gotovo proleteo preko Fobove kuće nalik na zamak. Tri sprata visoka, srednjevekovna po izgledu sa svojim kulama i kamenim glavama životinja i insekata koje su virile iz svake niše, ta zgrada je bila od najbližih udaljena najmanje stotinu jardi. Insektaneri su dizali gradove tako da im ostane mnogo slobodnog prostora. Hal spusti gig.
<BR>&nbsp;&nbsp;&nbsp;&nbsp;&nbsp;Žanet stavi na lice noćnu masku koja je bila izrađena tako da ima veoma dugačak nos; vrata giga otskočiše otvarajući se i oni preko trotoara pretrčaše do kuće. Pošto proleteše kroz ulaz i ustrčaše uz stepenice do drugog sprata, morali su da zastanu da Hal potraži ključeve. Našao je insektbravara da mu napravi bravu i drvodelju da mu je ugradi. Nije se mogao pouzdati u bravara s broda zbog bojazni da bi ovaj mogao da napravi duplikate ključeva.
<BR>&nbsp;&nbsp;&nbsp;&nbsp;&nbsp;Na kraju pronađe ključ, ali je imao muke da ga ugura u bravu. U času kada otključa vrata, disanje mu je bilo veoma teško. Poče gotovo da gura Žanet unutra. Ona skide masku.
<BR>&nbsp;&nbsp;&nbsp;&nbsp;&nbsp;"Čekajte, Hale", reče ona naslanjajući se svojom težinom na njega. "Da niste nešto zaboravili?"
<BR>&nbsp;&nbsp;&nbsp;&nbsp;&nbsp;"Oh, Čelni! Šta bi to moglo biti! Nešto ozbiljno?"
<BR>&nbsp;&nbsp;&nbsp;&nbsp;&nbsp;"Ne. Samo sam mislila", ona se nasmeši i obori trepavice, "da je običaj sa Zemlje da ljudi svoje mlade prenose preko praga. Tako mi je otac pričao."
<BR>&nbsp;&nbsp;&nbsp;&nbsp;&nbsp;Vilice mu se opustiše. Mlada! Ona je svakako sve uzimala zdravo za gotovo!
<BR>&nbsp;&nbsp;&nbsp;&nbsp;&nbsp;Ali nije imao vremena da se objašnjava. Bez reči, on je podiže u naručje i unese u stan. Unutra je spusti na pod i reče: "Vraćam se čim budem mogao. Ukoliko ma ko pokuša da uđe ili zakuca na vrata, sklonite se u sobicu o kojoj sam vam govorio. Ne smete ni šušnuti niti izići sve dok ne budete sigurni da sam to ja."
<BR>&nbsp;&nbsp;&nbsp;&nbsp;&nbsp;Ona mu iznenada obvi ruke oko vrata i poljubi ga.
<BR>&nbsp;&nbsp;&nbsp;&nbsp;&nbsp;"Maw sheh, maw gwah, maw fooh."
<BR>&nbsp;&nbsp;&nbsp;&nbsp;&nbsp;Stvari su se odvijale veoma brzo. Ne reče ni reč niti joj uzvrati poljubac. Nekako je osećao da su reči koje mu je uputila pomalo preterane. Ukoliko je tačno preveo njen degenerisani francuski, ona ga je nazvala svojim velikim, dragim i snažnim čovekom.
<BR>&nbsp;&nbsp;&nbsp;&nbsp;&nbsp;Okrećući se da zaključa vrata on u svetlu koje je dopiralo iz hodnika vide belinu njenog lica u senci kapuljače. Crvenilo usta presecalo je belinu.
<BR>&nbsp;&nbsp;&nbsp;&nbsp;&nbsp;On uzdrhta. Stekao je osećaj da Žanet neće naići na divljenje, zvanično, od strane Srkve.
</TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
