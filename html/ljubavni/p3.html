<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;Kasnije, dok je ležao na leđima i zurio u tamu, zahvatiše ga iste misli kao toliko puta pre toga. Šta je bilo to što je kao široka, debela čelična ploča prošlo kroz njegov donji stomak i, činilo se, rastavila mu gornji deo tela od kukova? Bio je uzbuđen u početku. Znao je da je morao biti jer mu je srce brzo lupalo, a disanje mu bilo duboko. Ipak nije mogao - stvarno - da oseti ništa. A kad je došlo do onog trenutka - koji je Čelni nazivao trenutkom nastajanja sposobnosti oplođavanja, ispunjenjem i oživotvorenjem stvarnosti - Hal je osetio samo mehaničku reakciju. Njegovo telo je ispunilo svoju dužnost, ali on nije osetio ni delić one opijenosti koju je Čelni tako živo opisao. Talas neosetljivosti, umrtvljivanje živaca, kao kakva čelična ploča prošao je kroz njega. Nije osetio ništa izuzev trzaja svog tela, kao da neka električna igla draška vrhove njegovih nerava istovremeno ih otupljujući.
<BR>&nbsp;&nbsp;&nbsp;&nbsp;&nbsp;Ovo nije bilo dobro, reče on sebi. Ili, da li je? Može li biti da Čelni negde nije bio u pravu? Na kraju, nije li Čelni bio čovek iznad ostalih ljudi? Možda je on imao sposobnosti da oseti reakcije koje je opisivao ne shvatajući da je ostatku čovečanstva to uskraćeno.
<BR>&nbsp;&nbsp;&nbsp;&nbsp;&nbsp;Ali ne, to ne može biti, ako je istina - propast misli koja tvrdi da nije - da Čelni može da zaviri u svest svakog čoveka.
<BR>&nbsp;&nbsp;&nbsp;&nbsp;&nbsp;U tom slučaju, Hal beše taj s kojim nešto nije bilo u redu, s njim jedinim od svih učenika Prave Srkve.
<BR>&nbsp;&nbsp;&nbsp;&nbsp;&nbsp;Ili, da li je on bio jedini? Nikada o tome s drugima nije razgovarao. Da se to učini bilo je - ako ne nezamislivo - neizvodljivo. Učitelji ga nikada nisu opominjali da ne razgovara o tome; nisu ni morali jer je Hal to i sam znao.
<BR>&nbsp;&nbsp;&nbsp;&nbsp;&nbsp;A Čelni je jasno opisivao kakve njegove reakcije treba da budu.
<BR>&nbsp;&nbsp;&nbsp;&nbsp;&nbsp;Ili, je li to bilo baš tako jasno? Kad se razmisli o tom delu Zapadnog Talmuda, delu koji su smeli da čitaju samo bračni parovi, dolazi se do zaključka da Čelni uistinu nije opisivao stvarno, fizičko stanje. Njegov jezik beše poetski (Hal je znao šta znači pesničko izražavanje s obzirom na to da mu je, kao lingvisti, bio dozvoljen pristup zabranjenim vrstama literature), slikovit, pa čak i natprirodan. Zavijen u pojmove koji, razloženi, kao da nisu imali mnogo veze sa stvarnošću.
<BR>&nbsp;&nbsp;&nbsp;&nbsp;&nbsp;Oprosti mi, Čelni, pomisli Hal. Mislio sam samo da tvoje reči nisu naučni opis stvarnih elektrohemijskih procesa ljudskog nervnog sistema. Naravno, one se odnose samo na više nivoe, jer stvarnost se javlja u mnogim oblicima.
<BR>&nbsp;&nbsp;&nbsp;&nbsp;&nbsp;Podrealističkom, realističkom, pseudorealističkom, surealističkom, nadrealističkom, retrorealističkom...
<BR>&nbsp;&nbsp;&nbsp;&nbsp;&nbsp;Dosta s teologijom, pomisli, jer ne nameravam da dozvolim da mi se misli uskovitlaju i noćas, kao i tolikih noći ranije, nad nepojmljivim i neodgonetljivim. Čelni zna, ali je to znanje meni nedostupno.
<BR>&nbsp;&nbsp;&nbsp;&nbsp;&nbsp;Sve što je sada znao bilo je da je negde iskočio sa pravilne trake; da na njoj nikada nije ni bio i da verovatno neće ni biti. Lelujao se na ivici greha u svakom od svojih budnih časova. A to je bilo loše... dočepaće ga se Zadnji, pašće u ruke grešnog brata Čelnog.
<BR>&nbsp;&nbsp;&nbsp;&nbsp;&nbsp;Hal Džerou se u trenu probudi čim se stanom razleže jutarnje zvono. Za trenutak je bio zbunjen od snova izmešanih sa svetom koji ga je okruživao.
<BR>&nbsp;&nbsp;&nbsp;&nbsp;&nbsp;Tada se otkotrlja sa kreveta i ustade gledajući Meri koja je spavala. Ona je, kao i uvek, spavala i posle prvog buđenja iz prostog razloga što se nije odnosilo na nju. Kroz petnaest minuta iz tridija će stići sledeća zvonjava, poziv za žene. U to vreme on se već mora nalaziti na putu za posao, opran, obrijan i obučen. Meri će takođe imati petnaest minuta vremena da se obuče i izađe; deset minuta kasnije, Markonijevi će ući u stan sa svojih noćnih dužnosti i pripremiti se da spavaju i žive u ovom skučenom svetu do povratka Džerouovih.
<BR>&nbsp;&nbsp;&nbsp;&nbsp;&nbsp;Hal je čak bio i brži no obično jer je i dalje na sebi imao svoje dnevno odelo. On opra lice i ruke, nabaca pastu na lice i obrija se (jednog dana, ako ikada stigne do položaja velikodostojnika, nosiće bradu, kao Sigmen), počešlja kosu i napusti nepromenljivu.
<BR>&nbsp;&nbsp;&nbsp;&nbsp;&nbsp;Pošto je stavio pisma primljena prethodnog dana u torbu, on pođe ka vratima. Tada, nateran jednim neočekivanim i neshvatljivim motivom, on se okrete i vrati do kreveta i naže se da poljubi Meri. Ona se ne probudi i on se - na tren - ražalosti jer nije mogla znati šta je upravo uradio. Ovo nije bilo zbog dužnosti niti zato što se to zahtevalo od njega. Stiglo je to odnekud iz mračnih dubina njegovih u kojima mora da je bilo i svetla. Zašto li je to uradio? Prošle noći je mislio da je mrzi. Sad...
<BR>&nbsp;&nbsp;&nbsp;&nbsp;&nbsp;Ni ona, baš kao ni on, nije mogla nikuda iz svoje kože. To, razume se, nije bilo opravdanje. Svako biće odgovorno je samo za svoju sudbinu; bilo šta, dobro ili loše, da se dogodi jednom biću samo je jedna osoba odgovorna za to.
<BR>&nbsp;&nbsp;&nbsp;&nbsp;&nbsp;Hal aminova svoje reči. On i Meri bili su izvori vlastitog jada. Nesvesno, doduše, ali ipak... Svetli deo njihovih bića nije želeo da njihova ljubav doživi brodolom; onaj mračni deo njihov - pritajeni, užasni Zadnji u njima bio je uzrok svemu ovome.
<BR>&nbsp;&nbsp;&nbsp;&nbsp;&nbsp;I tada, dok je stajao kraj vrata, on vide kako Meri otvara oči i gleda ga pomalo zbunjeno. I, umesto da se vrati i ponovo je poljubi, on ispade napolje u hodnik. Uhvatila ga je panika da bi gamo gla pozvati da se vrati i da će se ponoviti sve ono od sinoć. Tek kasnije se setio da nije stigao ni da joj kaže da će istog jutra otputovati na Tahiti. Eh, pa dobro. Uštedeo je sebi još jednu srceparajuću scenu.
<BR>&nbsp;&nbsp;&nbsp;&nbsp;&nbsp;Hodnik je bio pun ljudi koji su žurili na posao. Kao i Hal, oni su bili odeveni u odeću profesionalaca, a neki od njih nosili su i zelene i skerletne boje, oznake univerzitetskih profesora.
<BR>&nbsp;&nbsp;&nbsp;&nbsp;&nbsp;Hal je, razume se, pozdravljao svakoga.
<BR>&nbsp;&nbsp;&nbsp;&nbsp;&nbsp;"Dobra ti sreća, Eriksone!"
<BR>&nbsp;&nbsp;&nbsp;&nbsp;&nbsp;"Sigmen ti se smešio, Džerou!"
<BR>&nbsp;&nbsp;&nbsp;&nbsp;&nbsp;"Jesi li imao svetle snove, Čang?"
<BR>&nbsp;&nbsp;&nbsp;&nbsp;&nbsp;"Šib, Džerou! Pravo iz same istine."
<BR>&nbsp;&nbsp;&nbsp;&nbsp;&nbsp;"Šalom, Kazimure."
<BR>&nbsp;&nbsp;&nbsp;&nbsp;&nbsp;"Sigmen ti se smešio, Džerou!"
<BR>&nbsp;&nbsp;&nbsp;&nbsp;&nbsp;Tada Hal stiže do lifta i stade dok čuvar na dužnosti na ovom spratu ujutru zbog mase koja je kretala na posao, ne odredi prvenstvo ulaska. Čim izađe iz kule, Hal žustro izmenja nekoliko traka različitih brzina, sve dok se nađe na ekspresnoj, srednjoj traci. Ovde stade, stešnjen telima ljudi i žena, ali miran jer su pripadali njegovoj klasi. Posle deset minuta putovanja on poče da krči sebi put kroz ljude prelazeći sa trake na traku. Pet minuta kasnije on siđe na trotoar i ode do, nalik na pećinu, ulaza u Pali br. 16, Univerziteta Sigmen Sitija.
<BR>&nbsp;&nbsp;&nbsp;&nbsp;&nbsp;Unutra je morao da sačeka, iako ne mnogo dugo, da ga čuvar pusti u lift. Tada ode pravo do tridesetog sprata. Obično bi, posle izlaska iz lifta, odlazio odmah u svoju kancelariju da održi svoj prvi čas u toku dana i da pripremi program za neškolovane koji je išao preko tridija. Danas, Hal pohita pravo u dekanovu kancelariju.
<BR>&nbsp;&nbsp;&nbsp;&nbsp;&nbsp;Požele da zapali, pa stade i zapali jednu cigaretu, znajući da to u Olvegsenovoj prisutnosti neće smeti da učini. Stajao je ispred vrata jedne jezičke učionice osnovnog razreda i mogao je da čuje odlomke predavanja Kioni Džirehmiel Rasmuzena.
<BR>&nbsp;&nbsp;&nbsp;&nbsp;&nbsp;"Puka i pali su reči od primitivnih polinežanskih stanovnika havajskih ostrva. Kasniji kolonizatori ostrvlja koji su govorili engleski usvojili su mnoge pojmove iz havajskog jezika; puka znači rupa, tunel ili pećina, a značenje palija je litica i ovo je najupotrebljavaniji njegov izraz.
<BR>&nbsp;&nbsp;&nbsp;&nbsp;&nbsp;Kada su Amerikanci sa Havaja naselili Severnu Ameriku posle Apokaliptičnog rata, ova dva izraza su i dalje bila korišćena u svom originalnom značenju. Ali, pre otprilike pedeset godina, dve reči su promenile svoja značenja. Puka je počela da označava male stanove dodeljene ljudima iz nižih klasa, očigledno s podrugijivim namerama. Kasnije se izraz proširio i do viših slojeva. I pored toga, ukoliko ste hijerarh (velikodostojnik) živite u apartmanu, a ako pripadate ma kome sloju ispod velikodostojničkog živite u puka.
<BR>&nbsp;&nbsp;&nbsp;&nbsp;&nbsp;Pali, što znači litica ili stena, počela je da se odnosi na oblakodere ili na svaku veću zgradu. Ona je, za razliku od puka, zadržala i svoje osnovno značenje."
<BR>&nbsp;&nbsp;&nbsp;&nbsp;&nbsp;Hal dokrajči svoju cigaretu, baci je u pepeljaru i nastavi hodnikom do dekanove kancelarije. Tu nađe doktora Boba Kafcajela Olvegsena kako sedi za svojim stolom.
<BR>&nbsp;&nbsp;&nbsp;&nbsp;&nbsp;Olvegsen, stariji, razume se, progovori prvi. Govorio je sa neznatnim islandskim naglaskom.
<BR>&nbsp;&nbsp;&nbsp;&nbsp;&nbsp;"Aloha, Džerou. A šta vi radite ovde?"
<BR>&nbsp;&nbsp;&nbsp;&nbsp;&nbsp;"Šalom, poštovani. Molim vas za izvinjenje što se pred vama pojavljujem bez poziva. Ali nekoliko stvari moram srediti pre no što odem."
<BR>&nbsp;&nbsp;&nbsp;&nbsp;&nbsp;Sedokosi, sredovečni (sedamdesetih godina), Olvegsen se trže.
<BR>&nbsp;&nbsp;&nbsp;&nbsp;&nbsp;"Da odete?"
<BR>&nbsp;&nbsp;&nbsp;&nbsp;&nbsp;Hal izvadi pismo iz svoje torbe i pruži ga Olvegsenu.
<BR>&nbsp;&nbsp;&nbsp;&nbsp;&nbsp;"Možete ga i sami kasnije pažljivo proučiti, ali mogu vam uštedeti dragoceno vreme ako vam kažem da je to naređenje za još jedno jezičko istraživanje."
<BR>&nbsp;&nbsp;&nbsp;&nbsp;&nbsp;"Pa upravo ste se vratili sa jednog!" reče Olvegsen. "Kako mogu očekivati od mene da ovaj koledž vodim kako treba i u slavu Srkve kada mi neprestano razvlače ljude zbog nekakvih potera po divljinama sveta?"
<BR>&nbsp;&nbsp;&nbsp;&nbsp;&nbsp;"Vi, svakako, ne kritikujete Urielite?" upita Hal uz malu dozu podrugljivosti. Nije cenio svog pretpostavljenog iako je sa svoje strane činio sve da se oslobodi tog grešnog osećanja.
<BR>&nbsp;&nbsp;&nbsp;&nbsp;&nbsp;"Hamm! Svakako da ne! Ja sam nesposoban za tako nešto i odbijam svaku vašu primedbu u tom pravcu!"
<BR>&nbsp;&nbsp;&nbsp;&nbsp;&nbsp;"Izvinite, poštovani", reče Hal. "Ni sanjao nisam da nešto tome slično primetim."
<BR>&nbsp;&nbsp;&nbsp;&nbsp;&nbsp;"Kad treba da krenete?"
<BR>&nbsp;&nbsp;&nbsp;&nbsp;&nbsp;"Prvim prevozom koji, verujem, kreće za jedan sat."
<BR>&nbsp;&nbsp;&nbsp;&nbsp;&nbsp;"I vratićete se?"
<BR>&nbsp;&nbsp;&nbsp;&nbsp;&nbsp;"Sam Sigmen zna. Kad moja istraga i izveštaj budu završeni."
<BR>&nbsp;&nbsp;&nbsp;&nbsp;&nbsp;"Prijavićete mi se odmah po povratku."
<BR>&nbsp;&nbsp;&nbsp;&nbsp;&nbsp;"lzvinjavam se, ali moja M. A. u to vreme biće već nevažeća pa se moram pobrinuti da to sredim, što može potrajati satima."
<BR>&nbsp;&nbsp;&nbsp;&nbsp;&nbsp;Olvegsen uzdahnu i reče: "Da, ta vaša M. A. Ova koju sada imate ne pruža baš utešnu sliku. Nadam se da će sledeća pokazati neka poboljšanja. U protivnom..."
<BR>&nbsp;&nbsp;&nbsp;&nbsp;&nbsp;Iznenada Hal oseti vrućinu u celom telu i noge mu zadrhtaše.
<BR>&nbsp;&nbsp;&nbsp;&nbsp;&nbsp;"Da poštovani?"
<BR>&nbsp;&nbsp;&nbsp;&nbsp;&nbsp;Rođeni glas mu se učini slabašan i udaljen.
<BR>&nbsp;&nbsp;&nbsp;&nbsp;&nbsp;Olvegsen načini kupu od svojih ruku i preko njenog vrha pogleda Hala.
<BR>&nbsp;&nbsp;&nbsp;&nbsp;&nbsp;"Ma koliko žalio, biću prinuđen da preduzmem neke korake. Ne mogu dozvoliti da se među mojim osobljem nalazi čovek koji ima tako nisku M. A. Plašim se da..."
<BR>&nbsp;&nbsp;&nbsp;&nbsp;&nbsp;Nasta poduža pauza. Hal oseti kako mu znoj curi ispod pazuha, a graške znoja počeše da mu se oblikuju i na čelu i iznad usana. Znao je da ga Olvegsen namerno raspinje na muke i nije želeo ništa da ga pita. Nije želeo da naduvenom sedokosom gimelu pruži zadovoljstvo da ga čuje kako govori. Ali, nije se ni usuđivao da pokaže nezainteresovanost. A, ako ne kaže ništa, znao je da će se Olvegsen samo nasmeštiti i otpustiti ga.
<BR>&nbsp;&nbsp;&nbsp;&nbsp;&nbsp;"Šta, poštovani?." reče Hal, do besvesti se trudeći da ukloni podrhtavanje iz glasa.
<BR>&nbsp;&nbsp;&nbsp;&nbsp;&nbsp;"Veoma se plašim da sebi ne mogu da dozvolim čak ni takvo milosrđe da vas premestim u školu drugog stepena. Voleo bih da mogu da budem milosrdan, ali milosrđe bi u vašem slučaju značilo podsticanje greha. A ja ne mogu da podnesem pomisao na to. Ne..."
<BR>&nbsp;&nbsp;&nbsp;&nbsp;&nbsp;Hal opsova sebe zato što nije bio u stanju da spreči drhtanje.
<BR>&nbsp;&nbsp;&nbsp;&nbsp;&nbsp;"Da, poštovani?"
<BR>&nbsp;&nbsp;&nbsp;&nbsp;&nbsp;"Plašim se da ću morati da zamolim Juzite za jedan uvid u vašu stvar."
<BR>&nbsp;&nbsp;&nbsp;&nbsp;&nbsp;"Ne", izlete Halu glasno.
<BR>&nbsp;&nbsp;&nbsp;&nbsp;&nbsp;"Da", reče Olvegsen i dalje se zaklanjajući iza šaka skupljenih u kupu. "Biće mi veoma bolno što to radim, ali bi greh bio ne uraditi to. Jedino uz njihovu pomoć ja ću biti u stanju da mirno spavam."
<BR>&nbsp;&nbsp;&nbsp;&nbsp;&nbsp;On rastavi šake i okrete se u stolici tako da je sada sedeo profilom okrenut Halu. Onda reče: "No, nadam se da neće biti razloga za preduzimanje takvih koraka, zar ne? Na kraju, vi i jedino vi ste odgovorni za sve što vam se događa. I tako nikoga ne smete kriviti osim sebe."
<BR>&nbsp;&nbsp;&nbsp;&nbsp;&nbsp;"Tako Čelni reče", reče Hal. "Paziću da vas ne povredim, poštovani. Potrudiću se da moj gept više ne dobije razloge za izdavanje niske M. A."
<BR>&nbsp;&nbsp;&nbsp;&nbsp;&nbsp;"Vrlo dobro", reče Olvegsen tako kao da ne veruje u to. "Neću vas zadržavati zbog pregleda vaših pisama jer ću sa današnjom poštom verovatno dobiti duplikate. Aloha, sine moj i lepi vam snovi bili."
<BR>&nbsp;&nbsp;&nbsp;&nbsp;&nbsp;"Istina s vama, poštovani", pozdravi Hal, okrete se i izađe. U stanju užasa, jedva da je znao šta radi. Automatski, on ode do uzletišta i tamo se uključi u formalnosti oko utvrđivanja prvenstva za njegovo putovanje. Svest mu je i dalje, u trenutku dok je ulazio u letelicu, odbijala da funkcioniše kako treba.
<BR>&nbsp;&nbsp;&nbsp;&nbsp;&nbsp;Pola časa kasnije on se iskrca u luci LA i krenu do mesta gde su se prodavale karte da potvrdi svoje mesto u letelici za Tahiti.
<BR>&nbsp;&nbsp;&nbsp;&nbsp;&nbsp;Stojeći u redu za karte on iznenada oseti nečiji dodir po svom ramenu.
<BR>&nbsp;&nbsp;&nbsp;&nbsp;&nbsp;On poskoči i naglo se okrete, da bi se izvinio osobi iza sebe.
<BR>&nbsp;&nbsp;&nbsp;&nbsp;&nbsp;Oseti kako mu srce zaigra kao da namerava da mu iskoči iz grudi.
<BR>&nbsp;&nbsp;&nbsp;&nbsp;&nbsp;Čovek je bio zdepast, širokih ramena i velikog stomaka, u širokoj crnoj uniformi. Nosio je visoku, kupastu i svetlucavu crnu kapu, uzana oboda, a na grudima figuru od srebra anđela Juzi.
<BR>&nbsp;&nbsp;&nbsp;&nbsp;&nbsp;Policajac se prignu kako bi mogao da pročita hebrejske brojeve na donjoj ivici krilatog stopala koje je Hal imao na grudima. Posle toga pogleda u papir koji je držao u rukama.
<BR>&nbsp;&nbsp;&nbsp;&nbsp;&nbsp;"Vi ste Hal Džerou, tačno?" upita Juzit. "Podite sa mnom."
<BR>&nbsp;&nbsp;&nbsp;&nbsp;&nbsp;Kasnije je Hal mislio da je najčudnije u svemu bilo to što strah uopšte nije osećao. Bolje rečeno, strah beše potisnut u najudaljeniji ugao njegove svesti čiji se veći deo bacio na razmatranje novonastalog stanja i mogućnosti za izvlačenje iz njega. Praznina i zbunjenost koje su ga ispunjavale za vreme razgovora sa Olvegsenom i potrajale dugo posle toga, sada kao da su nestale. Ostao je hladan i hitar u razmišljanju; maglovitost kao da nikada nije postojala.
<BR>&nbsp;&nbsp;&nbsp;&nbsp;&nbsp;Možda to beše i zato što je razgovor s Olvegsenom već pripadao prošlosti, time daleka i neodređena, dok je poziv Juzita bio trenutna i stvarna opasnost.
<BR>&nbsp;&nbsp;&nbsp;&nbsp;&nbsp;Bio je odveden do malog vozila ispred zgrade u kojoj su se prodavale karte. Tu mu je naređeno da uđe u njega. Juzit koji ga je pratio sede do njega i podesi komande prema njihovom odredištu. Vozilo se podiže pravo uvis do pet stotina metara iznad zemlje i onda polete napred uz zvuke sirena. Hal, koji baš nije bio u raspoloženju pogodnom za duhovitost, ne odole da ne pomisli kako se žace nisu promenile za zadnjih hiljadu godina. Čak i pored toga što nikakva žurba nije bila u pitanju čuvari zakona nisu mogli bez galame.
<BR>&nbsp;&nbsp;&nbsp;&nbsp;&nbsp;Posle dva minuta letelica ulete u svoju luku na dvadesetom spratu u svemu. Ovde Juzit, koji sa Halom nije progovorio ni reči sve do časa kada mu se obratio, naredi da se izađe iz kola. Hal takođe nije rekao ništa jer je znao da to nema nikakve svrhe.
<BR>&nbsp;&nbsp;&nbsp;&nbsp;&nbsp;Njih dvojica se popeše uz nagib i onda pođoše hodnicima prepunim sveta koji je nekuda žurio. Hal se trudio da dobro zapamti kuda se kreću za slučaj da mu se ukaže prilika za bekstvo, iako je znao da je takav pokušaj uzaludan i da mu to ne bi pošlo za rukom. Takođe, još nije znao da li se stvarno nalazi u situaciji u kojoj bi bekstvo bilo jedini izlaz.
<BR>&nbsp;&nbsp;&nbsp;&nbsp;&nbsp;Tako se bar nadao.
<BR>&nbsp;&nbsp;&nbsp;&nbsp;&nbsp;Konačno, Juzit se zaustavi pred jednim kancelarijskim vratima na kojima ne beše nikakvih oznaka. On palcem pokaza na njih i Hal, ispred njega, prođe kroz vrata. Nađe se u predsoblju u kome je za stolom sedela jedna žena. Sekretarica.
<BR>&nbsp;&nbsp;&nbsp;&nbsp;&nbsp;"Anđeo Paterson se javlja", reče Juzit. "priveo sam Hal Džeroua, profesionalni broj LIN - 56327."
<BR>&nbsp;&nbsp;&nbsp;&nbsp;&nbsp;Sekretarica prosledi obaveštenje preko interfona, a sa zida, iz zvučnika, stiže glas da uđe.
<BR>&nbsp;&nbsp;&nbsp;&nbsp;&nbsp;Sekretarica pritisnu dugme i vrata se otvoriše. Hal, i dalje na čelu, prvi prođe kroz njih.
<BR>&nbsp;&nbsp;&nbsp;&nbsp;&nbsp;Nađe se u sobi, velikoj prema njegovim merilima, većoj od njegove učionice pa čak i od celog njegovog puka u Sigmen Sitiju. U njenom najudaljenijem kraju nalazio se sto čiji je vrh bio izrezbaren u obliku polulučnog para oštrih rogova. Iza njega je sedeo čovek, a pogled na njega učini da se sve Halovo samopouzdanje raspadne na komade. On je očekivao nekog gepta sa visokim činom, čoveka obučenog u crno sa kupastom kapom na glavi.
<BR>&nbsp;&nbsp;&nbsp;&nbsp;&nbsp;Ali ovaj čovek nije bio Juzit. Bio je odeven u lepršavu mantiju sa kapuljačom na glavi. Na njegovim grudima nalazilo se veliko, zlatno L. - lamek. I imao je bradu.
<BR>&nbsp;&nbsp;&nbsp;&nbsp;&nbsp;Urielit, i to jedan od najviših među starešinama. Ovu vrstu ljudi Hal je video jedva desetak puta u životu i samo jednom uživo.
<BR>&nbsp;&nbsp;&nbsp;&nbsp;&nbsp;Hal pomisli, Veliki Sigmene, šta li sam učinio? Propao sam, propao!
<BR>&nbsp;&nbsp;&nbsp;&nbsp;&nbsp;Urielit beše veoma visok čovek, gotovo za pola glave viši od Hala. Lice mu je bilo dugo, isturenih jagodica, nosa velikog, tankog i izvijenog, tankih usana i bledoplavih očiju.
<BR>&nbsp;&nbsp;&nbsp;&nbsp;&nbsp;Iza Hala, Juzit reče prigušenim glasom: "Stani, Džerou! Stani mirno! Čini sve što ti Sandalfon Maknef kaže bez oklevanja i sumnjivih pokreta."
<BR>&nbsp;&nbsp;&nbsp;&nbsp;&nbsp;Hal, kome ni na pamet nije padalo da ne posluša, samo klimnu glavom.
<BR>&nbsp;&nbsp;&nbsp;&nbsp;&nbsp;Maknef je gotovo minut posmatrao Hala gladeći za to vreme svoju žbunovitu bradu.
<BR>&nbsp;&nbsp;&nbsp;&nbsp;&nbsp;Tada, pošto je naterao Hala da se oznoji i zadrhti u čitavoj unutrašnjosti, progovori. Glas mu je bio začuđujuće dubok za čoveka tako tankog vrata.
<BR>&nbsp;&nbsp;&nbsp;&nbsp;&nbsp;"Džerou, kažite mi kako biste želeli da napustite ovaj život?"
</TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
