<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>17.
<P>&nbsp;&nbsp;&nbsp;&nbsp;&nbsp;Jednoga dana, vrativši se s tržnice, Džerou reče: "U poslednje vreme ti stvarno uništavaš, bukvalno rečeno, povrće. Ne jedeš valjda za dvoje? Ili možda troje?"
<BR>&nbsp;&nbsp;&nbsp;&nbsp;&nbsp;Ona poblede: "Maw Choo! Znaš li šta govoriš?"
<BR>&nbsp;&nbsp;&nbsp;&nbsp;&nbsp;On stavi kutiju s namirnicama na sto i pograbi je za ramena.
<BR>&nbsp;&nbsp;&nbsp;&nbsp;&nbsp;"Shib. Znam. Žanet, o toj stvari mislim već duže vremena, mada nisam hteo ništa da kažem. Nisam želeo da te zabrinjavam. Reci mi, jesi li?"
<BR>&nbsp;&nbsp;&nbsp;&nbsp;&nbsp;Ona ga pogleda pravo u oči, ali telo joj se treslo. "Oh, ne. To je nemoguće!"
<BR>&nbsp;&nbsp;&nbsp;&nbsp;&nbsp;"Što da ne? Pa nismo koristili nikakva sredstva."
<BR>&nbsp;&nbsp;&nbsp;&nbsp;&nbsp;"Fi. Ali ja znam - ne pitaj me kako - da to ne može biti. I ne smeš više govoriti takve stvari. Čak ni u šali. Ne mogu to da podnesem."
<BR>&nbsp;&nbsp;&nbsp;&nbsp;&nbsp;On je privuče k sebi i reče: "Je li to zato što ne možeš? Zato što znaš da nikada nećeš moći da poviješ moju decu?"
<BR>&nbsp;&nbsp;&nbsp;&nbsp;&nbsp;Njena gusta, lako namirisana kosa zatrese se kada je potvrdno klimnula glavom. "Znam. Ne pitaj me kako, ali znam."
<BR>&nbsp;&nbsp;&nbsp;&nbsp;&nbsp;On je ponovo odmače od sebe na dužinu ruku. "Slušaj, Žanet. Reći ću ti šta te muči. Ti i ja smo različite vrste bića. Tvoja majka i otac takođe su bili. Ipak, oni su imali decu. Pored toga, ti verovatno znaš da magarac i kobila mogu imati mlade, ali je mula sterilna. Lav i tigrica se mogu pariti ali ligar ili tigron ne. Tačno, zar ne? Bojiš se da i mi ne prođemo tako."
<BR>&nbsp;&nbsp;&nbsp;&nbsp;&nbsp;Ona stavi glavu na njegove grudi; suze kanuše po njegovoj košulji.
<BR>&nbsp;&nbsp;&nbsp;&nbsp;&nbsp;On nastavi: "Hajde da budemo realni u ovoj stvari, dušo. Možda ti i ne možeš ostati u drugom stanju. Pa šta? Čelni zna da je naša situacija dovoljno složena i bez bebe koja bi je zapetljala još više. Bićemo srećni ako si... uh,... pa, nemamo li jedno drugo? Ti si sve što mi treba."
<BR>&nbsp;&nbsp;&nbsp;&nbsp;&nbsp;Nije mogao da spreči zamišljenost dok joj je sušio suze, ljubio je i pomagao joj da namirnice stavi u frižider. Količine povrća i mleka koje je ona uzimala bile su daleko veće od normalnih. Naročito mleka. U njenoj pojavi nije došlo do nekih značajnih promena. I to je bilo čudno. Prođe mesec dana. On je pažljivo motrio. Jela je i dalje ogromne količine hrane. Događalo se nije ništa.
<BR>&nbsp;&nbsp;&nbsp;&nbsp;&nbsp;Džerou polako poče da zaboravlja pripisujući to različitoj vrsti metabolizma kod nje.
<BR>&nbsp;&nbsp;&nbsp;&nbsp;&nbsp;Još jedan mesec. Hal je upravo napuštao biblioteku na Gabrijelu, kada ga zaustavi Tanboj, džout za istoriju.
<BR>&nbsp;&nbsp;&nbsp;&nbsp;&nbsp;"Šire se glasine da su tehničari uspeli da naprave molekule koji će se vezivati za globin", reče on. "Mislim da je ovog puta to tačno. Sastanak je sazvan za 15.00."
<BR>&nbsp;&nbsp;&nbsp;&nbsp;&nbsp;"Shib", odgovori Hal i pođe mu za rukom da to kaže, a da mu se u glasu ne oseti očaj koji ga je zahvatio. Kada je sastanak završen u 1650 on beše slomljen čovek. Virus se već masivno proizvodio. Već za nedelju dana njegove količine će biti dovoljne da napune šest orbitirajućih torpeda. Napravljen je i plan po kome je trebalo da oni zbrišu grad Sido. Torpeda je trebalo da kruže u spiralama koje bi se povećavale sve dok se ne bi pokrila ogromna površina teritorije. Vladalo je mišljenje da će, pošto se vrate na dopunu i ponovo krenu na zadatak, cela planeta insektanera biti pokrivena u tom drugom pokušaju.
<BR>&nbsp;&nbsp;&nbsp;&nbsp;&nbsp;Kad stiže kući, zateče Žanet u krevetu, crne kose rasute po jastuku. Ona se slabašno nasmeši.
<BR>&nbsp;&nbsp;&nbsp;&nbsp;&nbsp;On, u brizi koja ga iznenada zahvati, zaboravi na svoje raspoloženje.
<BR>&nbsp;&nbsp;&nbsp;&nbsp;&nbsp;"Šta se dogada, Žanet?"
<BR>&nbsp;&nbsp;&nbsp;&nbsp;&nbsp;Stavi joj ruku na čelo. Koža beše suva, vrela i rapava.
<BR>&nbsp;&nbsp;&nbsp;&nbsp;&nbsp;"Ne znam. Ne osećam se dobro, uistinu već dve nedelje, ali nisam htela da se žalim. Mislila sam da će proći. Danas mi je tako pozlilo da sam morala u krevet odmah posle doručka."
<BR>&nbsp;&nbsp;&nbsp;&nbsp;&nbsp;"Povratićemo mi tebe."
<BR>&nbsp;&nbsp;&nbsp;&nbsp;&nbsp;U glasu mu je zvonila sigurnost. U njegovoj unutrašnjosti zavladala je pustoš. Ukoliko ju je zahvatila neka ozbiljna bolest, nije joj mogao dovesti ni lekara niti je bio u stanju da joj nabavi lekove.
<BR>&nbsp;&nbsp;&nbsp;&nbsp;&nbsp;Sledećih nekoliko dana ona nastavi da leži u krevetu. Temperatura joj se kretala od 99,5<SUP>0</SUP> F ujutru do 100,2<SUP>0</SUP> F u toku noći. Hal ju je negovao kako je znao i umeo. Stavljao joj je vlažne peškire i kese s ledom na glavu i davao joj aspirin. Ona je prestala da uzima onoliko mnogo hrane; ali joj zato, s druge strane, tečnosti nikada nije bilo dosta. Stalno je tražila mleko. Čak je prestala i sa bubasokom i cigaretama.
<BR>&nbsp;&nbsp;&nbsp;&nbsp;&nbsp;Da je ozbiljno bolesna beše očigledno, ali njena ćutljivost je dovodila Džeroua do očajanja. Sve od kada je upoznao, ona nije prestajala da čavrlja lako, veselo, očaravajuće. Ona je mogla i da ćuti, ali da i u ćutanju bude privlačna. Sada je puštala njega da priča, a kada bi završio, nije kao pre prazninu i tišinu koja je nastajala popunjavala svojim pitanjima i primedbama.
<BR>&nbsp;&nbsp;&nbsp;&nbsp;&nbsp;U naporu da je nekako povrati, on joj ispriča o svom planu da ukrade jedan gig i odvede je do njenog doma u džungli. Svetlo joj zasja u bezvoljnim očima; njihova braon boja po prvi put posta sjajna. Ona čak i sede dok joj je na kolena stavljao kartu kontinenta. Ona mu pokaza oblast u kojoj je živela, a onda opisa planinski lanac koji se dizao iz zelenila i na čijoj visoravni su živele njene tetke i sestre u ruševinama prastare metropole.
<BR>&nbsp;&nbsp;&nbsp;&nbsp;&nbsp;Hal sede za mali šestougaoni sto pored kreveta i na osnovu karte odredi koordinate. Tu i tamo, dok je radio, dizao bi pogled ka njoj. Ležala je postrance, belog i divnog jednog ramena koje joj je virilo iz spavaćice, krupnih očiju uokvirenih tamnim podočnjacima.
<BR>&nbsp;&nbsp;&nbsp;&nbsp;&nbsp;"Sve što treba da uradim je da ukradem jedan maleni ključ", reče. "Vidiš, kilometar-sat na gigu podešava se na nulu pre svakog leta. Letelica može uz ručno upravljanje da pređe pedeset kilometara. Ali, čim traka pređe pedeset, gig se automatski zaustavlja i šalje signal o tačnom mestu na kome se nalazi. Ovo za slučaj da neko dobije želju da pobegne. No, automatik se može isključiti, a isto tako i signali. Mali ključ koji sam ti spomenuo rešava stvar. Mogu da ga nabavim. Ne brini."
<BR>&nbsp;&nbsp;&nbsp;&nbsp;&nbsp;"Mora da me veoma voliš."
<BR>&nbsp;&nbsp;&nbsp;&nbsp;&nbsp;"Shib kao što je shib da te volim!"
<BR>&nbsp;&nbsp;&nbsp;&nbsp;&nbsp;On se diže i poljubi je. Njena usta, tako meka i vlažna nekada, bila su sada suva i tvrda. Činilo se gotovo kao da se koža pretvara u rožnato tkivo.
<BR>&nbsp;&nbsp;&nbsp;&nbsp;&nbsp;On se vrati svojoj računici. A jedan čas kasnije, njen uzdah ga natera da je pogleda. Oči joj behu zatvorene, a usta poluotvorena. Znoj joj je curio licem.
<BR>&nbsp;&nbsp;&nbsp;&nbsp;&nbsp;On se ponada da joj je groznica prestala. Ne. Živa se pope na 100,3<SUP>0</SUP> F.
<BR>&nbsp;&nbsp;&nbsp;&nbsp;&nbsp;Ona reče nešto.
<BR>&nbsp;&nbsp;&nbsp;&nbsp;&nbsp;On se prignu. "Šta?"
<BR>&nbsp;&nbsp;&nbsp;&nbsp;&nbsp;Ona je mrmljala nešto na nepoznatom jeziku, jeziku naroda njene majke. Mahnito.
<BR>&nbsp;&nbsp;&nbsp;&nbsp;&nbsp;Hal opsova. Morao je da dela. Bez obzira na posledice. Otrča u kupatilo i iz bočice istrese na dlan jednu tabletu, vrati se nazad i pridiže Žanetu. S mukom je natera da tabletu proguta s čašom vode.
<BR>&nbsp;&nbsp;&nbsp;&nbsp;&nbsp;Pošto zaključa vrata spavaće sobe za sobom, on obuče ogrtač, stavi kapuljaču i uputi se do najbliže insektanerske apoteke. Tamo kupi tri igle, tri šprica i nešto antikoagulatora. Natrag, u stanu, on pokuša da jednu od igli zabije u njenu venu. Vrh igle nikako nije probijao kožu, sve dok, u četvrtom pokušaju, u očajanju on ne pritisnu jako.
<BR>&nbsp;&nbsp;&nbsp;&nbsp;&nbsp;Za vreme svih tih pokušaja ona niti otvori oči niti trznu rukom.
<BR>&nbsp;&nbsp;&nbsp;&nbsp;&nbsp;Čim krv pocuri u posudu koju je spremio za to, on uzdahnu od olakšanja. I ne znajući, grizao je usne i zadržavao dah. Iznenada shvati da je zadnjih mesec dana jednu užasnu sumnju potiskivao na periferiji svoje svesti. Sada je shvatio da ta sumnja nije imala osnova.
<BR>&nbsp;&nbsp;&nbsp;&nbsp;&nbsp;Krv je bila crvena.
<BR>&nbsp;&nbsp;&nbsp;&nbsp;&nbsp;On pokuša da je pridigne kako bi mogao da uzme uzroke mokraće. Ona je krivila usta izgovarajući nerazumljive slogove i ponovo padala u san ili komu - šta od toga nije bio u stanju da odredi. U očajanju on je udari po licu, pa još jednom i još jednom pokušavajući da je dovede svesti. Onda ponovo opsova, jer se seti da joj je tabletu dao bez ikakvih prethodnih ispitivanja. Kako je mogao da bude tako glup! Misli su mu bile zbrkane; njeno stanje i ono što je imao da izvede na lađi sasvim su ga izbacili iz ravnoteže.
<BR>&nbsp;&nbsp;&nbsp;&nbsp;&nbsp;On skuva veoma jaku kafu i nešto vrele tečnosti uspe da joj saspe u grlo. Ostatak joj se niz bradu prosu na spavaćicu.
<BR>&nbsp;&nbsp;&nbsp;&nbsp;&nbsp;Kafa ili njegov očajnički glas, tek ona posle toga otvori oči i pogleda ga dovoljno dugo da on ispriča šta od nje zahteva i kuda ide posle toga. Pošto je uzeo mokraću u za to pripremljenu bočicu, on zavi špriceve i bočicu u maramicu i stavi je u džep ogrtača.
<BR>&nbsp;&nbsp;&nbsp;&nbsp;&nbsp;Uz pomoć satfona pozvao je Gabrijel i naložio da mu pošalju jedan gig. Upravo tog časa zvuk sirene s polja, obavesti ga da je vozilo stiglo. On baci još jedan pogled na Žanet, zaključa vrata spavaće sobe i strča niz stepenice. Gig je lebdeo iznad trotoara. On uđe u njega, smesti se na sedištu i pritisnu dugme na kome je stajalo: napred. Letelica se diže na hiljadu stopa i pod uglom od 11 stepeni krenu u poniranje prema parku u kome se Gabrijel nalazio.
<BR>&nbsp;&nbsp;&nbsp;&nbsp;&nbsp;Izuzev jednog dežurnog, ambulanta beše prazna. Momak spusti strip koji je čitao i skoči na noge.
<BR>&nbsp;&nbsp;&nbsp;&nbsp;&nbsp;"Polako", reče Hal. "Samo želim da upotrebim laboratoriju. A ne bih želeo da se upisujem na trostruki obrazac. Ovo je pomalo privatna stvar, razumeš?"
<BR>&nbsp;&nbsp;&nbsp;&nbsp;&nbsp;Skinuo je ogrtač tako da je dežurni mogao da vidi lamek na njegovim grudima.
<BR>&nbsp;&nbsp;&nbsp;&nbsp;&nbsp;"Shib", progunđa dežurni.
<BR>&nbsp;&nbsp;&nbsp;&nbsp;&nbsp;Hal mu dade dve cigarete.
<BR>&nbsp;&nbsp;&nbsp;&nbsp;&nbsp;"E, hvala." Dežurni zapali cigaretu i ponovo dohvati Čelni i Dilajla u Gazi, gradu veštica.
<BR>&nbsp;&nbsp;&nbsp;&nbsp;&nbsp;Džerou ode do ugla laboratorije gde ga dežurni nije mogao videti i podesi aparate. Pošto je usuo uzorke, on sede. Ne prođe ni nekoliko sekundi, a već je bio na nogama, koračajući gore-dole. U međuvremenu, aparati koje je stavio u pogon šumeli su vareći svoj čudnovati obrok. Pola časa kasnije, oni zašumeše poslednji put, a onda se upali zeleno svetlo i pojaviše se slova: ANALIZA ZAVRŠENA.
<BR>&nbsp;&nbsp;&nbsp;&nbsp;&nbsp;Hal pritisnu dugme. Kao jezik iz metalnih usta, pojavi se dugačka traka. On pročita šifru. Mokraća normalna. Tu nije bilo infekcije. Normalni su takođe bili i krvni pritisak i PH faktor.
<BR>&nbsp;&nbsp;&nbsp;&nbsp;&nbsp;Nije bio siguran da li će 'oko' biti u stanju da pročita ćelije njene krvi. No, sve je išlo u prilog tome da su njena krvna zrnca slična zemaljskim. Zašto ne? Evolucija je, čak i na planetama koje su razdvajale svetlosne godine, sledila verovatno iste puteve; bikonkavni disk je najpogodniji oblik za prenos maksimuma kiseonika.
<BR>&nbsp;&nbsp;&nbsp;&nbsp;&nbsp;Aparati ponovo zašumeše. Izade još trake. Nepoznati hormon! Sličan po molekularnoj strukturi paratiroidnom hormonu čija je osnovna funkcija kontrola metabolizma kalcijuma.
<BR>&nbsp;&nbsp;&nbsp;&nbsp;&nbsp;Šta to treba da znači? Je li tajanstvena supstanca koja slobodno šeta u njenoj krvi uzročnik njene bolesti?
<BR>&nbsp;&nbsp;&nbsp;&nbsp;&nbsp;Još trake. Postotak kalcijuma u krvi iznosi 40 miligrama.
<BR>&nbsp;&nbsp;&nbsp;&nbsp;&nbsp;Čudno. Tako abnormalno visok postotak bi trebalo da znači da bubrezi ne drže kalcijum koji se 'preliva' u mokraću. Kuda to vodi?
<BR>&nbsp;&nbsp;&nbsp;&nbsp;&nbsp;Aparat emitova crveno svetlo s porukom: završeno. On s police dohvati hematološki priručnik i potraži pod Ca. Kad završi s čitanjem, ramena mu se ispraviše. Nova nada? Možda. Njen slučaj zvučao je kao oblik hiperkalcemije, koja se manifestovala različitim bolestima od rahitisa do hroničnog hipertrofičnog artritisa. Ali ma šta da je imala, to je nastalo od nepravilnog rada paratiroidne žlezde.
<BR>&nbsp;&nbsp;&nbsp;&nbsp;&nbsp;Sledeći korak morao je biti prema farmaceutskom aparatu. On pritisnu tri dugmeta, okrete broj, sačeka dva minuta i onda otvori mala vrata koja su se nalazila u visini njegovog pojasa. U celofanskom omotu tu su se nalazili igla i špric koji je sadržao 30 kubika bledoplave tečnosti. Bio je to Džesperov serum, 'jednoudarni' reanimator paratiroidne žlezde.
<BR>&nbsp;&nbsp;&nbsp;&nbsp;&nbsp;Hal obuče svoj ogrtač, paket stavi u unutrašnji džep i izađe iz laboratorije. Dežurni čak i ne podiže pogled sa sveske koju je čitao.
<BR>&nbsp;&nbsp;&nbsp;&nbsp;&nbsp;Sledeći korak bila je, oružarnica. Tu on dežurnom izdade naređenje, napisano u tri primerka, za jedan jednomilimetarski automatik i pakovanje od sto eksplozivnih metaka. Čuvar jedva da i baci pogled na potpis na naredenju - i na njega je lamek na Halovim grudima ostavilo dubok utisak - i već je otključavao vrata.
<BR>&nbsp;&nbsp;&nbsp;&nbsp;&nbsp;Hal preuze pištolj koji je lako mogao sakriti u svojoj šaci i stavi ga u džep svojih pantalona.
<BR>&nbsp;&nbsp;&nbsp;&nbsp;&nbsp;U sobi gde su se nalazili ključevi on ponovi zločin, ili, bolje rečeno, pokuša da ga ponovi.
<BR>&nbsp;&nbsp;&nbsp;&nbsp;&nbsp;Moto, oficir na dužnosti, pošto pregleda papire, poče malo da okleva i na kraju otvoreno reče: "Žao mi je. Imam naređenje da sve zahteve proverim kod Vrhovnog Juzita. To neće biti moguće bar za narednih šezdeset minuta jer se on nalazi na sastanku kod Arhiurielita."
<BR>&nbsp;&nbsp;&nbsp;&nbsp;&nbsp;Hal pokupi papire. "Ne smeta. Moj posao nije neodložan. Vratiću se ujutru."
<BR>&nbsp;&nbsp;&nbsp;&nbsp;&nbsp;Na putu ka kući planirao je šta dalje da uradi. Pošto ubrizga serum Žaneti, preneće je u gig. Pod ispod kontrolne table giga morao je biti uklonjen, dve žice otkačene i jedna od njih privezana na drugi vod. To će otkloniti ograničenje od pedeset milja. Na nesreću, to će, takođe, uključiti uzbunu na Gabrijelu. On se nadao da će mu poći za rukom da se podigne pravo uvis i izgubi se preko vrha brda zapadno od Sidoa. Brda će onemogućiti radare. Autopilot je mogao da se podesi da upravlja letelicom dovoljno dugo tako da će moći da uništi odašiljač signala po kojima ga sa Gabrijela mogu pratiti.
<BR>&nbsp;&nbsp;&nbsp;&nbsp;&nbsp;Posle toga se mogao nadati da ga do zore neće otkriti. Tada će već potražiti zaklon u najbližem jezeru ili reci u koje će zaroniti dovoljno duboko i ostati tu sve dok ne padne mrak. Preko noći će uzletati i grabiti prema tropima. Ukoliko mu radar pokaže ma kakve znake potere opet će se skloniti pod vodu. Na sreću, Gabrijel nije bio opremljen sonarima.
<BR>&nbsp;&nbsp;&nbsp;&nbsp;&nbsp;On ostavi gig parkiran pored trotoara. Uzlete uz stepenište. Ključ nije pronalazio rupu bar tri puta. Na kraju, kad mu pođe za rukom da otvori vrata, tresnu ih za sobom ne trudeći se da ih zaključa.
<BR>&nbsp;&nbsp;&nbsp;&nbsp;&nbsp;"Žanet!" povika. Iznenada ga zahvati strah da je ona u bunilu mogla ustati, nekako otključati vrata i izgubiti se.
<BR>&nbsp;&nbsp;&nbsp;&nbsp;&nbsp;Glasno stenjanje mu se odazva. On otključa vrata spavaće sobe i ostavi ih otvorena. Ležala je otvorenih očiju.
<BR>&nbsp;&nbsp;&nbsp;&nbsp;&nbsp;"Žanet! Je li ti bolje?"
<BR>&nbsp;&nbsp;&nbsp;&nbsp;&nbsp;"Gore. Mnogo gore."
<BR>&nbsp;&nbsp;&nbsp;&nbsp;&nbsp;"Ne brini, lutko. Imam lek koji će te povratiti. Za nekoliko sati ćeš već sedeti i kukati za dobrim stekom. A nećeš čak ni pomisliti na to mleko: pićeš svoj Iziglo na galone. I onda..."
<BR>&nbsp;&nbsp;&nbsp;&nbsp;&nbsp;On se prekide od pogleda na njeno lice. Na njemu se zakamenila tuga, kao na iskrivljenim, grotesknim drvenim maskama iz grčkih tragedija.
<BR>&nbsp;&nbsp;&nbsp;&nbsp;&nbsp;"Oh, ne... ne! - zastenja ona. - Šta si to rekao? Iziglo?" Glas joj se podiže. "Jesi li mi to davao?"
<BR>&nbsp;&nbsp;&nbsp;&nbsp;&nbsp;"Shib, Žanet. Polako. Svidelo ti se to. U čemu je razlika? Stvar je u tome da krećemo..."
<BR>&nbsp;&nbsp;&nbsp;&nbsp;&nbsp;"Oh, Hale, Hale! Šta si to učinio?"
<BR>&nbsp;&nbsp;&nbsp;&nbsp;&nbsp;Njeno žalosno lice ga potrese. Suze su curile i, ukoliko je kamen u stanju da plače, jedan je plakao sada.
<BR>&nbsp;&nbsp;&nbsp;&nbsp;&nbsp;On se okrete i otrča u kuhinju gde izvadi omot, izvadi ono što je bilo u njemu i uglavi iglu na špric. Onda se vrati u spavaću sobu. Ona ništa ne reče kada joj zabode iglu u venu. Za trenutak, on se uplaši da će se igla slomiti jer je koža bila tako tvrda.
<BR>&nbsp;&nbsp;&nbsp;&nbsp;&nbsp;"Ova stvar oporavlja Zemljane začas posla", reče on trudeći se da mu glas liči na živahno poredkrevetno čavrljanje.
<BR>&nbsp;&nbsp;&nbsp;&nbsp;&nbsp;"Oh, Hale, priđi bliže. Sada je - sada je isuviše kasno."
<BR>&nbsp;&nbsp;&nbsp;&nbsp;&nbsp;On izvadi iglu, utrlja alkohol na ubod i onda preko njega stavi flaster. Tada se spusti na kolena kraj nje i poljubi je. Usne su joj bile kao đon.
<BR>&nbsp;&nbsp;&nbsp;&nbsp;&nbsp;"Voliš li me Hale?"
<BR>&nbsp;&nbsp;&nbsp;&nbsp;&nbsp;"Zar mi nikad nećeš poverovati? Koliko puta moram da ti ponavljam?"
<BR>&nbsp;&nbsp;&nbsp;&nbsp;&nbsp;"Bez obzira na sve što ćeš otkriti o meni?"
<BR>&nbsp;&nbsp;&nbsp;&nbsp;&nbsp;"Znam sve o tebi."
<BR>&nbsp;&nbsp;&nbsp;&nbsp;&nbsp;"Ne, ne znaš! I ne možeš znati. Oh, Velika Majko, da sam ti samo rekla! Možda bi me voleo isto ovoliko bez obzira na to. Možda..."
<BR>&nbsp;&nbsp;&nbsp;&nbsp;&nbsp;"Žanet! O čemu je reč?"
<BR>&nbsp;&nbsp;&nbsp;&nbsp;&nbsp;Kapci joj se spustiše. Telo joj potresoše jecaji. Kad divlje drhtanje uminu, ona progovori ukočenih usana. Morao je da se prigne da bi je čuo.
<BR>&nbsp;&nbsp;&nbsp;&nbsp;&nbsp;"Šta si rekla? Žanet! Pa kaži!"
<BR>&nbsp;&nbsp;&nbsp;&nbsp;&nbsp;On je prodrma. Groznica mora da je prestala jer su joj ramena bila hladna. I tvrda.
<BR>&nbsp;&nbsp;&nbsp;&nbsp;&nbsp;Reči su stizale prigušene i nerazumljive. "Odvedi me mojim tetkama i sestrama. One će znati šta treba da se uradi. Ne za mene... nego za..."
<BR>&nbsp;&nbsp;&nbsp;&nbsp;&nbsp;"Šta hoćeš da kažeš?"
<BR>&nbsp;&nbsp;&nbsp;&nbsp;&nbsp;"Hale, hoćeš li me uvek voleti...?"
<BR>&nbsp;&nbsp;&nbsp;&nbsp;&nbsp;"Da, da. Pa ti to znaš! Imamo pred sobom mnogo preče stvari nego da pričamo o tome."
<BR>&nbsp;&nbsp;&nbsp;&nbsp;&nbsp;Ukoliko ga je i čula ona to ničim ne pokaza. Glava joj se zavali daleko natrag, nosa okrenutog skroz ka tavanici. Kapci su joj bili sklopljeni, usta zatvorena, a ruke opuštene pored tela dlanova okrenutih naviše. Grudi su bile nepokretne. Dah joj više nije bio dovoljno snažan da ih pokrene.
</TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
