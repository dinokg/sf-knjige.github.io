<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;V Ako smetaju vrata ispred nas, daćemo Džekubu jači gas, on će učiniti: 'brum-a-brum' i probiće se začas na drum.
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Džekub, poglavlje 3, V
<BR>
<BR>&nbsp;&nbsp;&nbsp;&nbsp;&nbsp;Šupa je bila mnogo stara. Na limu mnogo korozije. Ljuljala se od svake jače oluje. Samo jedna jedina stvar na njoj bila je nova: katanac na vratima. Džekub je tresnuo u njih brzinom od nekih devet kilometara na sat. Olupana šupa odjeknula je kao gong i iskočila iz temelja. Džekub ju je tako vukao preko polovine kamenoloma. Onda se raspala, oslobađajući pljusak rđe i dima. Džekub je iz nje provalio kao vrlo ljutito pile iz vrlo starog jajeta. Išao je još koji metar, pa stao.
<BR>&nbsp;&nbsp;&nbsp;&nbsp;&nbsp;Grima se podiže sa daske i nervozno poče da skida komadiće rđe sa sebe.
<BR>&nbsp;&nbsp;&nbsp;&nbsp;&nbsp;"Stali smo", reče ona neodređeno. U ušima joj je još zvonilo. "Dorkase, zašto smo stali?"
<BR>&nbsp;&nbsp;&nbsp;&nbsp;&nbsp;On se nije ni trudio da ustane. Džekubov udar u vrata izbio mu je sav dah iz pluća.
<BR>&nbsp;&nbsp;&nbsp;&nbsp;&nbsp;"Mislim", reče on, "da su svi možda malo popadali. Zašto si želela tako ogromnu brzinu?"
<BR>&nbsp;&nbsp;&nbsp;&nbsp;&nbsp;"Ja vam se izvinjavam!" doplovi Sakoov glas odozdo. "Bio je laki nesporazum!"
<BR>&nbsp;&nbsp;&nbsp;&nbsp;&nbsp;Grima se sabrala. "Dobro", reče ona, "bar smo izišli. Sad sam stekla osećaj. Jedno...stavno..."
<BR>&nbsp;&nbsp;&nbsp;&nbsp;&nbsp;Čuvši naglo stišavanje njenog glasa, Dorkas podiže pogled.
<BR>&nbsp;&nbsp;&nbsp;&nbsp;&nbsp;Ispred kamenoloma bio je parkiran kamion. Tri čoveka trčala su prema Džekubu, velikim, plovećim skokovima.
<BR>&nbsp;&nbsp;&nbsp;&nbsp;&nbsp;"Oh, za ime svega", reče on.
<BR>&nbsp;&nbsp;&nbsp;&nbsp;&nbsp;"Zar onaj nije pročitao moju poruku?" zapita se Grima glasno.
<BR>&nbsp;&nbsp;&nbsp;&nbsp;&nbsp;"Bojim se da jeste", reče Dorkas. "Bez panike, sada. Imamo izbor. Ili da..."
<BR>&nbsp;&nbsp;&nbsp;&nbsp;&nbsp;"Napred!" povika Grima. "Sad!"
<BR>&nbsp;&nbsp;&nbsp;&nbsp;&nbsp;"Ne, ne", reče Dorkas nejako. "Nisam hteo da predložim..."
<BR>&nbsp;&nbsp;&nbsp;&nbsp;&nbsp;"Prvom brzinom!" naredila je Grima. "U velikim količinama brzo!"
<BR>&nbsp;&nbsp;&nbsp;&nbsp;&nbsp;"Nnne, ne želiš ti to da uradiš", mrmorio je Dorkas.
<BR>&nbsp;&nbsp;&nbsp;&nbsp;&nbsp;"Gledaj me, da l' želim", reče Grima. "Upozorila sam ih! Znaju da čitaju, znamo da znaju da čitaju! Ako su stvarno inteligentni, onda su dovoljno inteligentni da se bolje ponašaju!"
<BR>&nbsp;&nbsp;&nbsp;&nbsp;&nbsp;Džekub se zahuktavao.
<BR>&nbsp;&nbsp;&nbsp;&nbsp;&nbsp;"Ne smeš ovo", reče Dorkas. "Uvek smo se držali podalje od ljudi!"
<BR>&nbsp;&nbsp;&nbsp;&nbsp;&nbsp;"Ne drže se oni podalje od nas!" viknu Grima.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Uništili su Radnju, pokušali su da nam spreče bekstvo, sad preotimaju naš kamenolom, a čak i ne znaju šta smo!" reče Grima. "Pamtiš Vrtlarsko, u Radnji? One jezive kipove, koji su njima ukrasi u bašti? E, pokazaću ja njima prave noume..."
<BR>&nbsp;&nbsp;&nbsp;&nbsp;&nbsp;"Ne možeš pobediti ljude!" povika Dorkas, nadvikujući se sa tutnjavom motora. "Oni su suviše veliki! Ti si suviše mala!"
<BR>&nbsp;&nbsp;&nbsp;&nbsp;&nbsp;"Možda su veliki", reče Grima, "a ja sam možda mala. Ali ja sam ona koja ima divovski kamion. Sa zubima." Nagnula se preko ivice daske. "Držite se svi tamo dole", povika ona. "Sad će možda biti malo bum-tras."
<BR>&nbsp;&nbsp;&nbsp;&nbsp;&nbsp;Velikim, sporim bićima napolju najzad je svanulo da nešto nije u redu. Prekinuli su svoj trapavi juriš i, veoma sporo, pokušali da se sklone s puta. Dvojica uskočiše u praznu kancelariju, a Džekub projuri pored nje.
<BR>&nbsp;&nbsp;&nbsp;&nbsp;&nbsp;"Vidim", reče Grima. "Svakako misle da smo glupi. Veliki okret ulevo. Još. Još. Sad stani. Dobro." Ona protrlja ruke.
<BR>&nbsp;&nbsp;&nbsp;&nbsp;&nbsp;"Šta ćeš uraditi?" prošaputa Dorkas prestravljeno.
<BR>&nbsp;&nbsp;&nbsp;&nbsp;&nbsp;Grima se opet nagnu preko ivice.
<BR>&nbsp;&nbsp;&nbsp;&nbsp;&nbsp;"Sako", reče ona. "Vidiš one druge poluge?"
<BR>
<BR>&nbsp;&nbsp;&nbsp;&nbsp;&nbsp;Blede okrugle mrlje ljudskih lica pojaviše se na prašnjavim prozorima barake koja je služila kao upravnička kancelarija.
<BR>&nbsp;&nbsp;&nbsp;&nbsp;&nbsp;Džekub je bio sedam metara daleko. Vibrirao je blago u izmaglici ranog jutra. Onda je motor zaurlao. Veliki, prednji raonik se podigao, uhvatio sunčeve zrake...
<BR>&nbsp;&nbsp;&nbsp;&nbsp;&nbsp;Džekub je podskočio i jurnuo napred, drmusajući se na neravnom tlu kamenoloma; odneo je jedan zid barake, kao poklopac sa neke konzerve. Preostali zidovi i krov složiše se blago, kao kula od karata kojoj su izmakli asa.
<BR>&nbsp;&nbsp;&nbsp;&nbsp;&nbsp;Kopač je napravio veliki, bučni krug, tako da su dva čoveka, izlazeći četvoronoške iz ruševina, ugledala prvo njega.
<BR>&nbsp;&nbsp;&nbsp;&nbsp;&nbsp;Dali su se u bekstvo.
<BR>&nbsp;&nbsp;&nbsp;&nbsp;&nbsp;Bežali su maltene istom brzinom kao noumi.
<BR>
<BR>&nbsp;&nbsp;&nbsp;&nbsp;&nbsp;"Oduvek sam želela ovo da uradim", reče Grima zadovoljnim glasom. "Nego, kud se dede onaj treći čov?"
<BR>&nbsp;&nbsp;&nbsp;&nbsp;&nbsp;"Mislim da se vratio u kamion", reče Dorkas.
<BR>&nbsp;&nbsp;&nbsp;&nbsp;&nbsp;"Fino", reče Grima. "Veliku količinu desnog! Dosta. Sad napred, polako."
<BR>&nbsp;&nbsp;&nbsp;&nbsp;&nbsp;"Možemo li mi, kao, da prekinemo ovo i da naprosto odemo? Zamolio bih te?" upita Dorkas molećivo.
<BR>&nbsp;&nbsp;&nbsp;&nbsp;&nbsp;"Ljudski kamion je na kapiji", reče Grima razložno. "Stao je tačno tamo gde se mora proći."
<BR>&nbsp;&nbsp;&nbsp;&nbsp;&nbsp;"Dakle, u klopci smo", reče Dorkas.
<BR>&nbsp;&nbsp;&nbsp;&nbsp;&nbsp;Grima se nasmeja. To nije bio mnogo zabavan zvuk. Dorkas najednom oseti maltene jednako sažaljenje prema ljudima kao prema sebi samome.
<BR>&nbsp;&nbsp;&nbsp;&nbsp;&nbsp;Imao je utisak da su ljudi došli na neke slične misli, ako ljudi uopšte išta misle. Video je njihova bleda lica koja su gledala kako Džekub, sa trzajem, polazi ka njima.
<BR>&nbsp;&nbsp;&nbsp;&nbsp;&nbsp;Pitaju se zašto ne vide ljudsko biće unutra, pomisli on. Ne uspevaju to da dokonaju. Eno mašine, ide sama. Zagonetkica, za njih.
<BR>&nbsp;&nbsp;&nbsp;&nbsp;&nbsp;Došli su, međutim, do nekakvog zaključka. Dorkas vide naglo otvaranje obeju vrata kabine i iskakanje preostale dvojice ljudi. Skoro istog trenutka Džekub...
<BR>&nbsp;&nbsp;&nbsp;&nbsp;&nbsp;...tresnu u kamion, koji odskoči. Rebraste gume Džekubove vrtele su se jedan trenutak u mestu, a onda se kamion zakotrljao unatrag. Iz njega se počeše uzvijati oblaci pare.
<BR>&nbsp;&nbsp;&nbsp;&nbsp;&nbsp;"To je za Nisodemusa", reče Grima.
<BR>&nbsp;&nbsp;&nbsp;&nbsp;&nbsp;"Mislio sam da ga ne voliš", reče Dorkas.
<BR>&nbsp;&nbsp;&nbsp;&nbsp;&nbsp;"Da, al' bio je noum."
<BR>&nbsp;&nbsp;&nbsp;&nbsp;&nbsp;Dorkas klimnu glavom. Svi su oni, kad stvari sagledaš baš do kraja, noumi. Moraš znati na čijoj si strani.
<BR>&nbsp;&nbsp;&nbsp;&nbsp;&nbsp;"Mogu li predložiti da prebaciš menjač u niži stepen prenosa?" upita on.
<BR>&nbsp;&nbsp;&nbsp;&nbsp;&nbsp;"Zašto? Šta nedostaje ovom stepenu?"
<BR>&nbsp;&nbsp;&nbsp;&nbsp;&nbsp;"Bolje ćeš moći da guraš, na nižem stepenu. Veruj mi."
<BR>
<BR>&nbsp;&nbsp;&nbsp;&nbsp;&nbsp;Ljudi su gledali. Itekako su gledali, jer mašina koja sama juri jeste prizor vredan gledanja, čak i ako si prethodnog trenutka morao da se popneš na drvo ili sakriješ iza živice.
<BR>&nbsp;&nbsp;&nbsp;&nbsp;&nbsp;Videli su da Džekub uzmiče, menja brzinu (uz užasno tandrkanje menjača) i kreće u novi napad na kamion. Prozori popucaše.
<BR>
<BR>&nbsp;&nbsp;&nbsp;&nbsp;&nbsp;Dorkas je bio, u suštini, nesrećan zbog ovoga.
<BR>&nbsp;&nbsp;&nbsp;&nbsp;&nbsp;"Ubijaš jedan kamion", reče on.
<BR>&nbsp;&nbsp;&nbsp;&nbsp;&nbsp;"Ne budi smešan", reče Grima. "To je samo mašina. Parčići metala."
<BR>&nbsp;&nbsp;&nbsp;&nbsp;&nbsp;"Da, ali neko ga je napravio", reče Dorkas. "Pravljenje kamiona je sigurno vrlo težak posao. Mrzim uništavanje nečega što se teško pravi."
<BR>&nbsp;&nbsp;&nbsp;&nbsp;&nbsp;"Oni su pregazili Nisodemusa", reče Grima. "A dok smo stanovali u jazbini, razna vozila su stalno gazila noume."
<BR>&nbsp;&nbsp;&nbsp;&nbsp;&nbsp;"Da, ali noume nije teško napraviti", reče Dorkas. "Potrebno je samo imati nekoliko drugih nouma."
<BR>&nbsp;&nbsp;&nbsp;&nbsp;&nbsp;"Ti si malo onako."
<BR>&nbsp;&nbsp;&nbsp;&nbsp;&nbsp;Džekub napade ponovo. Jedan od kamionskih farova se rasprsnu. Dorkasovo lice se trže.
<BR>&nbsp;&nbsp;&nbsp;&nbsp;&nbsp;Onda su odgurali kamion sasvim s puta. Iz njega su se već dizali oblaci dima, sa mesta gde se gorivo prosipalo po vrelom motoru. Džekub je uzmakao i onda protutnjao pored njega. Noumi su stvarno počeli da stiču osećaj za upravljanje kopačem.
<BR>&nbsp;&nbsp;&nbsp;&nbsp;&nbsp;"Dobro", reče Grima. "Pravo napred." Ćušnula je Dorkasa. "Da mi sad nađemo taj ambar, a?"
<BR>&nbsp;&nbsp;&nbsp;&nbsp;&nbsp;"Samo niz ovaj put, a onda mislim da postoji kapija koja vodi u polja", progunđa Dorkas. "Pretpostavljam da bi bilo previše da zatražim od teba da nas pustiš da je prvo otvorimo?"
<BR>&nbsp;&nbsp;&nbsp;&nbsp;&nbsp;Iza njih, kamion se zapalio. Ne na neki spektakularan način, nego sa jednim radnim pristupom, kao da je odlučio da gori ceo dan. Dorkas vide da jedan čovek skida kaput i maše njime beskorisno na vatru. Osetio je poprilično sažaljenje prema tom stvoru.
<BR>&nbsp;&nbsp;&nbsp;&nbsp;&nbsp;Džekub se kotrljao nizbrdo, seoskim putem; niko mu se nije suprotstavljao. Neki od nouma, radeći mukotrpno na konopcima, počeše da pevaju.
<BR>&nbsp;&nbsp;&nbsp;&nbsp;&nbsp;"Dakle, gde je ta kapija?" upita Grima. "Rekao si, kroz kapiju, pa u polja..."
<BR>&nbsp;&nbsp;&nbsp;&nbsp;&nbsp;"Odmah pre onih kola sa svetlom koje se pali i gasi na krovu", reče Dorkas polako. "Mislim na ona koja upravo dolaze drumom."
<BR>&nbsp;&nbsp;&nbsp;&nbsp;&nbsp;Zagledali su se netremice u taj automobil.
<BR>&nbsp;&nbsp;&nbsp;&nbsp;&nbsp;"Kola sa svetlima na krovu su loša vest", reče Grima.
<BR>&nbsp;&nbsp;&nbsp;&nbsp;&nbsp;"Dobro kažeš", reče Dorkas. "Često se dešava da su puna ljudi koji vrlo ozbiljno žele da saznaju šta se dešava. Kod pruge ih je bilo mnogo."
<BR>&nbsp;&nbsp;&nbsp;&nbsp;&nbsp;Grima pogleda duž živice.
<BR>&nbsp;&nbsp;&nbsp;&nbsp;&nbsp;"Ono što nam se diže ususret, to je ta kapija, a?" upita ona.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Grima se nagnu dole.
<BR>&nbsp;&nbsp;&nbsp;&nbsp;&nbsp;"Uspori, onda zaokret oštro udesno", reče.
<BR>&nbsp;&nbsp;&nbsp;&nbsp;&nbsp;Ekipe stupiše u dejstvo. Čak su i promenili stupanj prenosa, iako im to niko nije rekao. Sa volana su visili kao pauci; okrenuli su ga energično.
<BR>&nbsp;&nbsp;&nbsp;&nbsp;&nbsp;Tu je zaista postojala kapija, ali stara, vezana za drvene stubove kojekakvim kanapima, na pravi seljački način. Ne bi zadržala nijednog vrlo odlučnog stvora, a Džekuba ponajmanje.
<BR>&nbsp;&nbsp;&nbsp;&nbsp;&nbsp;Dorkasovo lice se opet trže. Nije voleo da vidi razbijanje ma čega.
<BR>&nbsp;&nbsp;&nbsp;&nbsp;&nbsp;Polje s druge strane bilo je od smeđe zemlje. Noumi su takvu zvali talas-zemlja, zbog sličnosti sa talas-kartonom koji se ponekad mogao naći u odeljenju zvanom Pakovanje, u Radnji. Između brazdi bilo je snega. Veliki točkovi mleli su zemlju, pretvarajući je u blato.
<BR>&nbsp;&nbsp;&nbsp;&nbsp;&nbsp;Dorkas je napola očekivao da se onaj automobil okrene i pođe za njima. On je, međutim, samo stao; iz njega iziđoše dva ljudska stvora u tamnoplavoj odeći i krenuše trapavim koracima preko njive, za kopačem. Ljude je nemoguće zaustaviti, pomisli on tmurno. Oni su kao vremenske prilike.
<BR>&nbsp;&nbsp;&nbsp;&nbsp;&nbsp;Njiva se pružala blago uzbrdo, prema kamenolomu. Džekubov motor je tutnjao.
<BR>&nbsp;&nbsp;&nbsp;&nbsp;&nbsp;Ispred njih se našla žičana ograda, a iza nje livada. Žica učini 'tvoiinnng!', prekide se i namota se levo i desno od njih. Gledajući je, Dorkas se zapita da li bi mu Grima dozvolila da stane i da uzme jedno dobro parče. Sa žicom uvek znaš na čemu si.
<BR>&nbsp;&nbsp;&nbsp;&nbsp;&nbsp;Ljudska bića nastavila su da pešače za njima. Krajičkom oka, zato što je sa ove visine bilo suviše toga da se vidi, Dorkas primeti sevanje plavih svetlosti na glavnom putu, u daljini.
<BR>&nbsp;&nbsp;&nbsp;&nbsp;&nbsp;Pokaza ih Grimi.
<BR>&nbsp;&nbsp;&nbsp;&nbsp;&nbsp;"Znam", reče ona. "Videla sam ih. Ali šta sam drugo mogla?" nastavi ona očajno. "Da siđemo i onda živimo među cvećem kao dobri mali piksiji?"
<BR>&nbsp;&nbsp;&nbsp;&nbsp;&nbsp;"Ne znam", reče Dorkas umorno. "Više ni u šta nisam siguran."
<BR>&nbsp;&nbsp;&nbsp;&nbsp;&nbsp;Tvoiinnng! Još jedna žičana ograda. Ovde je trava bila kraća, a zemljište grbavo...
<BR>&nbsp;&nbsp;&nbsp;&nbsp;&nbsp;Onda više nije bilo ničeg osim neba, kome se Džekub, drmusajući se, bližio; stigao je na sam vrh brda.
<BR>&nbsp;&nbsp;&nbsp;&nbsp;&nbsp;Dorkas nikad nije video toliku količinu neba. Nigde ničeg oko njih; samo neki trnjak u daljini. U tom nigde-ničem vladala je tišina; zapravo, Džekub je hučao, pa zato uopšte nije bila tišina, ali je ovaj vrh brda izgledao kao mesto koje bi bilo tiho kad preko njega ne bi krstarili kopači puni očajnih nouma.
<BR>&nbsp;&nbsp;&nbsp;&nbsp;&nbsp;Neke prestravljene ovce pobegoše od njih.
<BR>&nbsp;&nbsp;&nbsp;&nbsp;&nbsp;"Eno ga ambar, tamo napred, ona kamena građevina na obzor..." poče Grima. "Dorkase, je l' ti dobro?"
<BR>&nbsp;&nbsp;&nbsp;&nbsp;&nbsp;"Jeste ako žmurim", prošaputa on.
<BR>&nbsp;&nbsp;&nbsp;&nbsp;&nbsp;"Izgledaš grozno."
<BR>&nbsp;&nbsp;&nbsp;&nbsp;&nbsp;"Osećam se gore od toga."
<BR>&nbsp;&nbsp;&nbsp;&nbsp;&nbsp;"Ali bio si i ranije u Spoljašnjosti."
<BR>&nbsp;&nbsp;&nbsp;&nbsp;&nbsp;"Grima, mi smo ovde ono najviše što postoji! Kilometrima unaokolo nema ničeg višeg od nas. Ili miljama, ili metrima, ili već nečegima. Ako otvorim oči, pašću u nebo!"
<BR>&nbsp;&nbsp;&nbsp;&nbsp;&nbsp;Grima se nagnu dole ka oznojenim radnicima.
<BR>&nbsp;&nbsp;&nbsp;&nbsp;&nbsp;"Malo desno!" povika ona. "Tako! A sad rokaj do daske!" Dorkasu, kroz sve jaču tutnjavu motora, povika: "A ti se drži za Džekuba! Znaš da ne može da leti!"
<BR>&nbsp;&nbsp;&nbsp;&nbsp;&nbsp;Kopač je krenuo kamenitom putanjom koja je vodila približno prema dalekom ambaru. Dorkas se upusti u rizik i otvori jedno oko. On lično nikada nije otišao do tog ambara. Da li je iko siguran da tamo ima hrane, ili su to puka nagađanja? Možda će bar biti toplo...
<BR>&nbsp;&nbsp;&nbsp;&nbsp;&nbsp;Ali pokraj ambara bilo je sevajuće svetlo. Kretalo se ka njima.
<BR>&nbsp;&nbsp;&nbsp;&nbsp;&nbsp;"Zašto nas ne ostave na miru?" povika Grima. "Stoj!"
<BR>&nbsp;&nbsp;&nbsp;&nbsp;&nbsp;Džekub uspori i stade. Mašina je kuckala u ledenom vazduhu.
<BR>&nbsp;&nbsp;&nbsp;&nbsp;&nbsp;"Onaj pravac sigurno vodi dole, na glavni drum", reče Dorkas.
<BR>&nbsp;&nbsp;&nbsp;&nbsp;&nbsp;"Natrag ne možemo", reče Grima.
<BR>&nbsp;&nbsp;&nbsp;&nbsp;&nbsp;"Ne možemo."
<BR>&nbsp;&nbsp;&nbsp;&nbsp;&nbsp;"Ni napred."
<BR>&nbsp;&nbsp;&nbsp;&nbsp;&nbsp;"Ni napred."
<BR>&nbsp;&nbsp;&nbsp;&nbsp;&nbsp;Grima poče dobovati prstima po dasci.
<BR>&nbsp;&nbsp;&nbsp;&nbsp;&nbsp;"Imaš li ikakvu drugu ideju?"
<BR>&nbsp;&nbsp;&nbsp;&nbsp;&nbsp;"Mogli bismo preko onih polja", reče Dorkas.
<BR>&nbsp;&nbsp;&nbsp;&nbsp;&nbsp;"Kuda bi nas to odvelo?" upita Grima.
<BR>&nbsp;&nbsp;&nbsp;&nbsp;&nbsp;"Daleko odavde, za početak."
<BR>&nbsp;&nbsp;&nbsp;&nbsp;&nbsp;"Ali ne bismo znali kuda idemo!" reče Grima.
<BR>&nbsp;&nbsp;&nbsp;&nbsp;&nbsp;Dorkas slegnu ramenima. "Ili to, ili bojenje cveća."
<BR>&nbsp;&nbsp;&nbsp;&nbsp;&nbsp;Grima pokuša da se osmehne.
<BR>&nbsp;&nbsp;&nbsp;&nbsp;&nbsp;"A i ona krilca bi mi lepo stajala", reče ona.
<BR>&nbsp;&nbsp;&nbsp;&nbsp;&nbsp;"Šta se dešava tamo gore?" dopre Sakoov povik.
<BR>&nbsp;&nbsp;&nbsp;&nbsp;&nbsp;"Treba da kažemo narodu", prošaputa Grima. "Svi misle da idemo u ambar..."
<BR>&nbsp;&nbsp;&nbsp;&nbsp;&nbsp;Osvrnula se. Onaj auto koji je bio kod ambara već se primakao; jako se ljuljao na neravnoj stazi. Sa druge strane, dva čoveka nastavila su svoje prilaženje pešice. Da li ljudi ikada odustaju? - upita se ona u sebi.
<BR>&nbsp;&nbsp;&nbsp;&nbsp;&nbsp;Nagnula se preko ivice daske.
<BR>&nbsp;&nbsp;&nbsp;&nbsp;&nbsp;"Malo levo, a onda postojano napred."
<BR>&nbsp;&nbsp;&nbsp;&nbsp;&nbsp;Džekub siđe sa staze i pođe, njišući se, preko hladne trave. Daleko, daleko ispred njih bila je još jedna žičana ograda, a iza nje još nekoliko ovaca.
<BR>&nbsp;&nbsp;&nbsp;&nbsp;&nbsp;Ne znamo kuda idemo, pomisli ona. Jedino je važno ići. Masklin je dobro govorio: ovo nije naš svet.
<BR>&nbsp;&nbsp;&nbsp;&nbsp;&nbsp;"Možda je trebalo da razgovaramo sa ljudima", reče ona glasno.
<BR>&nbsp;&nbsp;&nbsp;&nbsp;&nbsp;"Ne, dobro si ti govorila: u ovom svetu sve pripada ljudima", reče Dorkas. "I mi bismo pripali njima. Ne bi bilo nimalo mogućnosti da mi budemo mi."
<BR>&nbsp;&nbsp;&nbsp;&nbsp;&nbsp;Ograda se približavala. Iza nje je postojao i neki put. Ne samo staza, nego pravi drum, pokriven crnim, kamenim kockama.
<BR>&nbsp;&nbsp;&nbsp;&nbsp;&nbsp;"Levo ili desno?" upita Grima. "Šta misliš?"
<BR>&nbsp;&nbsp;&nbsp;&nbsp;&nbsp;"Savršeno svejedno", reče Dorkas. Kopač je 'tvoinnng!nuo' kroz još jednu žicu.
<BR>&nbsp;&nbsp;&nbsp;&nbsp;&nbsp;"U tom slučaju, levo", reče ona. "Sporije! Malo levo. Levije. Još levije. Sad postojano napred. Oh, ne!"
<BR>&nbsp;&nbsp;&nbsp;&nbsp;&nbsp;U daljini: još jedna kola. Sa sevajućim svetlima na krovu.
<BR>&nbsp;&nbsp;&nbsp;&nbsp;&nbsp;Dorkas se odvaži da pogleda iza kopača.
<BR>&nbsp;&nbsp;&nbsp;&nbsp;&nbsp;I tamo jedno sevajuće svetlo.
<BR>&nbsp;&nbsp;&nbsp;&nbsp;&nbsp;"Ne", reče on.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Pitala si maločas da li ljudi ikada odustaju", reče on. "Odgovor je: 'ne'."
<BR>&nbsp;&nbsp;&nbsp;&nbsp;&nbsp;"Stoj", reče Grima.
<BR>&nbsp;&nbsp;&nbsp;&nbsp;&nbsp;Ekipe opet pođoše lakim trkom preko poda Džekubove kabine. Kopač, još jednom, uspori i stade, a mašina nastavi da kucka.
<BR>&nbsp;&nbsp;&nbsp;&nbsp;&nbsp;"To je to", reče Dorkas.
<BR>&nbsp;&nbsp;&nbsp;&nbsp;&nbsp;"Jesmo li stigli do ambara?" dopre glas nekog nouma.
<BR>&nbsp;&nbsp;&nbsp;&nbsp;&nbsp;"Nismo", reče Grima. "Nismo još. Ali blizu je."
<BR>&nbsp;&nbsp;&nbsp;&nbsp;&nbsp;Dorkas iskrivi lice.
<BR>&nbsp;&nbsp;&nbsp;&nbsp;&nbsp;"Mogli bismo odmah da se pomirimo sa okolnostima", reče on. "Ti ćeš na kraju biti ona koja izmahuje štapom na čijem kraju je zvezdica. Nadam se da mene neće terati da im krpim cipele."
<BR>&nbsp;&nbsp;&nbsp;&nbsp;&nbsp;Grima kao da se zamislila. "Ako se zaletimo iz sve snage na ona kola koja nam idu u susret..." poče ona.
<BR>&nbsp;&nbsp;&nbsp;&nbsp;&nbsp;"Ne", reče Dorkas čvrsto. "Time, zaista, ništa ne bismo rešili."
<BR>&nbsp;&nbsp;&nbsp;&nbsp;&nbsp;"Ali bih se ja osećala mnogo bolje", reče Grima.
<BR>&nbsp;&nbsp;&nbsp;&nbsp;&nbsp;Osvrnula se, pogledala polja.
<BR>&nbsp;&nbsp;&nbsp;&nbsp;&nbsp;"Kako to da se smračilo?" upita ona. "Nije moguće da smo bežali ceo dan. Bilo je rano jutro kad smo polazili."
<BR>&nbsp;&nbsp;&nbsp;&nbsp;&nbsp;"Pa, vreme leti kad noum uživa, zar ne?" upita Dorkas potišteno. "Mleko; ne volim ga mnogo. Još ću nekako i raditi njihove kućne poslove, ako me ne prisiljavaju da pijem mleko, ali..."
<BR>&nbsp;&nbsp;&nbsp;&nbsp;&nbsp;"Samo pogledaj, hoćeš li?"
<BR>&nbsp;&nbsp;&nbsp;&nbsp;&nbsp;Tama se širila preko njiva i livada.
<BR>&nbsp;&nbsp;&nbsp;&nbsp;&nbsp;"Možda je to posunčenje Mraka", reče Dorkas. "Čitao sam o tome. Nastane, kao, noć, kad sunce zakloni Mesec. Ili možda obrnuto", nastavi on neubeđeno.
<BR>&nbsp;&nbsp;&nbsp;&nbsp;&nbsp;Kola ispred njih počela su kočiti uz jaku škripu guma. Okrenula su se na putu, udarila zadnjim delom u jedan zid i stala.
<BR>&nbsp;&nbsp;&nbsp;&nbsp;&nbsp;Na njivi pored puta ovce se dadoše u bekstvo. Nije to bila obuična panika ovaca uznemirenih na neki običan način. Krenule su pognutih glava, silovitim trkom, sa samo jednom stvari na umu. Bile su to ovce koje su došle do zaključka da ne vredi traćiti snagu na paničenje kad je možeš iskoristiti da odjuriš najbržim mogućim galopom.
<BR>&nbsp;&nbsp;&nbsp;&nbsp;&nbsp;Bučno, neprijatno brujanje poče ispunjavati vazduh.
<BR>&nbsp;&nbsp;&nbsp;&nbsp;&nbsp;"Tako mi svega", reče Dorkas nejako. "Prilično su zastrašujuća ta posunčenja Mraka." Dole, u kabini, noumi se jesu predavali panici. Noumi nisu ovce, svaka jedinka sposobna je da samostalno razmišlja; a kad dobro razmisliš o iznenadnom smračivanju i tajanstvenom brujanju... onda je opredeljenje za paniku logično.
<BR>&nbsp;&nbsp;&nbsp;&nbsp;&nbsp;Crtice pucketave, plave vatre počeše poigravati na obojenoj, ali i oljuštenoj spoljašnjoj površini Džekuba. Dorkas oseti da mu se dlake na glavi dižu i raspoređuju uspravno.
<BR>&nbsp;&nbsp;&nbsp;&nbsp;&nbsp;Grima je zurila uvis.
<BR>&nbsp;&nbsp;&nbsp;&nbsp;&nbsp;Nebo: potpuno crno.
<BR>&nbsp;&nbsp;&nbsp;&nbsp;&nbsp;"Dobro...je", reče ona polako. "Znaš šta, mislim da smo se izvukli!"
<BR>&nbsp;&nbsp;&nbsp;&nbsp;&nbsp;Dorkas pogleda svoje ruke. Varnice su mu poletale iz vrhova prstiju.
<BR>&nbsp;&nbsp;&nbsp;&nbsp;&nbsp;"Je l' jesmo?" Nije uspevao da se doseti šta bi drugo mogao reći.
<BR>&nbsp;&nbsp;&nbsp;&nbsp;&nbsp;"Ovo nije noć, ovo je senka. Nešto ogromno plovi iznad nas."
<BR>&nbsp;&nbsp;&nbsp;&nbsp;&nbsp;"A to nam je bolje nego noć, a?" upita Dorkas.
<BR>&nbsp;&nbsp;&nbsp;&nbsp;&nbsp;"Mislim da jeste. Hajde, silazimo."
<BR>&nbsp;&nbsp;&nbsp;&nbsp;&nbsp;Sasuljala se hitro niz konopac, na pod Džekuba. Osmehivala se ludo. To je na noume delovalo maltene više zastrašujuće nego sve ostale okolnosti zajedno. Nisu bili naviknuti da vide osmehnutu Grimu.
<BR>&nbsp;&nbsp;&nbsp;&nbsp;&nbsp;"Pomozite mi", reče ona. "Treba da siđemo. Da bi on bio siguran da smo to mi."
<BR>&nbsp;&nbsp;&nbsp;&nbsp;&nbsp;Gledali su je zapanjeno. Pokušavala je sama da pomakne dasku koja je poslužila kao rampa za ulazak naroda u Džekuba.
<BR>&nbsp;&nbsp;&nbsp;&nbsp;&nbsp;"Hajde", ponovi ona. "Valjda će neko da pomogne?"
<BR>&nbsp;&nbsp;&nbsp;&nbsp;&nbsp;Pomogli su. Ponekad, u stanju potpune zbunjenosti, poslušaš prvu osobu koja ostavlja utisak da ima ikakav plan na umu. Dograbili su dasku i izgurali je kroz zadnji deo kabine, a onda je pustili da se nagne dole i dodirne put.
<BR>&nbsp;&nbsp;&nbsp;&nbsp;&nbsp;Bar je količina neba bila smanjena, iznad njih. Plavetnilo je sada bilo samo jedna tanka linija na rubovima neprozirne crnine.
<BR>&nbsp;&nbsp;&nbsp;&nbsp;&nbsp;Ne sasvim neprozirne. Kad su se Dorkasove oči privikle, on poče razaznavati kvadrate, pravougaonike, krugove.
<BR>&nbsp;&nbsp;&nbsp;&nbsp;&nbsp;Noumi su povrveli niz dasku i po drumu oko Džekuba. Nisu bili sigurni da li da beže ili da ostanu.
<BR>&nbsp;&nbsp;&nbsp;&nbsp;&nbsp;Iznad njih, jedan tamni kvadrat na senci poče se pomerati u stranu. Nešto je odjeknulo kao udar o metal. Onda se jedan pravougaonik tame poče spuštati, vrlo blago, kao lift bez ikakvih kablova. Najzad lagano dotače površinu puta. Pravougaonik prilično golem.
<BR>&nbsp;&nbsp;&nbsp;&nbsp;&nbsp;Nešto se nalazilo na njemu. Nešto u saksiji. Nešto crveno, žuto i zeleno.
<BR>&nbsp;&nbsp;&nbsp;&nbsp;&nbsp;Noumi počeše kriviti vratove prema napred, da vide.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
