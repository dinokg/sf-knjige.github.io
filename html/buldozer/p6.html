<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;V A on reče: 'O kakvim to žabama govoriš?'
<BR>&nbsp;&nbsp;&nbsp;&nbsp;&nbsp;VI A ona reče: 'Ti to ne bi razumeo.'
<BR>&nbsp;&nbsp;&nbsp;&nbsp;&nbsp;VII A on reče: 'U pravu si.'
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Žabe neznane, poglavlje 1, V-VII
<BR>
<BR>&nbsp;&nbsp;&nbsp;&nbsp;&nbsp;Te noći bilo je puno posla...
<BR>&nbsp;&nbsp;&nbsp;&nbsp;&nbsp;Putovanje do ambara moralo bi trajati nekoliko sati. Ekipe su krenule da obeleže i na druge načine pripreme stazu, ali i da postave stražare za slučaj nailaska lisica. Doduše, lisica u poslednje vreme nije bilo mnogo; rado bi napale nekog usamljenog nouma, ali odred od trideset dobro naoružanih, žustrih lovaca nešto je sasvim drugo, za šta bi samo vrlo glupa lisica ispoljila ikakvo zanimanje. One malobrojne koje su bile nastanjene u blizini kamenoloma brzo su odlazile na drugu stranu kad god bi videle da nailazi noum. Naučile su da noum znači nevolju.
<BR>&nbsp;&nbsp;&nbsp;&nbsp;&nbsp;Nekim lisicama taj nauk išao je teško. Nedugo posle useljenja nouma u kamenolom, jedna lisica je sa iznenađenjem i oduševljenjem nabasala na dvoje neopreznih skupljača bobica. Pojela ih je. Još više se iznenadila te noći kad je dvesta smrknutih nouma opkolilo njenu jazbinu i zapalilo vatru na ulazu. Istrčala je sa punim očima suza, a oni su je isprobadali kopljima i ubili.
<BR>&nbsp;&nbsp;&nbsp;&nbsp;&nbsp;Ima mnogo životinja koje bi rado gricnule nouminu, govorio je Masklin. One treba da nauče lekciju: mi ili one. Najbolje je da odmah u početku shvate da će biti one. Nijedna životinja neće se navići na nouminu. Više nijedna.
<BR>&nbsp;&nbsp;&nbsp;&nbsp;&nbsp;Mačke su bile pametnije. Nijedna se nije pojavila u blizini.
<BR>&nbsp;&nbsp;&nbsp;&nbsp;&nbsp;"Naravno da je moguće da, u stvari, nema nikakvih razloga za brigu", reče Angalo nervozno, negde pred zoru. "Lako može biti da se nikad nećemo iseljavati."
<BR>&nbsp;&nbsp;&nbsp;&nbsp;&nbsp;"A taman smo počeli lepo da se smeštamo", reče Dorkas. "Ipak, prema mom mišljenju, ako budemo stražarili kako treba, moći ćemo da podignemo čitav narod u roku od pet minuta. Deo zaliha hrane prenećemo ovoga jutra. Od toga štete nema. Nek budu tamo, ako nam zatrebaju."
<BR>&nbsp;&nbsp;&nbsp;&nbsp;&nbsp;Noumi su ponekad odlazili sve do aerodroma. Na tom putu ležala je i jedna deponija smeća, za noume osnovni izvor delića tkanine i žice; još dalje, bila je potopljena šljunkara, zgodna za one koji su imali strpljenja da pecaju. Pešačenje do aerodroma trajalo je jedan dan, ali je bilo prijatno. Išli su ponajviše stazama jazavaca. Morali su preći i jedan veliki drum - tačnije, provlačiti se ispod njega; iz nekog razloga postojale su cevi zgodne za to, ugrađene tačno na mestima gde su se putanje životinja ukrštale sa drumom. Moglo bi se pretpostaviti da su ih postavili jazavci; često su prolazili kroz njih.
<BR>&nbsp;&nbsp;&nbsp;&nbsp;&nbsp;Masklin pronađe Grimu u školskoj jazbini ispod jedne od starih šupa. Nadzirala je odeljenje koje je učilo da piše. Pogledala je Masklina besno, rekla deci da nastave sa radom - a da li bi Niko De Šeširi voleo da kaže svima, glasno, tu šalu? Ne? Onda je bolje da nastavi da piše - a zatim je izišla u tunel ispred učionice.
<BR>&nbsp;&nbsp;&nbsp;&nbsp;&nbsp;"Svratio sam samo da kažem da polazimo", reče Masklin, vrteći šešir u rukama. "Cela gomila nouma ionako ide do đubrišta, pa ćemo imati društvo donde. Hm."
<BR>&nbsp;&nbsp;&nbsp;&nbsp;&nbsp;"Elektricitet", reče Grima neodređeno.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nema električne struje u starom ambaru", reče Grima. "Pamtiš šta je to značilo? U noćima bez mesečine nije se imalo šta raditi osim sedeti u jazbini. Ne želim da se vratim na to."
<BR>&nbsp;&nbsp;&nbsp;&nbsp;&nbsp;"Pa, možda smo u tim danima bili bolji noumi", promumla Masklin. "Nismo imali sve stvari koje imamo danas, ali smo bili..."
<BR>&nbsp;&nbsp;&nbsp;&nbsp;&nbsp;"Prozebli, uplašeni i gladni!" odseče Grima. "Znaš da je tako bilo. Probaj da pričaš Bakici Morki priče o dobrim, starim danima, pa da vidiš šta će ti reći."
<BR>&nbsp;&nbsp;&nbsp;&nbsp;&nbsp;"Imali smo jedno drugo", reče Masklin.
<BR>&nbsp;&nbsp;&nbsp;&nbsp;&nbsp;Grima je proučavala izgled svojih ruku.
<BR>&nbsp;&nbsp;&nbsp;&nbsp;&nbsp;"Samo smo bili jednako stari i živeli u istoj rupi", reče ona nerazgovetno, a onda diže pogled. "Ali sada je sve drugačije! Postoje... eto, recimo, postoje žabe."
<BR>&nbsp;&nbsp;&nbsp;&nbsp;&nbsp;Masklin je pogleda belo. I Grima je, bar jednom, izgledala kao da nije sigurna u sebe.
<BR>&nbsp;&nbsp;&nbsp;&nbsp;&nbsp;"Čitala sam o njima u jednoj knjizi", reče ona. Postoji, znaš, to mesto, zove se Južnamerika. Ima brda gde je vruće i stalno pada kiša, a šume su veoma velike i drveće ogromno visoko, a na najvišim granama postoje veliki veliki cvetovi koji se zovu bromelide u kojima se zadržava voda od kiše i pravi kao jezerca u kojima ima jedna vrsta žabica koje polažu jaja u tu vodu i punoglavci se izležu i odrastaju i budu nove žabe, a svaka takva žabica odraste i provede ceo-celcijati život u jednom cvetu bromelide, a nikad ne sazna da postoji tle niti da je svet pun takvih slučajeva, al' ja sad to znam i zato nikad neću moći da ih gledam, a onda da gledam tebe", ona zastade da dođe do vazduha, "a ti hoćeš da ja dođem i da živim s tobom u rupi i da ti perem čarape!"
<BR>&nbsp;&nbsp;&nbsp;&nbsp;&nbsp;Masklin je ovu rečenicu još jednom propustio kroz glavu, pomišljajući da bi možda mogla imati neki smisao kad se sluša dvaput.
<BR>&nbsp;&nbsp;&nbsp;&nbsp;&nbsp;"Al' ja ne nosim čarape", reče on.
<BR>&nbsp;&nbsp;&nbsp;&nbsp;&nbsp;Ovo, po svemu sudeći, nisu bile prave reči za taj trenutak. Grima ga je munula u stomak.
<BR>&nbsp;&nbsp;&nbsp;&nbsp;&nbsp;"Maskline", reče ona, "dobar si noum i bistar na neki svoj način, ali gore na nebu nema nikakvih odgovora. Moraš biti sa obe noge na zemlji, a ne sa glavom u vazduhu!"
<BR>&nbsp;&nbsp;&nbsp;&nbsp;&nbsp;Jedan okret i već je otišla i zatvorila vrata za sobom.
<BR>&nbsp;&nbsp;&nbsp;&nbsp;&nbsp;Masklin je osetio da mu uši postaju vruće.
<BR>&nbsp;&nbsp;&nbsp;&nbsp;&nbsp;"Pa, ja mogu oba!" povika on za njom. "Oba istovremeno!"
<BR>&nbsp;&nbsp;&nbsp;&nbsp;&nbsp;Porazmislio je o ovome i dodao: "Može svako!"
<BR>&nbsp;&nbsp;&nbsp;&nbsp;&nbsp;Otišao je besnim koracima kroz tunel. Bistar na neki svoj način! Gurder je ipak bio u pravu: školovanje žena nije dobra ideja. Nikad neću razumeti žene, pomisli on. Ni ako doživim deset godina starosti.
<BR>&nbsp;&nbsp;&nbsp;&nbsp;&nbsp;Položaj vođe Knjigopapiraca Gurder je predao Nisodemusu. Masklin zbog toga nije bio baš oduševljen. Nije reč bila o nekoj Nisodemusovoj glupavosti. Naprotiv. Nisodemus je bio pametan na neki svoj penušavi, malo 'iskosa' način i time izazivao Masklinovo nepoverenje: uvek kao da je obuzdavao svoje uzbuđenje zbog nečega, uvek je govorio brzajući i ubacujući mnogobrojna 'hm' da bi uhvatio vazduh, a da niko ne stigne da ga prekine. Masklin se pored njega osećao nelagodno. Pomenuo je to Gurderu.
<BR>&nbsp;&nbsp;&nbsp;&nbsp;&nbsp;"Nisodemus ima možda malčice previše poleta", reče Gurder, "ali njegovo srce je na pravom mestu."
<BR>&nbsp;&nbsp;&nbsp;&nbsp;&nbsp;"A glava?"
<BR>&nbsp;&nbsp;&nbsp;&nbsp;&nbsp;"Čuj", reče Gurder. "Nas dvojica se dovoljno dobro poznajemo, zar ne? Ti bi se složio sa tvrdnjom da se dovoljno dobro razumemo?"
<BR>&nbsp;&nbsp;&nbsp;&nbsp;&nbsp;"Da. Zašto?"
<BR>&nbsp;&nbsp;&nbsp;&nbsp;&nbsp;"Onda ću ja tebi prepustiti sve odluke koje utiču na tela nouma", reče Gurder, čiji je glas bio na samo jedan korak od pretećeg, "a ti meni prepusti sve odluke koje se tiču njihovih duša. Pošteno?"
<BR>&nbsp;&nbsp;&nbsp;&nbsp;&nbsp;I, tako, krenuli su na put.
<BR>&nbsp;&nbsp;&nbsp;&nbsp;&nbsp;Opraštanja, poruke u poslednjem trenutku, organizovanje svega i, pošto su to bili noumi, stotinu malih svađa, nisu bili od važnosti.
<BR>&nbsp;&nbsp;&nbsp;&nbsp;&nbsp;Krenuli su na put.
<BR>&nbsp;&nbsp;&nbsp;&nbsp;&nbsp;Život u kamenolomu počeo se vraćati u nešto nalik normalnom toku. Više nijedan kamion nije prišao kapiji. Dorkas je, za svaki slučaj, poslao dvojicu svojih spretnijih, mladih, pomoćnih inženjera da se uspentraju na žičanu ogradu i da napune zarđali katanac blatom. Takođe je naredio jednoj ekipi nouma da više puta omotaju žicu oko kapije.
<BR>&nbsp;&nbsp;&nbsp;&nbsp;&nbsp;"Mada to njih ne bi dugo zadržalo", rekao je. "Ne ako su čvrsto rešeni."
<BR>&nbsp;&nbsp;&nbsp;&nbsp;&nbsp;Na to je Savet, tačnije ostatak Saveta, mudro klimao glavom iako, kad bi se iskreno govorilo, niko od prisutnih članova nije razumeo mehaničke stvari niti mario za njih.
<BR>&nbsp;&nbsp;&nbsp;&nbsp;&nbsp;Istog popodneva kamion je opet došao. Dvojica osmatrača druma žurno su došli u kamenolom da raportiraju. Vozač je neko vreme čačkao po katancu, potezao žicu, a onda otišao.
<BR>&nbsp;&nbsp;&nbsp;&nbsp;&nbsp;"Taj stvor je nešto i kazao", reče Sako.
<BR>&nbsp;&nbsp;&nbsp;&nbsp;&nbsp;"Da, kazao je nešto. Sako je to čuo", reče njegova koleginica na straži, Nuti Dečjeodevac. Bila je to debeljušna, mlada noumkinja u pantalonama, dobra inženjerka; ona se dobrovoljno javila za stražarsku dužnost, radije nego da sedi kod kuće i uči kuvanje. Stvari su se u kamenolomu zaista menjale.
<BR>&nbsp;&nbsp;&nbsp;&nbsp;&nbsp;"Čuo sam da je taj stvor nešto kazao", ponovi Sako uslužno, za slučaj da nije dovoljno jasno shvaćen.
<BR>&nbsp;&nbsp;&nbsp;&nbsp;&nbsp;"Tako je", reče Nuti. "Mi smo oboje to čuli, zar ne, Sako?"
<BR>&nbsp;&nbsp;&nbsp;&nbsp;&nbsp;"A šta je rekao?" upita Dorkas ohrabrujućim tonom. Nisam ja stvarno zaslužio nešto ovako, pomisli on. Ne u ovom životnom dobu. Radije bih bio u mojoj radionici i trudio se da izmislim radio-aparat.
<BR>&nbsp;&nbsp;&nbsp;&nbsp;&nbsp;"Rekao je..." Sako duboko udahnu, izbulji oči i pokuša da dočara mukanje slično zvuku sirene za maglu - dakle, ljudski zvuk: "Proooooooookleeeeetaaaaaadeeeeeriiiištaaaad!"
<BR>&nbsp;&nbsp;&nbsp;&nbsp;&nbsp;Dorkas pogleda ostale.
<BR>&nbsp;&nbsp;&nbsp;&nbsp;&nbsp;"Ima li neko ideju?" upita on. "To maltene kao da je nešto značilo, zar ne? Kažem ja vama, kad bismo ih samo mogli razumeti..."
<BR>&nbsp;&nbsp;&nbsp;&nbsp;&nbsp;"Ovo je sigurno bilo jedno od glupljih stvorenja", reče Nuti. "Pokušavalo je da uđe!"
<BR>&nbsp;&nbsp;&nbsp;&nbsp;&nbsp;"Ako je tako, vratiće se", reče Dorkas tmurno i odmahnu glavom.
<BR>&nbsp;&nbsp;&nbsp;&nbsp;&nbsp;"U redu, vas dvoje", reče on. "Dobro ste radili. Vratite se na stražu. Hvala."
<BR>&nbsp;&nbsp;&nbsp;&nbsp;&nbsp;Gledao ih je kako odlaze držeći se za ruke; onda je odlutao preko kamenoloma, u pravcu stare upravničke kancelarije.
<BR>&nbsp;&nbsp;&nbsp;&nbsp;&nbsp;Šest puta sam ja gledao dolazak Božićnih praznika, razmišljao je on. Šest, kako se ono zvaše, godina. Pa i više, mislim da je prošla gotovo još cela jedna, mada ovde napolju noum to ne može tako pouzdano znati. Niko ne okačinje natpise koji bi ti rekli šta se događa; samo smanje grejanje. Sedam godina star. Otprilike onaj trenutak kad noum treba da počne više da se odmara. A vidi gde sam, svet nema čak ni propisne zidove, voda ujutro bude hladna, a ponekad i tvrda kao staklo, a sistemi za provetravanje i grejanje ponekad se na zaista zaprepašćujući način otrgnu kontroli. Naravno - on pođe malo uspravnije - kao naučnik, ja nalazim da su svi ti fenomeni ekstremno interesantni. Međutim, bilo bi lepše kad bih mogao iz nekog udobnog i finog mesta unutra da nalazim da su ekstremno interesantni.
<BR>&nbsp;&nbsp;&nbsp;&nbsp;&nbsp;Ahhh... unutra. Tamo treba biti. Većinu starijih nouma muči strah od otvorenog prostora, ali niko ne voli da o tome mnogo priča. Nije previše strašno u kamenolomu, koji ima te ogromne kamene zidove. Ako ne dižeš pogled često i ako izbegavaš četvrtu stranu iz koje puca stravično dalek vidik preko okolnih predela, možeš maltene da pomisliš da si opet u Radnji. Pa i tako, većina starijih nouma radije se zadržava u šupama ili u udobnoj polutami ispod podnih dasaka. Na taj način izbegneš grozno osećanje izloženosti, stravični utisak da te nebo gleda.
<BR>&nbsp;&nbsp;&nbsp;&nbsp;&nbsp;Deci se, međutim, po svemu sudeći sviđa da budu napolju. Nisu stvarno naviknuta ni na šta drugo. Pamte, jedva, Radnju, ali im ona ne znači mnogo. Ta deca pripadaju spoljašnjem prostoru i na njega su naviknuta. A momci koji svakodnevno idu u lov i sakupljanje... pa, mladi muškarci vole da pokazuju koliko su hrabri, zar ne? Naročito pred drugim muškarcima. I pred ženskinjama.
<BR>&nbsp;&nbsp;&nbsp;&nbsp;&nbsp;Dabome, ja kao naučnik i racionalni, misleći noum shvatam, razmišljao je Dorkas, da nam zaista nije bilo suđeno da živimo uvek pod daskama nekakvog poda. Međutim, kao noum koji je verovatno sedam godina star i koji se oseća malčice škriputavo, moram priznati da mi je ipak prijalo da imam pogdekoji natpis u mojoj životnoj okolini. Možda Zapanjujuća sniženja, ili makar jedan jedini mali natpis Mamutska rasprodaja sutra. Ne bi škodilo, a siguran sam da bi prijalo. Što je, naravno, potpuno smešno, ako se posmatra sa racionalne tačke gledanja.
<BR>&nbsp;&nbsp;&nbsp;&nbsp;&nbsp;Baš kao Arnold Bros (osn. 1905), pomisli on tužno. Prilično sam siguran da ne postoji u onom smislu kako su nas učili kad sam bio mlad. Ali kad si mogao gledati na zidu reči Ako ne vidite ono što vam je potrebno, zatražite, osećao si da je sve, u osnovi, dobro.
<BR>&nbsp;&nbsp;&nbsp;&nbsp;&nbsp;To su veoma pogrešne misli za racionalnog, mislećeg nouma, pomisli on.
<BR>&nbsp;&nbsp;&nbsp;&nbsp;&nbsp;U drvetu, pored vrata upravničke kancelarije, postojala je pukotina. Dorkas kliznu u dobro znani polumrak ispod podnih dasaka i pođe napred, tapkajući bosim stopalima. Ubrzo nađe prekidač.
<BR>&nbsp;&nbsp;&nbsp;&nbsp;&nbsp;Prilično se ponosio ovom idejom. Na spoljašnjem zidu kancelarije bilo je veliko, crveno zvono, valjda da bi ljudi mogli čuti da telefon zvoni i kad je u kamenolomu buka. Dorkas je ispremeštao žice, tako da je mogao naterati to zvono da proradi kad god je hteo.
<BR>&nbsp;&nbsp;&nbsp;&nbsp;&nbsp;Sada pritisnu prekidač.
<BR>&nbsp;&nbsp;&nbsp;&nbsp;&nbsp;Noumi dođoše trkom iz svih delova kamenoloma. Dorkas je sačekao da se prostor ispod dasaka napuni. Onda privuče praznu kutiju od šibica i stade na nju.
<BR>&nbsp;&nbsp;&nbsp;&nbsp;&nbsp;"Ljudsko biće opet je došlo", oglasi on. "Nije ušlo, ali nastaviće da pokušava."
<BR>&nbsp;&nbsp;&nbsp;&nbsp;&nbsp;"A tvoja žica?" upita jedan od nouma.
<BR>&nbsp;&nbsp;&nbsp;&nbsp;&nbsp;"Bojim se da postoji i sprava koja se zove 'sekač žice'."
<BR>&nbsp;&nbsp;&nbsp;&nbsp;&nbsp;"Eto ti tvoja teorija da su, hm, ljudski stvorovi inteligentni. Inteligentno ljudsko biće ne bi išlo tamo gde ga, hm, niko ne želi", reče Nisodemus kiselo.
<BR>&nbsp;&nbsp;&nbsp;&nbsp;&nbsp;Dorkas je voleo da vidi kod mladog nouma žarku želju za delatnošću, ali Nisodemus je vibrirao jednom naročitom, gladnom vrstom želje, koju je bilo neprijatno gledati. On pogleda Nisodemusa najoštrije što se usuđivao.
<BR>&nbsp;&nbsp;&nbsp;&nbsp;&nbsp;"Možda ovi ljudi napolju nisu isti kao oni u Radnji", reče odsečno. "U svakom slučaju..."
<BR>&nbsp;&nbsp;&nbsp;&nbsp;&nbsp;"Ovoga je sigurno poslao Naređenje", reče Nisodemus. "To je, hm, sud brosji, svima nama!"
<BR>&nbsp;&nbsp;&nbsp;&nbsp;&nbsp;"Ma, ni govora. To je samo jedno ljudsko biće", reče Dorkas, pa nastavi, pred Nisodemusovim gnevnim pogledom: "Verovatno bi sad trebalo da pošaljemo deo žena i dece u..."
<BR>&nbsp;&nbsp;&nbsp;&nbsp;&nbsp;Zvuk trčećih koraka napolju; onda stražari sa kapije uleteše kroz pukotinu.
<BR>&nbsp;&nbsp;&nbsp;&nbsp;&nbsp;"Vratilo se! Vratilo se!" dahtao je Sako. "Ljudsko stvorenje se vratilo!"
<BR>&nbsp;&nbsp;&nbsp;&nbsp;&nbsp;"U redu, u redu", reče Dorkas. "Ne brini, ne može..."
<BR>&nbsp;&nbsp;&nbsp;&nbsp;&nbsp;"Ne! Ne! Ne!" povika Sako, skačući gore-dole. "Ima ono za sečenje! Isek'o je žicu i lanac koji je držao kapiju da bude zatvorena i...!"
<BR>&nbsp;&nbsp;&nbsp;&nbsp;&nbsp;Nisu čuli ostatak rečenice.
<BR>&nbsp;&nbsp;&nbsp;&nbsp;&nbsp;Nije ni bilo potrebno.
<BR>&nbsp;&nbsp;&nbsp;&nbsp;&nbsp;Zvuk motora koji se približavao kazao im je sve.
<BR>&nbsp;&nbsp;&nbsp;&nbsp;&nbsp;Postao je tako bučan da se cela šupa tresla; onda je najednom stao, ostavivši za sobom odvratnu vrstu tišine, goru od buke. Tresnuše neka metalna vrata; onda poče štropotanje i cičanje vrata barake.
<BR>&nbsp;&nbsp;&nbsp;&nbsp;&nbsp;Zatim, koraci. Daske iznad nouma su se ugibale, oslobađajući oblačiće prašine; ogromni, trupkavi koraci lutali su po kancelariji.
<BR>&nbsp;&nbsp;&nbsp;&nbsp;&nbsp;Noumi su stajali u potpunoj tišini. Nisu pokretali ništa osim očiju, ali su se oči okretale tačno prema koracima, pratile njihov položaj, čovekovo prelaženje uzduž i popreko kancelarije iznad njih. Jedna beba poče cvileti.
<BR>&nbsp;&nbsp;&nbsp;&nbsp;&nbsp;Nešto je nekoliko puta škljocnulo, a onda je prigušeni zvuk ljudskog glasa počeo da stvara onu tipičnu, nerazumljivu buku. To je potrajalo.
<BR>&nbsp;&nbsp;&nbsp;&nbsp;&nbsp;Onda su koraci otišli iz kancelarije. Noumi su čuli njihov krckavi zvuk napolju, pa neke druge zvuke. Grozni, metalni zveket.
<BR>&nbsp;&nbsp;&nbsp;&nbsp;&nbsp;Jedan mali noum reče: "Mama, ja moram u klozet, mama..."
<BR>&nbsp;&nbsp;&nbsp;&nbsp;&nbsp;"Ššššš!"
<BR>&nbsp;&nbsp;&nbsp;&nbsp;&nbsp;"Ali moram, mama!"
<BR>&nbsp;&nbsp;&nbsp;&nbsp;&nbsp;"Hoćeš li ćutati!"
<BR>&nbsp;&nbsp;&nbsp;&nbsp;&nbsp;Svi noumi su stajali kao skamenjeni dok su se zvuci nastavljali oko njih. Pa, svi sem jednog. Jedan mali noum skakutao je sa noge na nogu, vrlo crven u licu.
<BR>&nbsp;&nbsp;&nbsp;&nbsp;&nbsp;Posle izvesnog vremena zvuci su prestali. Još jedan tresak kamionskih vrata, urlik mašine, buka vozila koje se udaljava.
<BR>&nbsp;&nbsp;&nbsp;&nbsp;&nbsp;Dorkas reče vrlo tiho: "Mislim da sad mož' malo da odahnemo."
<BR>&nbsp;&nbsp;&nbsp;&nbsp;&nbsp;Stotine nouma odahnu uglas, sa olakšanjem.
<BR>&nbsp;&nbsp;&nbsp;&nbsp;&nbsp;"Ma-ma!"
<BR>&nbsp;&nbsp;&nbsp;&nbsp;&nbsp;"Da, dobro, sad pojuri."
<BR>&nbsp;&nbsp;&nbsp;&nbsp;&nbsp;Posle prvog uzdaha olakšanja, opšti žamor i brbljanje. Jedan glas uzdigao se nad ostale.
<BR>&nbsp;&nbsp;&nbsp;&nbsp;&nbsp;"Nikad nije bilo ovako u Radnji!" reče Nisodemus, penjući se na polovinu cigle. "Pitam vas, noumi, saplemenici moji, da li je ovo ono što smo bili navedeni da očekujemo?"
<BR>&nbsp;&nbsp;&nbsp;&nbsp;&nbsp;Horski mu odgovoriše nebrojena 'Ne' i 'Da', a Nisodemus nastavi: "Pre godinu dana bili smo bezbedni u Radnji. Pamtite li kako je bilo u vreme Božića? A u Dvorani hrane? Pamti li iko, hm, pečenje, goveđe, ćureće?"
<BR>&nbsp;&nbsp;&nbsp;&nbsp;&nbsp;Jedno ili dva klicanja, ali ne bez nelagodnosti; Nisodemus je, međutim, izgledao trijumfalno. "A evo gde smo u isto to doba godine - zapravo, ovi nam kažu da je to isto doba godine", reče on ironično. "Očekuju da jedemo čvornovate stvari koje su odgajene u zemlji! Hm. A ni meso nije pravo meso, to su samo mrtve, pa iseckane životinje. Bukvalno životinje, pa mrtve, pa sečene! Zar vi želite da se vaša deca na to naviknu? Da iskopavaju hranu za sebe? I sad nam još kažu da ćemo možda morati da se preselimo u nekakav ambar koji čak i nema prave podne daske ispod kojih bismo mogli živeti onako kao što je bila volja Brosova. Šta je sledeće, pitamo se mi? Da budemo na otvorenom, na nekoj njivi? Hm. A znate li šta je najgore od svega? Reći ću vam." On uperi prst u Dorkasa. "Ti noumi koji nam sad sve i svašta naređuju jesu isti oni koji su nas doveli do ovog zla!"
<BR>&nbsp;&nbsp;&nbsp;&nbsp;&nbsp;"E, polako malo s tim..." poče Dorkas.
<BR>&nbsp;&nbsp;&nbsp;&nbsp;&nbsp;"Svi vi znate da sam u pravu!" povika Nisodemus. "Razmislite o ovome, noumi! Zašto smo, za ime Arnolda Brosa (osn. 1905), morali polaziti iz Radnje?"
<BR>&nbsp;&nbsp;&nbsp;&nbsp;&nbsp;Začulo se još poneko klicanje, ali nejasnog značenja; nekoliko rasprava poče u publici.
<BR>&nbsp;&nbsp;&nbsp;&nbsp;&nbsp;"Ne budi glup", reče Dorkas. "Spremalo se rušenje Radnje!"
<BR>&nbsp;&nbsp;&nbsp;&nbsp;&nbsp;"To mi ne znamo!" povika Nisodemus.
<BR>&nbsp;&nbsp;&nbsp;&nbsp;&nbsp;"Naravno da znamo!" zaurla Dorkas. "Masklin i Gurder su videli..."
<BR>&nbsp;&nbsp;&nbsp;&nbsp;&nbsp;"A gde su oni sada, a?"
<BR>&nbsp;&nbsp;&nbsp;&nbsp;&nbsp;"Otišli su - pa, otišli su da..." poče Dorkas. Znao je da mu ovo ne ide od ruke osobito dobro. Zašto je sve palo na njega? On više voli da prevrće po rukama zavrtnje i navrtke. Zavrtnji ne viču na tebe.
<BR>&nbsp;&nbsp;&nbsp;&nbsp;&nbsp;"Da, otišli su!" Nisodemus je spustio glas do ljutitog šištanja. "Razmislite o tome, noumi! Upotrebite svoje, hm, mozgove! U Radnji smo znali gde smo, sve je radilo, sve je bilo tačno prema brosjoj volji. Odjednom, ovde smo. Pamtite kako smo prezirali izvanaše? Pa, sad smo mi izvanaši! Hm. I evo opet je sve panika i uvek će biti - dok se ne vratimo na pravi put i dok nam Arnold Bros (osn. 1905) milošću svojom ne dopusti da se vratimo u Radnju kao mudriji, bolji noumi!"
<BR>&nbsp;&nbsp;&nbsp;&nbsp;&nbsp;"Samo da razjasnimo", reče jedan noum. "Je l' ti kažeš da nas je Iguman lagao?"
<BR>&nbsp;&nbsp;&nbsp;&nbsp;&nbsp;"Ne kažem ja ništa slično tome", reče Nisodemus šmrkćući. "Samo vam iznosim činjenice. Hm. Samo to."
<BR>&nbsp;&nbsp;&nbsp;&nbsp;&nbsp;"Ali, ali, Iguman je otišao da dovede pomoć", reče jedna noumska gospođa obazrivo. "A što se Radnje tiče, ja sam sigurna da je uništena. Inače se ne bismo ovol'ko zlopatili, je l' te?" Izgledala je očajna.
<BR>&nbsp;&nbsp;&nbsp;&nbsp;&nbsp;"Ja, međutim, znam ovo", reče noum do nje. "Nek' priča ko šta hoće, meni se taj stari ambar ne sviđa. Tamo čak nema ni električne struje."
<BR>&nbsp;&nbsp;&nbsp;&nbsp;&nbsp;"Jest', ambar koji se nalazi usred..." poče drugi noum, pa spusti glas. "...znate čega. Onih stvari. Znate o čemu govorim."
<BR>&nbsp;&nbsp;&nbsp;&nbsp;&nbsp;"Znamo", reče jedan stariji. "O onome. Video sam ih. Unuk me vodio na kupine, pre mesec-dva, gore iznad kamenoloma, pa sam ih video."
<BR>&nbsp;&nbsp;&nbsp;&nbsp;&nbsp;"Ja nemam ništa protiv da ih vidim iz daljine", reče zabrinuta noumska dama. Ali pomisao da se nađem usred njih dovoljna je da počnem da se tresem."
<BR>&nbsp;&nbsp;&nbsp;&nbsp;&nbsp;Ne vole ni da kažu glasno reči otvorena polja, pomisli Dorkas. Znam kako im je.
<BR>&nbsp;&nbsp;&nbsp;&nbsp;&nbsp;"Ovde je udobno, to ću priznati", reče prvi noum, "ali ono čega ima mnogo napolju, ono, kako se zvaše, na 'p'..."
<BR>&nbsp;&nbsp;&nbsp;&nbsp;&nbsp;"Priroda?" upita Dorkas slabašnim glasom. Nisodemus se osmehivao ludački, iskreći očima.
<BR>&nbsp;&nbsp;&nbsp;&nbsp;&nbsp;"Tačno to", reče noum. "Dakle, to je neprirodno. I ima ga daleko previše. Gotovo kao da ovo i nije pravi svet. Samo ga pogledajte. Pod je sav nešto džombast, a treba da bude ravan. Zidova jedva da ima. Sva ona zvezdasta, mala svetla koja se pojave noću, šta reći, nisu od neke koristi, a? Povrh svega, još i ljudi, koji lutaju gde god im svirne na pamet. A nema ni pravih pravila, kako je u Radnji bilo."
<BR>&nbsp;&nbsp;&nbsp;&nbsp;&nbsp;"Zato je Arnold Bros i uspostavio Radnju godine 1905", reče Nisodemus. "Jedno pravilno mesto za noumski život."
<BR>&nbsp;&nbsp;&nbsp;&nbsp;&nbsp;Dorkas je blago dohvatio Sakoa za uho i privukao tog mladog nouma sebi.
<BR>&nbsp;&nbsp;&nbsp;&nbsp;&nbsp;"Znaš li gde je Grima?" šapnuo mu je.
<BR>&nbsp;&nbsp;&nbsp;&nbsp;&nbsp;"Zar nije ovde?"
<BR>&nbsp;&nbsp;&nbsp;&nbsp;&nbsp;"Sasvim sam siguran da nije", reče Dorkas. "Ona bi dosad imala nešto veoma oštro da kaže, da je tu. Možda je ostala u školi sa decom, kad se zvono oglasilo. Što bi bila dobra odluka."
<BR>&nbsp;&nbsp;&nbsp;&nbsp;&nbsp;Ovaj Nisodemus ima nešto na umu, razmišljao je Dorkas. Nisam siguran šta, ali miriše loše.
<BR>&nbsp;&nbsp;&nbsp;&nbsp;&nbsp;Kako je dan odmicao, postajalo je sve gore, naročito kad je počela kiša. Odvratna, smrzavajuća vrsta kiše. Susnežica, po trvrđenju Bakice Morki. Nešto bljuzgavo, ni voda ni led. Kiša sa kostima.
<BR>&nbsp;&nbsp;&nbsp;&nbsp;&nbsp;Uspevala je da nađe put do onih mesta gde obična kiša nije umela da dopre. Dorkas je organizovao mlade noume da kopaju odvodne kanale i da nameste nekoliko velikih sijalica da bi se proizvodila toplota. Stari noumi su posedali oko sijalica, kijajući i gunđajući.
<BR>&nbsp;&nbsp;&nbsp;&nbsp;&nbsp;Bakica Morki trudila se najbolje što je umela da ih razveseli. Dorkas je stvarno počinjao da priželjkuje da se ona mane tog posla.
<BR>&nbsp;&nbsp;&nbsp;&nbsp;&nbsp;"Ništa ovo nije", govorila je. "Pamtim Veliku poplavu. Od nje se naša rupa naprosto srušila, bili smo mokri i prozebli danima!" Zasmejala se kreštavo i počela da se klati napred-nazad. "Bili smo kao udavljeni pacovi! Nijedan suv končić na nama, znaš, i nikakve vatre nedelju dana. Smejurija jedna!"
<BR>&nbsp;&nbsp;&nbsp;&nbsp;&nbsp;Radnjaši su zurili u nju. Zadrhtali su.
<BR>&nbsp;&nbsp;&nbsp;&nbsp;&nbsp;"Nema šta da se brineš ni oko prelaženja otvorenih polja", nastavi ona razgovornim tonom. "U devet slučajeva od deset, ništa te ne pojede."
<BR>&nbsp;&nbsp;&nbsp;&nbsp;&nbsp;"Ooo, za ime svega", reče jedna noumka nejako.
<BR>&nbsp;&nbsp;&nbsp;&nbsp;&nbsp;"Da, ja sam bila na otvorenim poljima stotinama puta. Nije frka, ako se držiš u živici i dobro motriš. Tek ponekad, ponekad, zatreba da bežiš", reče Bakica.
<BR>&nbsp;&nbsp;&nbsp;&nbsp;&nbsp;Ničije raspoloženje nije postalo bolje kad su saznali da je onaj lendrover bio parkiran tačno na zemljištu koje su pripremali za setvu. Tokom leta, noumi su beskrajno dugo i mukotrpno radili da bi razbili stvrdnuto tlo i pretvorili ga u nešto nalik na zemljište. Posadili su i seme, ali nije izraslo. Sad su tu bile dve duboke brazde od točkova, a na kapiji novi lanac i katanac.
<BR>&nbsp;&nbsp;&nbsp;&nbsp;&nbsp;Susnežica je već punila brazde. Ulje iscurelo iz vozila stvaralo je svetlucavi sloj duginih boja na površini.
<BR>&nbsp;&nbsp;&nbsp;&nbsp;&nbsp;A Nisodemus je neprestano podsećao narod na to koliko je bolje bilo u Radnji. Nije bilo potrebno mnogo ubeđivanja. Bez rasprave - stvarno je u prošlosti bilo bolje. Mnogo bolje.
<BR>&nbsp;&nbsp;&nbsp;&nbsp;&nbsp;Mislim, mislio je Dorkas, da možemo da održimo toplotu i mislim da hrane ima u izobilju, mada ne postoji bezbroj načina da kuvaš krompir i zečetinu. Međutim, nevolja je u tome što je Masklin zamišljao da ćemo, odmah po izlasku iz Radnje, svi navaliti na kopanje i lov i suočiti se sa budućnošću sa blistavim osmehom i čvrstom donjom vilicom. Jedan deo omladine dobro se snalazi, mora se priznati. Ali mi matori suviše smo okoštali u svojim navikama. Ja i mogu nekako, ja volim da čačkam po raznim stvarima, mogu biti koristan, ali neki drugi... nemaju šta da rade osim da gunđaju, a u tome su već postali stvarno dobri.
<BR>&nbsp;&nbsp;&nbsp;&nbsp;&nbsp;Pitam se koju to igru vodi Nisodemus. Taj je suviše oštar, ako mene pitate.
<BR>&nbsp;&nbsp;&nbsp;&nbsp;&nbsp;Kamo sreće da se Masklin vrati.
<BR>&nbsp;&nbsp;&nbsp;&nbsp;&nbsp;Pa ni onaj mladi Gurder nije bio suviše loš.
<BR>&nbsp;&nbsp;&nbsp;&nbsp;&nbsp;Evo, prođoše već tri dana.
<BR>&nbsp;&nbsp;&nbsp;&nbsp;&nbsp;Znao je da će se, u ovakvim vremenima, osećati bolje ako ode i pogleda Džekuba.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
