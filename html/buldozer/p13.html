<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;IV Nema se kuda, a otići se mora.
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Izlazi, poglavlje 3, IV
<BR>
<BR>&nbsp;&nbsp;&nbsp;&nbsp;&nbsp;"Ja mislila zečevi", reče ona.
<BR>&nbsp;&nbsp;&nbsp;&nbsp;&nbsp;Dorkas je potapša po ruci.
<BR>&nbsp;&nbsp;&nbsp;&nbsp;&nbsp;"Dobro urađeno", reče on nejako.
<BR>&nbsp;&nbsp;&nbsp;&nbsp;&nbsp;"Kad je Sako otišao, mi smo ostali na drumu", reče Nuti. "Bilo nam je stvarno zima, Dorkas je rekao da ga prenesemo na drugu stranu živice, a, hm, onda sam ja rekla da na ovim poljima ponekad možeš videti zeca, a on je rekao da potražimo zečju jazbinu. Učinili smo tako. Mislili smo da provedemo ovde celu noć."
<BR>&nbsp;&nbsp;&nbsp;&nbsp;&nbsp;"Ajaoj", reče Dorkas.
<BR>&nbsp;&nbsp;&nbsp;&nbsp;&nbsp;"Ne galami, to nije nimalo bolelo", reče Bakica Morki veselo, pregledajući njegovu nogu. "Nema tu ništa slomnjeno, samo žestoko uganuće."
<BR>&nbsp;&nbsp;&nbsp;&nbsp;&nbsp;Radnjaški noumi su zečju jazbinu, u kojoj su se našli, proučavali sa zanimanjem i sa izvesnom merom odobravanja. Bila je lepo zatvorena.
<BR>&nbsp;&nbsp;&nbsp;&nbsp;&nbsp;"Vaši preci su verovatno živeli u ovakvim rupama", reče Grima. "Ali su imali police i druge stvari, naravno."
<BR>&nbsp;&nbsp;&nbsp;&nbsp;&nbsp;"Fino je, fino", reče jedan noum. "Kućna atmosfera. Maltene kao da si ispod poda."
<BR>&nbsp;&nbsp;&nbsp;&nbsp;&nbsp;"Samo, malo kao zaudara", reče drugi.
<BR>&nbsp;&nbsp;&nbsp;&nbsp;&nbsp;"To je od zečeva", reče Dorkas, pokazavši otklonom glave ka dubljoj tami. "Čuli smo njihovo šuškanje tamo; ali sklanjaju se od nas. Nuti je rekla da joj se pre izvesnog vremena učinilo da lisica njuška u blizini."
<BR>&nbsp;&nbsp;&nbsp;&nbsp;&nbsp;"Da mi vas vratimo u kamenolom što je pre moguće", predloži Grima. "Ne verujem da će ijedna lisica napasti ovoliki odred nas. Ipak, ovdašnje lije znaju ko smo mi. Pojedi nouma pa umri; naučile su to."
<BR>&nbsp;&nbsp;&nbsp;&nbsp;&nbsp;Noumi se počeše premeštati s noge na nogu. Navedeno pravilo bilo je istinito, naravno. Ali, razmišljali su oni, nezgodna kukica u njemu je ta što će ipak najviše zažaliti pojedeni noum. Slaba će mu uteha biti saznanje da će posle lisica da nastrada.
<BR>&nbsp;&nbsp;&nbsp;&nbsp;&nbsp;Osim toga, bili su mokri i nahlađeni, a ova jazbina, iako bi sa stanovišta kamenoloma izgledala kao neudobno mesto, sad je najednom postala mnogo bolja od užasne noći napolju. Prošli su oni, duž ovog nasipa, pored desetak sličnih zečjih jazbina i svaki put su vikali u mračnu unutrašnjost, dok najzad nisu čuli Nutin glas kako im se odaziva.
<BR>&nbsp;&nbsp;&nbsp;&nbsp;&nbsp;"Ja bih rekla da zaista nema potrebe da se brinemo", reče Grima. "Lisice vrlo brzo uče. Zar ne, Bakili?"
<BR>&nbsp;&nbsp;&nbsp;&nbsp;&nbsp;"A?" upita Bakica Morki.
<BR>&nbsp;&nbsp;&nbsp;&nbsp;&nbsp;"Kažem svima, lisice brzo uče", reče Grima očajno.
<BR>&nbsp;&nbsp;&nbsp;&nbsp;&nbsp;"A-ha, jeste, jeste. Tačno", reče Bakica. "Ume lisac da prevali velika rastojanja da bi došao do nečeg što voli da pojede. Ume to svaki tipičan lisac. Naročito po hladnom vremenu."
<BR>&nbsp;&nbsp;&nbsp;&nbsp;&nbsp;"Nisam to htela kazati! Zašto moraš sve da okreneš da zvuči tako loše?"
<BR>&nbsp;&nbsp;&nbsp;&nbsp;&nbsp;"Ne radim ja to namerno", reče Bakica Morki i šmrknu.
<BR>&nbsp;&nbsp;&nbsp;&nbsp;&nbsp;"Vratiti se moramo", reče Dorkas čvrsto. "Ovaj sneg neće tek tako da nestane. Ja mogu da hodam dobro, ako imam na koga da se naslonim."
<BR>&nbsp;&nbsp;&nbsp;&nbsp;&nbsp;"Možemo napraviti i nosila za tebe", reče Grima. "Mada se nemamo mnogo čemu vratiti."
<BR>&nbsp;&nbsp;&nbsp;&nbsp;&nbsp;"Videli smo mi prolazak ljudi u pravcu kamenoloma", reče Nuti. "Ali morali smo da pešačimo sve do onog tunela za jazavce, a nismo imali nijednu dobru stazu. Onda smo pokušali prečicom preko njiva, ali to je bila greška, sve su uzorane. Ništa nismo jeli", dodade ona.
<BR>&nbsp;&nbsp;&nbsp;&nbsp;&nbsp;"Pa i ne očekujte mnogo", reče Grima. "Ljudi su nam odneli glavninu zaliha. Oni misle da smo mi pacovi."
<BR>&nbsp;&nbsp;&nbsp;&nbsp;&nbsp;"Nije to tako loše", reče Dorkas. "U Radnji smo mi namerno navodili ljude na tu pomisao. Postavljali su nam klopke. Imali smo običaj da lovimo pacove u podrumu i da ih ubacujemo u pacolovke, kad sam ja bio mlad momak."
<BR>&nbsp;&nbsp;&nbsp;&nbsp;&nbsp;"Sad podmeću otrovanu hranu", reče Grima.
<BR>&nbsp;&nbsp;&nbsp;&nbsp;&nbsp;"To ne valja."
<BR>&nbsp;&nbsp;&nbsp;&nbsp;&nbsp;"Hajdemo. Vraćamo te."
<BR>&nbsp;&nbsp;&nbsp;&nbsp;&nbsp;Napolju je sneg nastavio da pada, ali nekako dronjavo, kao da se poslednja zaliha pahulja rasprodaje pošto-bilo. Na istoku se nazirala linija crvene svetlosti - ne zora, nego obećanje zore. Ta svetlost nije izgledala veselo. Kad sunce iziđe, naći će se zaključano, iza rešetaka oblaka.
<BR>&nbsp;&nbsp;&nbsp;&nbsp;&nbsp;Odlomili su nekoliko mrtvih stabljika 'kravljeg peršuna' i napravili jednu vrstu grube stolice za Dorkasa; četvorica nouma mogli su je nositi. On je dobro ocenio kakvu zaštitu živica nudi. Sneg ovde nije bio mnogo dubok, ali je zato bilo mnogo opalog lišća, grančica, raznog smeća. Odmicali su sporo.
<BR>&nbsp;&nbsp;&nbsp;&nbsp;&nbsp;Mora biti da je super kad si ljudsko biće, pomišljala je Grima, dok joj je trnje dugačko kao šaka cepalo haljinu. Masklin je tačno rekao: ovo je njihov svet. Veličinom tačno odgovara njima. Oni idu kud hoće i rade što im volja. Mi zamišljamo da radimo samostalno, ali, zapravo, samo životarimo u kojekakvim budžacima njihovog sveta. Kraduckamo od njih.
<BR>&nbsp;&nbsp;&nbsp;&nbsp;&nbsp;Noumi su gacali u umornoj tišini. Jedini zvuk, osim krckanja snega i lišća pod njihovim stopalima, bio je onaj koji je stvarala Bakica Morki svojim žvakanjem. Našla je u jednom žbunu neke glogove bobice, ubrala je nekoliko i sad je grizla jednu, sa svim znacima uživanja. Ponudila ih je i drugima, ali oni su odbili, nalazeći da su gorke i neukusne.
<BR>&nbsp;&nbsp;&nbsp;&nbsp;&nbsp;"Verovatno sam se navikla", progunđa ona, ljutito gledajući Grimu.
<BR>&nbsp;&nbsp;&nbsp;&nbsp;&nbsp;Moraćemo svi mi tako da se naviknemo, pomisli Grima, prenebregavši Bakicino uvređeno zurenje. Naša jedina nada je, kad stignemo u kamenolom, da se razdvojimo na manje grupe, pa kud koji. Otići u divljinu, naseljavati se u stare zečje rupe, jesti svaku hranu koja se može naći. Neke grupe će možda preživeti zimu, kad starci i starice poumiru.
<BR>&nbsp;&nbsp;&nbsp;&nbsp;&nbsp;Biće: zbogom elektricitetu, zbogom čitanju; zbogom banane - nikad više...
<BR>&nbsp;&nbsp;&nbsp;&nbsp;&nbsp;Ali ja ću čekati u kamenolomu. Sačekaću da se Masklin vrati.
<BR>&nbsp;&nbsp;&nbsp;&nbsp;&nbsp;"Veselije, devojko moja", reče Bakica Morki, nastojeći da se drži prijateljski. "Šta si se tol'ko smrkla. Ja uvek kažem: 'Možda ipak neće doći baš do toga'."
<BR>&nbsp;&nbsp;&nbsp;&nbsp;&nbsp;Tokom sledećih nkoliko trenutaka i Bakica se zaprepastila: jer, Grima ju je pogledala licem iz koga je sva boja nestala, nekoliko puta je bezglasno zaustila da nešto kaže, a onda je klonula, vrlo blago, na kolena i počela da jeca.
<BR>&nbsp;&nbsp;&nbsp;&nbsp;&nbsp;Bio je to najšokantniji zvuk koji su ikad čuli. Grima, to je ona koja viče, svađa se, preti, žali se, buni se, naređuje. Začuti da Grima plače, to je pogrešno: kao da se svet preturio naglavačke.
<BR>&nbsp;&nbsp;&nbsp;&nbsp;&nbsp;"E, pa, samo sam htela da je razveselim", promumla Bakica Morki.
<BR>&nbsp;&nbsp;&nbsp;&nbsp;&nbsp;Noumi su stali u krug oko njih. Bilo im je neprijatno. Niko se nije usudio da priđe Grimi. Svašta bi se moglo desiti. Probaj samo da je potapšeš po ramenu i kažeš 'Polako, polako' ili nešto slično; ko zna šta se može desiti. Ona bi mogla, na primer, da ti odgrize ruku.
<BR>&nbsp;&nbsp;&nbsp;&nbsp;&nbsp;Dorkas pogleda noume levo, pa desno od sebe, uzdahnu i polako siđe sa sklepane nosiljke. Hramljući, priđe Grimi; uhvatio se za grančicu jedne trnovite biljke, radi oslonca.
<BR>&nbsp;&nbsp;&nbsp;&nbsp;&nbsp;"Našla si nas, vraćamo se u kamenolom, sve je u redu", reče on umirujućim tonom.
<BR>&nbsp;&nbsp;&nbsp;&nbsp;&nbsp;"Nije u redu! Moraćemo odmah dalje!" reče ona kroz jecaje. "Za vas je bolje bio da ste ostali u jazbini! Sve je pošlo u propast!"
<BR>&nbsp;&nbsp;&nbsp;&nbsp;&nbsp;"Pa, ja sam im mogao reći..." poče Dorkas.
<BR>&nbsp;&nbsp;&nbsp;&nbsp;&nbsp;"Nemamo hrane, ljude ne možemo zaustaviti, u kamenolomu smo kao u klopci, ja sam pokušavala da nas održim sve na okupu, ali sad se sve pokvarilo!"
<BR>&nbsp;&nbsp;&nbsp;&nbsp;&nbsp;"Trebalo je prvog dana da pređemo u onaj ambar", reče Nuti.
<BR>&nbsp;&nbsp;&nbsp;&nbsp;&nbsp;"To možete i sad, možda", reče Grima. "Svi mlađi će uspeti. Treba da pobegnete odavde, najdalje što možete!"
<BR>&nbsp;&nbsp;&nbsp;&nbsp;&nbsp;"Ali deca neće moći po snegu, a starci sasvim sigurno ne", reče Dorkas. "To je tebi jasno. Pala si u očajanje."
<BR>&nbsp;&nbsp;&nbsp;&nbsp;&nbsp;"Sve smo pokušali! Ali je samo postajalo sve gore i gore! Mislili smo da ćemo divno živeti Napolju, a evo gde sve ode u propast!"
<BR>&nbsp;&nbsp;&nbsp;&nbsp;&nbsp;Dorkas joj uputi dug, prazan pogled.
<BR>&nbsp;&nbsp;&nbsp;&nbsp;&nbsp;"Mogli bismo da odustanemo, ovog trenutka", reče ona. "Da poumiremo svi ovde gde smo sad."
<BR>&nbsp;&nbsp;&nbsp;&nbsp;&nbsp;Užasnuto ćutanje.
<BR>&nbsp;&nbsp;&nbsp;&nbsp;&nbsp;Koje Dorkas prekide.
<BR>&nbsp;&nbsp;&nbsp;&nbsp;&nbsp;"Mrm", reče on. "Mrm. Jesi li sigurna? Jesi li stvarno sigurna?"
<BR>&nbsp;&nbsp;&nbsp;&nbsp;&nbsp;Ton njegovog glasa navede Grimu da digne pogled.
<BR>&nbsp;&nbsp;&nbsp;&nbsp;&nbsp;Svi noumi gledali su ukočeno gore.
<BR>&nbsp;&nbsp;&nbsp;&nbsp;&nbsp;Lisica je stajala iznad njih i gledala ih.
<BR>&nbsp;&nbsp;&nbsp;&nbsp;&nbsp;Bio je to jedan od onih trenutaka kad se i samo Vreme zaustavi. Grima je videla žutozeleno sjaktanje u lisičcnim očima i oblačić njenog daha. Lisicin isplaženi jezik se njihao.
<BR>&nbsp;&nbsp;&nbsp;&nbsp;&nbsp;Izgledala je iznenađena.
<BR>&nbsp;&nbsp;&nbsp;&nbsp;&nbsp;Bila je nova u ovim krajevima; nikad ranije nije videla noume. Njen ne osobito složen um pokušavao je savladati činjenicu da oblik nouma - dve ruke, dve noge, glava na vrhu - jeste ljudski oblik, koji je ona naučila da izbegava, ali da je, u isti mah, veličina nouma tačno ona koju je uvek smatrala dobrom za jedna puna usta.
<BR>&nbsp;&nbsp;&nbsp;&nbsp;&nbsp;Noumi su stajali kao ukopani. Nije imalo smisla bežati. Lisica može da te juri dvaput većim brojem nogu nego što ih ti imaš. Predstoji ti, u svakom slučaju, da budeš mrtav, pa kad je već tako, ne moraš biti prvo zadihan pa mrtav.
<BR>&nbsp;&nbsp;&nbsp;&nbsp;&nbsp;Neko je zarežao.
<BR>&nbsp;&nbsp;&nbsp;&nbsp;&nbsp;Na zaprepašćenje nouma, Grima.
<BR>&nbsp;&nbsp;&nbsp;&nbsp;&nbsp;Dograbila je od Bakice Morki štap za hodanje, zakoračila napred i tresnula lisicu posred nosa, pre nego što se ona mogla i pomaći. Lisica ciknu i poče glupavo žmirkati.
<BR>&nbsp;&nbsp;&nbsp;&nbsp;&nbsp;"Beži odatle!" povika Grima. "Kako se usuđuješ da dođeš ovamo!" Tresnula je lisicu još jednom, a ona trzajem izmače glavu. Grima zakorači napred i zviznu je postrance po njušci.
<BR>&nbsp;&nbsp;&nbsp;&nbsp;&nbsp;Lisica donese odluku. Ima zečeva negde duž živice. Zečevi ne uzvraćaju. Lisici su zečevi mnogo bolji.
<BR>&nbsp;&nbsp;&nbsp;&nbsp;&nbsp;Zacvilela je, uzmakla, gledajući Grimu netremice, i klisnula u mrak.
<BR>&nbsp;&nbsp;&nbsp;&nbsp;&nbsp;Noumi odahnuše.
<BR>&nbsp;&nbsp;&nbsp;&nbsp;&nbsp;"Da-kle", reče Dorkas.
<BR>&nbsp;&nbsp;&nbsp;&nbsp;&nbsp;"Izvinite, ali ne podnosim lisice", reče Grima. "Uostalom, Masklin je rekao da im se mora pokazati ko je gazda."
<BR>&nbsp;&nbsp;&nbsp;&nbsp;&nbsp;"Ne raspravljam se", reče Dorkas.
<BR>&nbsp;&nbsp;&nbsp;&nbsp;&nbsp;Grima rasejano pogleda štap.
<BR>&nbsp;&nbsp;&nbsp;&nbsp;&nbsp;"Šta sam ono htela da kažem?" upita ona.
<BR>&nbsp;&nbsp;&nbsp;&nbsp;&nbsp;"Govorila si da nam je isto ako odmah odustanemo i poumiremo na ovom mestu gde smo sad", reče Bakica Morki uslužno.
<BR>&nbsp;&nbsp;&nbsp;&nbsp;&nbsp;Grima je pogleda popreko. "Nisam, nisam", reče. "Samo sam se bila malo umorila. Idemo. Pomrećemo od nazeba ako ostanemo ovde."
<BR>&nbsp;&nbsp;&nbsp;&nbsp;&nbsp;"Ma, mogli bismo mi pomreti i zdravi", reče Sako, piljeći u mrak pun lisičjeg prisustva.
<BR>&nbsp;&nbsp;&nbsp;&nbsp;&nbsp;"Nije smešno", odseče Grima i pođe žustrim koracima napred.
<BR>&nbsp;&nbsp;&nbsp;&nbsp;&nbsp;"Nisam se ni šalio", reče Sako, drhteći.
<BR>&nbsp;&nbsp;&nbsp;&nbsp;&nbsp;U visinama iznad njih, za noume sasvim neprimetno, jedna čudno blistava zvezda pođe u cik-cak preko neba. Bila je malena, ili možda velika, ali veoma udaljena. Da si je gledao dovoljno dugo, moglo ti se učiniti da ima oblik diska. Zbog nje je mnogo poruka poletelo kroz vazduh, širom sveta.
<BR>&nbsp;&nbsp;&nbsp;&nbsp;&nbsp;Kao da je tragala za nečim.
<BR>
<BR>&nbsp;&nbsp;&nbsp;&nbsp;&nbsp;Kad su stigli do kamenoloma, unutra videše neke treperave svetlosti. Druga grupa nouma upravo se spremala da pođe u potragu za njima. Bez mnogo oduševljenja, to se moralo priznati; ali sa voljom da se učini pokušaj.
<BR>&nbsp;&nbsp;&nbsp;&nbsp;&nbsp;Klicanje koje se razleglo kad su svi shvatili da su se svi bezbedno vratili bilo je takvo da je Grima maltene zaboravila da su bezbedno stigli u vrlo nebezbedno mesto. Svojevremeno je u knjizi poslovica pročitala jednu kojom je ova situacija bila savršeno sažeta. Grima se manje-više sećala da je poslovica govorila o iskakanju iz onoga u čemu se stvari prže, pravo u ono na čemu se prže. Ili tako nekako.
<BR>&nbsp;&nbsp;&nbsp;&nbsp;&nbsp;Grima je vratila spasilačku ekipu u kancelariju. Tamo je slušala Sakoa koji je, mnogo puta prekidan, prepričao celu pustolovinu počev od trenutka kad je Dorkas, pokrenut iznenadnim strahom, skočio iz kamiona. Odneli su ga sa pruge trenutak pre stizanja voza. Zvučalo je hrabro i uzbudljivo. I nepotrebno, ali Grima tu misao zadrža za sebe.
<BR>&nbsp;&nbsp;&nbsp;&nbsp;&nbsp;"Nije bilo tako strašno kao što je izgledalo", reče Sako. "Hoću reći, kamion je razlupan, ali voz čak nije ni izleteo iz šina. Sve smo videli", završi on. "Umirem od gladi."
<BR>&nbsp;&nbsp;&nbsp;&nbsp;&nbsp;Uputio im je blistavi osmeh, koji, zatim, polako nestade.
<BR>&nbsp;&nbsp;&nbsp;&nbsp;&nbsp;"Nema klope?" upita on.
<BR>&nbsp;&nbsp;&nbsp;&nbsp;&nbsp;"Ima manje nego ništa", reče jedan noum. "Ako imaš hleba, mogli bismo praviti sendviče sa snegom."
<BR>&nbsp;&nbsp;&nbsp;&nbsp;&nbsp;Sako razmotri ovo.
<BR>&nbsp;&nbsp;&nbsp;&nbsp;&nbsp;"Postoje zečevi", reče on. "Bilo je zečeva na poljima."
<BR>&nbsp;&nbsp;&nbsp;&nbsp;&nbsp;"U mraku", reče Dorkas, koji kao da je imao nešto na umu.
<BR>&nbsp;&nbsp;&nbsp;&nbsp;&nbsp;"Pa, da", priznade Sako.
<BR>&nbsp;&nbsp;&nbsp;&nbsp;&nbsp;"A postoji i ona lisica koja se tamo mota", reče Nuti.
<BR>&nbsp;&nbsp;&nbsp;&nbsp;&nbsp;Još jedna poslovica isplovi na površinu Griminog uma.
<BR>&nbsp;&nbsp;&nbsp;&nbsp;&nbsp;"Što se mora, nije teško, kad Đavo tera", reče ona.
<BR>&nbsp;&nbsp;&nbsp;&nbsp;&nbsp;Pogledaše je pri treperavoj svetlosti šibica.
<BR>&nbsp;&nbsp;&nbsp;&nbsp;&nbsp;"Ko je Đavo?" upita Nuti.
<BR>&nbsp;&nbsp;&nbsp;&nbsp;&nbsp;"Neka strašna osoba koja živi ispod zemlje, na vrućem mestu, rekla bih", reče Grima.
<BR>&nbsp;&nbsp;&nbsp;&nbsp;&nbsp;"Kao u kotlarnici u Radnji?"
<BR>&nbsp;&nbsp;&nbsp;&nbsp;&nbsp;"Valjda."
<BR>&nbsp;&nbsp;&nbsp;&nbsp;&nbsp;"Koju vrstu vozila on tera?" upita Sako. Izgledao je zainteresovan.
<BR>&nbsp;&nbsp;&nbsp;&nbsp;&nbsp;"Ma, ne, to samo znači da ponekad nešto moraš preduzeti, hteo-ne hteo", odvrati Grima nervozno. "Ne verujem da on nešto stvarno vozi."
<BR>&nbsp;&nbsp;&nbsp;&nbsp;&nbsp;"Pa, ne. Pre svega, ne bi imao ni mesta za vožnju, tamo dole."
<BR>&nbsp;&nbsp;&nbsp;&nbsp;&nbsp;Dorkas se zakašlja. Činilo se da je uznemiren zbog nečeg. Svi su, naravno, bili uznemireni zbog nečeg, ali je Dorkas bio još uznemireniji.
<BR>&nbsp;&nbsp;&nbsp;&nbsp;&nbsp;"Uuuu - redu", reče on tiho.
<BR>&nbsp;&nbsp;&nbsp;&nbsp;&nbsp;Nešto u načinu na koji je to rekao navelo ih je da obrate pažnju.
<BR>&nbsp;&nbsp;&nbsp;&nbsp;&nbsp;"Treba svi da pođete sa mnom", nastavi Dorkas. "A više bih voleo, zaista, da ne morate."
<BR>&nbsp;&nbsp;&nbsp;&nbsp;&nbsp;"Kuda?" upita Grima.
<BR>&nbsp;&nbsp;&nbsp;&nbsp;&nbsp;"U stare šupe. One pored litice."
<BR>&nbsp;&nbsp;&nbsp;&nbsp;&nbsp;"Ali one su sasvim propale. Sam si rekao da je tamo opasno."
<BR>&nbsp;&nbsp;&nbsp;&nbsp;&nbsp;"Jeste. Opasno je. Postoje tamo hrpe smeća, ima u konzervama stvari koje deca ne bi trebalo da diraju i tako to..."
<BR>&nbsp;&nbsp;&nbsp;&nbsp;&nbsp;Dorkas poče nervozno provlačiti prste kroz bradu.
<BR>&nbsp;&nbsp;&nbsp;&nbsp;&nbsp;"Ali", nastavi on, "postoji tamo još nešto, nešto na čemu sam ja, kao, radio, pomalo."
<BR>&nbsp;&nbsp;&nbsp;&nbsp;&nbsp;Pogledao je Grimu u oči. "Nešto moje", reče. "Najdivnija stvar koju sam ikad video. Bolja čak i od žaba u cvetu."
<BR>&nbsp;&nbsp;&nbsp;&nbsp;&nbsp;Onda se nakašlja. "U svakom slučaju, tamo ima i prostora koliko hoćeš", nastavi on. Podovi su, hm, samo od zemlje, ali šupe su velike, ima mnogo mesta za, ovaj, skrivanje."
<BR>&nbsp;&nbsp;&nbsp;&nbsp;&nbsp;Čovekovo hrkanje potrese kancelariju.
<BR>&nbsp;&nbsp;&nbsp;&nbsp;&nbsp;"Osim toga, ne volim da sam tako blizu ove stvari", dodade Dorkas.
<BR>&nbsp;&nbsp;&nbsp;&nbsp;&nbsp;Ovo je propraćeno opštim žamorom saglasnosti.
<BR>&nbsp;&nbsp;&nbsp;&nbsp;&nbsp;"Jeste li razmislili o tome šta ćete uraditi sa ovim ovde?" upita Dorkas.
<BR>&nbsp;&nbsp;&nbsp;&nbsp;&nbsp;"Neki su bili za to da ga ubijemo, ali ja mislim da to ne bi bilo dobro", reče Grima. "Mislim da bi takav postupak zaista uznemirio druge ljudske stvorove."
<BR>&nbsp;&nbsp;&nbsp;&nbsp;&nbsp;"Ja bih rekao da takav postupak ne bi bio u redu", reče Dorkas.
<BR>&nbsp;&nbsp;&nbsp;&nbsp;&nbsp;"Znam šta hoćeš da kažeš."
<BR>&nbsp;&nbsp;&nbsp;&nbsp;&nbsp;"Pa, prema tome... šta ćemo s njim?"
<BR>&nbsp;&nbsp;&nbsp;&nbsp;&nbsp;Grima se zagledala u ogromno lice. Svaka pora, svaka dlaka - ogromna. Bilo je čudnovato pomisliti da bi i ona sama mogla tako izgledati, ako bi postojao neki narod manji od nouma, možda veličine mrava. Kad pogledaš filozofski, svi ti problemi oko velikog i malog samo su stvar razmera.
<BR>&nbsp;&nbsp;&nbsp;&nbsp;&nbsp;"Ostavićemo ga", reče ona. "Ali... ima li ovde ikakve hartije?"
<BR>&nbsp;&nbsp;&nbsp;&nbsp;&nbsp;"Ima ogromna količina, na radnom stolu", reče Nuti.
<BR>&nbsp;&nbsp;&nbsp;&nbsp;&nbsp;"Molim te, idi i donesi jedan list. Dorkase, ti uvek imaš nešto čime se može pisati, zar ne?"
<BR>&nbsp;&nbsp;&nbsp;&nbsp;&nbsp;Dorkas poče preturati po džepovima i nađe komadić grafita od olovke.
<BR>&nbsp;&nbsp;&nbsp;&nbsp;&nbsp;"Nemoj ga uludo trošiti", reče on. "Ne znam da li ću ikada više nabaviti još toga."
<BR>&nbsp;&nbsp;&nbsp;&nbsp;&nbsp;Posle nekog vremena Nuti dovuče jedan požuteli komad hartije. Na vrhu su, teškim, crnim slovima, bile ispisane reči: Blekberi PLC za kamen i šljunak. Ispod toga reč: faktura.
<BR>&nbsp;&nbsp;&nbsp;&nbsp;&nbsp;Grima malo razmisli, pa liznu grafit i poče pisati velikim slovima.
<BR>&nbsp;&nbsp;&nbsp;&nbsp;&nbsp;"Šta to radiš?" upita Dorkas.
<BR>&nbsp;&nbsp;&nbsp;&nbsp;&nbsp;"Pokušavam da uspostavim komunikaciju", reče Grima. Pritiskajući vrlo snažno, ona pažljivo iscrta još jednu reč.
<BR>&nbsp;&nbsp;&nbsp;&nbsp;&nbsp;"Uvek sam bio mišljenja da bi vredelo pokušati tako nešto", reče Dorkas, "ali da li je ovo trenutak...?"
<BR>&nbsp;&nbsp;&nbsp;&nbsp;&nbsp;"Jeste", odvrati Grima i dovrši poslednju reč.
<BR>&nbsp;&nbsp;&nbsp;&nbsp;&nbsp;"Kako ti se čini?" upita ona Dorkasu, vrativši mu grafit.
<BR>&nbsp;&nbsp;&nbsp;&nbsp;&nbsp;Slova su bila malo neravna na mestima gde je najjače pritiskala, a njeno vladanje gramatikom i pravopisom nije bilo jednako dobro kao njena veština čitanja; ipak, poruka je bila dovoljno jasna.
<BR>&nbsp;&nbsp;&nbsp;&nbsp;&nbsp;"Da sam ja to sastavljao, drugačije bih", reče Dorkas kad je pročitao.
<BR>&nbsp;&nbsp;&nbsp;&nbsp;&nbsp;"Možda, al' ja sam ovako."
<BR>&nbsp;&nbsp;&nbsp;&nbsp;&nbsp;"Da." Dorkas nagnu glavu na jednu stranu. "Dobro, ovo je svakako nekakva komunikacija. Ne može biti mnogo ko-mu-ni-kacastije od ovoga. Dabome."
<BR>&nbsp;&nbsp;&nbsp;&nbsp;&nbsp;Grima pokuša da zazvuči vedro. "A sad", reče ona, "da vidimo tu tvoju šupu."
<BR>&nbsp;&nbsp;&nbsp;&nbsp;&nbsp;Dva minuta kasnije u upravničkoj baraci nije bilo više nijednog nouma. Čovek je hrkao na podu, jedne ruke ispružene napred.
<BR>&nbsp;&nbsp;&nbsp;&nbsp;&nbsp;U njoj je sad bio list hartije.
<BR>&nbsp;&nbsp;&nbsp;&nbsp;&nbsp;Sa naslovom: Blekberi PLC za kamen i šljunak.
<BR>&nbsp;&nbsp;&nbsp;&nbsp;&nbsp;I podnaslovom: faktura.
<BR>&nbsp;&nbsp;&nbsp;&nbsp;&nbsp;I porukom: Mogli smo te u bijemo. PUSTITE NAS NA MIRU.
<BR>
<BR>&nbsp;&nbsp;&nbsp;&nbsp;&nbsp;Napolju je bilo već prilično svetlo, a sneg je prestao.
<BR>&nbsp;&nbsp;&nbsp;&nbsp;&nbsp;"Videće naše tragove", reče Sako. "Čak i ljudi će primetiti toliko mnoštvo tragova."
<BR>&nbsp;&nbsp;&nbsp;&nbsp;&nbsp;"Nije važno", reče Dorkas. "Samo ti uvedi sve noume u stare šupe."
<BR>&nbsp;&nbsp;&nbsp;&nbsp;&nbsp;"Jesi li siguran, Dorkase?" upita Grima. "Jesi li stvarno siguran da je to dobra ideja?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;Pridružili su se reci nouma koja je hitala kroz pukotinu na natrulom talasastom limu i ulazila u ogromnu, odjekujuću prazninu jedne šupe.
<BR>&nbsp;&nbsp;&nbsp;&nbsp;&nbsp;Grima se osvrte. Rđa i vreme behu progrizli velike rupe na zidovima i tavanici. Po uglovima su bile kojekako nabacane stare kante i namotaji žice, čudno iskrivljeni komadi metala i tegle od pekmeza u koje je neko ubacio eksere. Sve je zaudaralo na naftu.
<BR>&nbsp;&nbsp;&nbsp;&nbsp;&nbsp;"Koji je taj deo o kome treba da saznamo?" upita ona.
<BR>&nbsp;&nbsp;&nbsp;&nbsp;&nbsp;Dorkas pokaza ka senkama na udaljenom kraju šupe. Videla je samo da se tu nalazi nešto veliko, bezoblično.
<BR>&nbsp;&nbsp;&nbsp;&nbsp;&nbsp;"Izgleda kao... neko veliko platno", reče ona.
<BR>&nbsp;&nbsp;&nbsp;&nbsp;&nbsp;"Stvar je, ovaj, ispod. Jesu li svi ušli?" Dorkas sastavi šake u trubu, oko usta. "Jesu li svi ušli?" povika, a zati se okrete Nuti.
<BR>&nbsp;&nbsp;&nbsp;&nbsp;&nbsp;"Potrebno je da znam gde se svi nalaze", reče on. "Ne želim da se iko uplaši, ali takođe ne želim da nepotrebni noumi dolaze gde im nije mesto."
<BR>&nbsp;&nbsp;&nbsp;&nbsp;&nbsp;"Nepotrebni - za šta?" upita Grima, ali ne dobi odgovor.
<BR>&nbsp;&nbsp;&nbsp;&nbsp;&nbsp;"Sako, povedi izvestan broj momaka. Donesite ono što smo sklonili u živicu", naloži Dorkas. "Akumulator nam stvarno treba, a što se tiče goriva, nisam siguran koliko ga ima."
<BR>&nbsp;&nbsp;&nbsp;&nbsp;&nbsp;"Dorkase! O čemu je reč?" upita Grima, tapkajući jednom nogom po tlu.
<BR>&nbsp;&nbsp;&nbsp;&nbsp;&nbsp;Znala je da Dorkas ponekad počne da se ponaša ovako. Misli samo na mašine i na ono što može rukama uraditi, počne da prenebregava narod, a i glas mu se promeni.
<BR>&nbsp;&nbsp;&nbsp;&nbsp;&nbsp;Uputio joj je dug, spor pogled, kao da je prvi put vidi. Onda pogleda ka svojim stopalima.
<BR>&nbsp;&nbsp;&nbsp;&nbsp;&nbsp;"Najbolje da dođeš i vidiš", reče on. "Biće mi potrebno da upravo ti objasniš svima sve. Ti to radiš toliko mnogo bolje nego ja."
<BR>&nbsp;&nbsp;&nbsp;&nbsp;&nbsp;Grima pođe za njim preko ledenog poda. Povorka sa još mnogo nouma ulazila je u šupu. Noumi su gledali da se šćućure pored zidova.
<BR>&nbsp;&nbsp;&nbsp;&nbsp;&nbsp;Poveo ju je u senku, pod ceradu koja je sačinjavala nešto kao veliku, prašnjavu pećinu.
<BR>&nbsp;&nbsp;&nbsp;&nbsp;&nbsp;Gumeni točak nalik na kamionski uzdizao se ka visinama, nedaleko ispred nje; bio je, međutim, daleko neravniji od svih točkova koje je ikada videla.
<BR>&nbsp;&nbsp;&nbsp;&nbsp;&nbsp;"Pa... to je samo kamion", reče ona sa oklevanjem. "Ti imaš kamion ovde, a?"
<BR>&nbsp;&nbsp;&nbsp;&nbsp;&nbsp;Dorkas ne reče ništa. Samo pokaza prstom nagore.
<BR>&nbsp;&nbsp;&nbsp;&nbsp;&nbsp;Grima diže pogled. Onda pogleda mnogo pažljivije. U čeljusti Džekubove.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
