<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;I Tako putu Džekubovom kraj dođe, a noumi od njega pobegoše, bez osvrtanja.
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Žabe neznane, poglavlje 1, I
<BR>
<BR>&nbsp;&nbsp;&nbsp;&nbsp;&nbsp;Dorkas siđe trapavo na masni pod Džekubove kabine. Tu je sad bilo sve prazno i pusto. Jedino su ostali kanapi i komadi drveta kojima su se noumi do maločas služili.
<BR>&nbsp;&nbsp;&nbsp;&nbsp;&nbsp;Sve su ovo tek tako ispustili iz ruku i otišli, pomisli on, slušajući njihovo čavrljanje napolju. Ne valja tako. Ostavljati smeće iza sebe... Jadni stari Džekub zaslužuje da se s njim bolje postupi.
<BR>&nbsp;&nbsp;&nbsp;&nbsp;&nbsp;Neka graja dizala se napolju, ali on na to nije obraćao mnogo pažnje.
<BR>&nbsp;&nbsp;&nbsp;&nbsp;&nbsp;Poče petljati tu i tamo. Trudio se da namota kanap, a letvice da prikupi i složi u urednu gomilu. Izvuče žice koje su do maločas omogućavale Džekubu da oseti ukus elektriciteta. Onda se spusti na šake i kolena i poče da struže blatnjave otiske noumskih stopala sa poda.
<BR>&nbsp;&nbsp;&nbsp;&nbsp;&nbsp;Džekub je, i isključen, stvarao izvesne zvuke. Pojedina cvrčanja, pucketanja i poneko 'pinnng'.
<BR>&nbsp;&nbsp;&nbsp;&nbsp;&nbsp;Dorkas sede i nasloni se na žuti metal. Nije znao šta se događa napolju. Događalo se nešto toliko udaljeno od svega što je on ikada video, da sad nije želeo da dozvoli svom umu da se zabrinjava oko toga.
<BR>&nbsp;&nbsp;&nbsp;&nbsp;&nbsp;Možda je to samo još jedna mašina, pomisli on umorno. Mašina za izazivanje iznenadnog pada noći.
<BR>&nbsp;&nbsp;&nbsp;&nbsp;&nbsp;On pruži ruku i potapša Džekuba. "Dobro si radio", reče.
<BR>&nbsp;&nbsp;&nbsp;&nbsp;&nbsp;Sako i Nuti nađoše ga kako sedi glave naslonjene na zid kabine i zuri odsutno u svoja stopala.
<BR>&nbsp;&nbsp;&nbsp;&nbsp;&nbsp;"Svi te traže!" reče Sako. "Ono je kao avion bez krila! Naprosto tako plovi po vazduhu! Moraš da dođeš i da nam kažeš kako to postiže... Nego, da l' tebi nije pozlilo?"
<BR>&nbsp;&nbsp;&nbsp;&nbsp;&nbsp;"Hmmm?"
<BR>&nbsp;&nbsp;&nbsp;&nbsp;&nbsp;"Je l' ti dobro?" upita Nuti. "Izgledaš nešto čudno."
<BR>&nbsp;&nbsp;&nbsp;&nbsp;&nbsp;Dorkas lagano klimnu glavom. "Samo sam se malo istrošio", reče on.
<BR>&nbsp;&nbsp;&nbsp;&nbsp;&nbsp;"Dobro, al', znaš, potreban si nam", reče Sako uporno.
<BR>&nbsp;&nbsp;&nbsp;&nbsp;&nbsp;Dorkas zastenja i dozvoli im da mu pomognu da ustane. Poslednji put se osvrte po kabini.
<BR>&nbsp;&nbsp;&nbsp;&nbsp;&nbsp;"Stvarno je išao, a?" upita on. "Stvarno je išao vrlo dobro. Za nekog toliko starog."
<BR>&nbsp;&nbsp;&nbsp;&nbsp;&nbsp;On pokuša da pogleda Sakoa vedro.
<BR>&nbsp;&nbsp;&nbsp;&nbsp;&nbsp;"O čemu ti pričaš?" upita Sako.
<BR>&nbsp;&nbsp;&nbsp;&nbsp;&nbsp;"Onoliko vremena bio je u onoj šupi. Možda još od doba kad je svet pravljen. A ja sam ga samo podmazao i dao mu gorivo i on je pojurio", reče Dorkas.
<BR>&nbsp;&nbsp;&nbsp;&nbsp;&nbsp;"Ova mašina? Da. Dobro je to urađeno", reče Sako.
<BR>&nbsp;&nbsp;&nbsp;&nbsp;&nbsp;"Ali..." Nuti je pokazivala prstom gore.
<BR>&nbsp;&nbsp;&nbsp;&nbsp;&nbsp;Dorkas slegnu ramenima.
<BR>&nbsp;&nbsp;&nbsp;&nbsp;&nbsp;"Ne uznemiravam se ja oko toga tamo", reče on. "To je verovatno Masklin nešto uradio. Objašnjenje savršeno jednostavno. Grima je u pravu, to je verovatno ona njegova leteća stvar za kojom je i otišao u potragu."
<BR>&nbsp;&nbsp;&nbsp;&nbsp;&nbsp;"Ali iz te stvari se nešto spustilo!" reče Nuti.
<BR>&nbsp;&nbsp;&nbsp;&nbsp;&nbsp;"Misliš, ne Masklin?"
<BR>&nbsp;&nbsp;&nbsp;&nbsp;&nbsp;"Nekakva biljka!"
<BR>&nbsp;&nbsp;&nbsp;&nbsp;&nbsp;Dorkas uzdahnu. Uvek posle nečeg - nešto drugo. On još jednom potapša Džekuba.
<BR>&nbsp;&nbsp;&nbsp;&nbsp;&nbsp;"Dobro, meni je stalo", reče on.
<BR>&nbsp;&nbsp;&nbsp;&nbsp;&nbsp;On stade uspravnije i okrete se njima. "Važi, hajde pokažite mi."
<BR>
<BR>&nbsp;&nbsp;&nbsp;&nbsp;&nbsp;Bila je u metalnoj saksiji, na sredini ploveće platforme. Noumi su istezali vratove i pokušavali da se popnu jedni na druge da bi videli, ali niko od njih, osim Grime, nije znao šta je to; a ona je gledala sa čudnim, smirenim osmehom na licu.
<BR>&nbsp;&nbsp;&nbsp;&nbsp;&nbsp;U saksiji je bila grana sa nekog drveta. Na grani, cvet veliki kao kofa.
<BR>&nbsp;&nbsp;&nbsp;&nbsp;&nbsp;Oni koji su se popeli dovoljno visoko videli su da unutra, u cvetu, postoji, zadržana sjajnim laticama, barica vode. Iz dubine te barice, male, žute žabe piljile su gore, ka noumima.
<BR>&nbsp;&nbsp;&nbsp;&nbsp;&nbsp;"Imaš li ti ikakvu ideju o tome šta je ovo?" upita Sako.
<BR>&nbsp;&nbsp;&nbsp;&nbsp;&nbsp;Dorkas se osmehnu. "Masklin je otkrio da je dobra ideja poslati devojci cveće", reče on. "Takođe mislim da se sve dobro završilo." On pogleda Grimu.
<BR>&nbsp;&nbsp;&nbsp;&nbsp;&nbsp;"Dobro, ali šta je ovo?"
<BR>&nbsp;&nbsp;&nbsp;&nbsp;&nbsp;"Ako se dobro sećam, ovo se zove bromelida", reče Dorkas. "Raste na vrhovima veoma visokog drveća, u vlažnim šumama, veoma daleko, a u cvetovima su neke žabice koje tu provedu ceo život. Ceo život u jednom cvetu. Zamislite to. Grima je jednom rekla da je to po njenom mišljenju najčudesnija stvar na svetu."
<BR>&nbsp;&nbsp;&nbsp;&nbsp;&nbsp;Sako se zamišljeno ugrize za usnu.
<BR>&nbsp;&nbsp;&nbsp;&nbsp;&nbsp;"Hm, postoji elektricitet", reče on. "A to je čudesna stvar."
<BR>&nbsp;&nbsp;&nbsp;&nbsp;&nbsp;"Ili hidraulika", reče Nuti. "Ti si mi govorio da je hidraulika očaravajuća stvar."
<BR>&nbsp;&nbsp;&nbsp;&nbsp;&nbsp;"Masklin je sigurno doneo bromelidu Grimi", reče Dorkas. "Vrlo bukvalan mladić. Vrlo živa mašta."
<BR>&nbsp;&nbsp;&nbsp;&nbsp;&nbsp;Preneo je pogled sa cveta na Džekuba, koji je izgledao malen i star pod brujećom senkom broda.
<BR>&nbsp;&nbsp;&nbsp;&nbsp;&nbsp;Osetio je, najednom, veselje. Bio je i sad dovoljno umoran da zaspi, stojeći uspravno, ali u njegovom umu počeše da vrcaju ideje. Naravno, pitanja ima mnogo, ali u ovom trenutku odgovori nisu bitni; treba, jednostavno, uživati u samim pitanjima i znati da je svet prepun zapanjujućih stvari i da ti nisi žaba.
<BR>&nbsp;&nbsp;&nbsp;&nbsp;&nbsp;Ili si, možda, od one vrste žabica koje se zainteresuju kako cveće raste i da li mogu preskočiti na neki drugi cvet ako dovoljno zapnu.
<BR>&nbsp;&nbsp;&nbsp;&nbsp;&nbsp;Iskočiš, sav ponosan, iz svog cveta i nađeš se usred mnogo šireg, većeg, beskrajnog sveta.
<BR>&nbsp;&nbsp;&nbsp;&nbsp;&nbsp;Pa najzad primetiš latice na njegovom obzorju.
<BR>&nbsp;&nbsp;&nbsp;&nbsp;&nbsp;Dorkas se široko osmehnu.
<BR>&nbsp;&nbsp;&nbsp;&nbsp;&nbsp;"Veoma bih rado saznao", reče on, "šta je taj Masklin radio ovih nekoliko nedelja..."
</P></TD></TR></TABLE>
</CENTER>
</BODY>
</HTML>
