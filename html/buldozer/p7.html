<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;I Jer Zmaj u brdu ležaše, preostao iz doba kad je svet pravljen.
<BR>&nbsp;&nbsp;&nbsp;&nbsp;&nbsp;II Ali star bejaše i slomljen i na umoru.
<BR>&nbsp;&nbsp;&nbsp;&nbsp;&nbsp;III Znak Zmaja bejaše na njemu.
<BR>&nbsp;&nbsp;&nbsp;&nbsp;&nbsp;IV Znak je govorio: 'Džekub'
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Džekub, poglavlje 1, I-IV
<BR>
<BR>&nbsp;&nbsp;&nbsp;&nbsp;&nbsp;Džekub.
<BR>&nbsp;&nbsp;&nbsp;&nbsp;&nbsp;Džekub je bio njegov. Njegova mala tajna. Njegova velika tajna, zapravo. Niko drugi nije znao za Džekuba, pa ni Dorkasovi pomoćniki.
<BR>&nbsp;&nbsp;&nbsp;&nbsp;&nbsp;Vrzmao se, jednog letnjeg dana, po velikim, starim, polusrušenim šupama s one strane kamenoloma. Nije stvarno imao ništa određeno na umu, izuzev možda mogućnosti da nađe neko upotrebljivo parče žice ili nešto tako.
<BR>&nbsp;&nbsp;&nbsp;&nbsp;&nbsp;Zato je preturao po senovitim kutićima, a onda se uspravio, podigao pogled i Džekub je bio tu.
<BR>&nbsp;&nbsp;&nbsp;&nbsp;&nbsp;Štaviše, bio je tu sa otvorenim ustima.
<BR>&nbsp;&nbsp;&nbsp;&nbsp;&nbsp;Posle nekoliko užasnih sekundi, Dorkasove oči su se prilagodile razdaljini.
<BR>&nbsp;&nbsp;&nbsp;&nbsp;&nbsp;Posle je provodio mnogo vremena sa Džekubom, čačkao po njemu, proučavao ga. 'Njega'; Džekub je za Dorkasa svakako bio muškog roda. Možda užasni stvor, star i ranjen, kao zmaj koji je došao da ovde potraži poslednji san. Ili kao neka od onih životinja koje mu je Grima jednom pokazala u knjizi, a koje su se zvale digo-nos-aurusi.
<BR>&nbsp;&nbsp;&nbsp;&nbsp;&nbsp;Ali Džekub nije gunđao i nije stalno pitao Dorkasa dokle će odugovlačiti sa pronalaskom radija. Dorkas je proveo mnoge spokojne sate upoznajući Džekuba. Njemu se mogao obraćati do mile volje, nikom bolje, zato što Džekub nije odgovarao.
<BR>&nbsp;&nbsp;&nbsp;&nbsp;&nbsp;Sada Dorkas strese glavom. Nije trenutak za takve stvari. Sve je krenulo naopako.
<BR>&nbsp;&nbsp;&nbsp;&nbsp;&nbsp;On pođe ne kod Džekuba, nego kod Grime. Ta cura ima glavu našrafljenu kako treba, iako je žensko.
<BR>
<BR>&nbsp;&nbsp;&nbsp;&nbsp;&nbsp;Školska jazbina bila je ispod poda one stare šupe na čijim vratima je pisalo 'Kantina'. Tu je bio Grimin lični svet. Smislila je da u školu treba da idu deca, zato što su čitanje i pisanje teške veštine, pa je najbolje pretrpeti celo učenje što pre.
<BR>&nbsp;&nbsp;&nbsp;&nbsp;&nbsp;Tu su smestili i biblioteku.
<BR>&nbsp;&nbsp;&nbsp;&nbsp;&nbsp;U onim poslednjim, grozničavim satima noumi su uspeli da spasu nekih trideset knjiga iz Radnje. Neke su bile veoma korisne - 'Vrtlarstvo tokom cele godine' čitano je često i mnogo; Dorkas je maltene napamet znao 'Osnove teorije za inženjera-amatera' - ali neke su bile, šta reći, teške; takve nisu mnogo otvarane.
<BR>&nbsp;&nbsp;&nbsp;&nbsp;&nbsp;Grima je stajala pred jednom takvom kad je Dorkas ušao. Grickala je palac; njena navika kad se usredsređivala.
<BR>&nbsp;&nbsp;&nbsp;&nbsp;&nbsp;Hteo-ne hteo, morao se diviti njenoj sposobnosti čitanja. Ne samo što je Grima postala najbolji čitač među noumima; stekla je i zapanjujuću sposobnost da razume šta čita.
<BR>&nbsp;&nbsp;&nbsp;&nbsp;&nbsp;"Nisodemus diže frku", reče on, sedajući na jednu od klupa.
<BR>&nbsp;&nbsp;&nbsp;&nbsp;&nbsp;"Znam", reče Grima rasejano. "Čula sam." Dohvatila je oberučke rub jedne stranice i i prevrnula je; pri tome je zastenjala od napora.
<BR>&nbsp;&nbsp;&nbsp;&nbsp;&nbsp;"Ne znam šta će on time dobiti", reče Dorkas.
<BR>&nbsp;&nbsp;&nbsp;&nbsp;&nbsp;"Vlast", reče Grima. "Imamo vakuum vlasti, vidiš."
<BR>&nbsp;&nbsp;&nbsp;&nbsp;&nbsp;"Mislim da to nemamo", reče Dorkas neodlučno. "Vakuum je ono što vuče prašinu u usisivač. Imali smo to u Radnji. Šezdeset devet i devedeset pet sa širokim izborom priključaka za čistoću cele kuće, nastavio je, setno se prisećajući dobro znanih natpisa.
<BR>&nbsp;&nbsp;&nbsp;&nbsp;&nbsp;"Ne, nije to", reče Grima. "Ovo je događaj koji nastaje kad niko nije na vlasti. Čitala sam o takvim slučajevima."
<BR>&nbsp;&nbsp;&nbsp;&nbsp;&nbsp;"Pa, ja sam na vlasti, zar ne? reče Dorkas tonom kao da se žali.
<BR>&nbsp;&nbsp;&nbsp;&nbsp;&nbsp;"Nisi", reče Grima, "jer tebe niko stvarno ne sluša."
<BR>&nbsp;&nbsp;&nbsp;&nbsp;&nbsp;"Oh. Baš ti hvala."
<BR>&nbsp;&nbsp;&nbsp;&nbsp;&nbsp;"Nisi ti kriv. Noumi kao Masklin i Angalo i Gurder mogu da navedu druge noume da ih slušaju, ali ti ne uspevaš da zadržiš njihovu pažnju."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Ali zato umeš da nateraš zavrtnje i navrtke da te slušaju. To ne može svako."
<BR>&nbsp;&nbsp;&nbsp;&nbsp;&nbsp;Dorkas je razmislio o ovome. Nikad ne bi tako formulisao stvari. Da li je to bio kompliment? Verovatno jeste, zaključi on.
<BR>&nbsp;&nbsp;&nbsp;&nbsp;&nbsp;"Kad se narod suoči sa velikim nevoljama i ne zna šta će, uvek se nađe neko voljan da kaže bilo šta, samo da bi se popeo na vlast", reče Grima.
<BR>&nbsp;&nbsp;&nbsp;&nbsp;&nbsp;"Nije bitno. Kad se oni vrate, srediće sve to, siguran sam", reče Dorkas, sa više veselja nego što je stvarno osećao.
<BR>&nbsp;&nbsp;&nbsp;&nbsp;&nbsp;"Da, oni će..." poče Grima, ali zaćuta. Posle nekog vremena Dorkas primeti da joj se ramena tresu.
<BR>&nbsp;&nbsp;&nbsp;&nbsp;&nbsp;"Je l' nešto nije kako treba?" upita on.
<BR>&nbsp;&nbsp;&nbsp;&nbsp;&nbsp;"Prošlo je više od tri cela dana!" zajeca Grima. "Niko nikad nije toliko dugo bio odsutan! Mora biti da im se nešto desilo!"
<BR>&nbsp;&nbsp;&nbsp;&nbsp;&nbsp;"Pahhhh..." odvrati Dorkas, "ovaj, pošli su da traže Unuka 39, a mi ne možemo biti sigurni da..."
<BR>&nbsp;&nbsp;&nbsp;&nbsp;&nbsp;"A ja sam bila tako odvratna prema njemu pre nego što je pošao! Rekla sam mu za žabe, a on samo čarape pa čarape!"
<BR>&nbsp;&nbsp;&nbsp;&nbsp;&nbsp;Dorkas nije uspevao da sagleda otkud žabe u ovome. U njegovim razgovorima sa Džekubom niko nije pominjao žabe.
<BR>&nbsp;&nbsp;&nbsp;&nbsp;&nbsp;"Hm?" upita on.
<BR>&nbsp;&nbsp;&nbsp;&nbsp;&nbsp;Grima mu, uz poneki jecaj, ispriča o žabama.
<BR>&nbsp;&nbsp;&nbsp;&nbsp;&nbsp;"Sigurna sam da nije ni počeo da shvata šta sam htela da kažem", promumla ona. "A ni ti."
<BR>&nbsp;&nbsp;&nbsp;&nbsp;&nbsp;"Pa, ne znam", reče Dorkas. "Misliš da je svet nekada bio tako jednostavan, a sad je iznenada pun zapanjujuće zanimljivih stvari koje ni do kraja svog života noum ne može sve iscrpsti. Kao što su biologija ili klimatologija. Mislim, pre nego što ste vi izvanaši došli, ja sam samo petljao sa ponekom stvari, a o svemu nisam znao ništa."
<BR>&nbsp;&nbsp;&nbsp;&nbsp;&nbsp;Zagledao se u svoja stopala. "Još sam velika neznalica", reče, "ali sam bar neznalica o zaista važnim stvarima. Kao što su: šta je Sunce ili zašto pada kiša. O tome ti govoriš."
<BR>&nbsp;&nbsp;&nbsp;&nbsp;&nbsp;Šmrknula je i nasmešila se malo, ali ne previše; jer, ako postoji išta gore od nekog ko te ne razume, to je neko ko te je savršeno dobro razumeo pre nego što si stigao da se dovoljno duriš što te niko ne razume.
<BR>&nbsp;&nbsp;&nbsp;&nbsp;&nbsp;"Stvar je u tome", reče ona, "što Masklin još i sad misli da sam ja ista ona osoba koju je poznavao kad smo svi živeli u onoj staroj rupi u nasipu. Znaš, ona koja trčkara svuda. Kuva. Previja rane svih povređeniiiih... ih, ih, ih..."
<BR>&nbsp;&nbsp;&nbsp;&nbsp;&nbsp;"Hajde, hajde", reče Dorkas. Uvek je bio zbunjen kad noumi stanu ovako da se ponašaju. Ako mašina počne nenormalno da se ponaša, podmažeš je ili je malo pročačkaš ili, ako ništa drugo ne uspeva, tresneš je čekićem. Kod nouma takav postupak ne daje dobre ishode.
<BR>&nbsp;&nbsp;&nbsp;&nbsp;&nbsp;"Pretpostavimo da se on nikad ne vrati?" upita Grima, brišući oči od suza.
<BR>&nbsp;&nbsp;&nbsp;&nbsp;&nbsp;"Naravno da će se vratiti", reče Dorkas smirujućim tonom. "Pa, šta mu se uopšte moglo desiti?"
<BR>&nbsp;&nbsp;&nbsp;&nbsp;&nbsp;"Mogao je biti pojeden ili pregažen ili oduvan ili uhvaćen u zamku ili je mogao pasti u neku rupu", reče Grima.
<BR>&nbsp;&nbsp;&nbsp;&nbsp;&nbsp;"Hm", reče Dorkas. "Mislim, šta osim toga."
<BR>&nbsp;&nbsp;&nbsp;&nbsp;&nbsp;"Ali sabraću se ja", reče Grima, isturivši donju vilicu. "Kad se vrati, neće moći da kaže: 'Oh, vidim da je sve otišlo u propast dok mene nije bilo'."
<BR>&nbsp;&nbsp;&nbsp;&nbsp;&nbsp;"Odlično", reče Dorkas. "Taj duh hoćemo. Uvek se nečim zaokupi, izreka je moja. Kako se zove ta knjiga?"
<BR>&nbsp;&nbsp;&nbsp;&nbsp;&nbsp;"Ovo je 'Riznica poslovica i citata'", reče Grima.
<BR>&nbsp;&nbsp;&nbsp;&nbsp;&nbsp;"Aha. Ima li u njoj ičeg korisnog?"
<BR>&nbsp;&nbsp;&nbsp;&nbsp;&nbsp;"Zavisi."
<BR>&nbsp;&nbsp;&nbsp;&nbsp;&nbsp;"Aha. Šta znači reč 'poslovica'?"
<BR>&nbsp;&nbsp;&nbsp;&nbsp;&nbsp;"Nisam sigurna. Neke od njih nisu mnogo pametne. Znaš li ti da ljudi zamišljaju da je svet napravljen od strane nečeg što je kao jedna vrsta velikog ljudskog bića?"
<BR>&nbsp;&nbsp;&nbsp;&nbsp;&nbsp;"Hajde?"
<BR>&nbsp;&nbsp;&nbsp;&nbsp;&nbsp;"Za sedam dana."
<BR>&nbsp;&nbsp;&nbsp;&nbsp;&nbsp;"Ako je tako bilo, tom ljudskom biću neko je morao pomagati, mislim ja", reče Dorkas. "Znaš. Oko težih poslova." On pomisli na Džekuba. Mnogo bi se dalo uraditi za nedelju dana, sa Džekubom.
<BR>&nbsp;&nbsp;&nbsp;&nbsp;&nbsp;"Ne. To stvorenje je, izgleda, uradilo sve samo."
<BR>&nbsp;&nbsp;&nbsp;&nbsp;&nbsp;"Hmm." Dorkas je razmislio o ovome. Neki delovi sveta svakako su nedorađeni, a neki drugi, kao trava, izgledaju sasvim prosti. Mada, svake zime nastaje kvar svega, onda u proleće mora sve da krene iz početka... "Ne znam", reče on. "Samo ljudi mogu da poveruju u tako nešto. Moralo je tu biti nekoliko meseci temeljitog rada, ako mene pitaš."
<BR>&nbsp;&nbsp;&nbsp;&nbsp;&nbsp;Grima okrete stranicu. "Masklin je verovao - hoću reći, Masklin veruje - da su ljudi mnogo pametniji nego što mi mislimo." Izgledala je zamišljena. "Stvarno mislim da bi bilo dobro da ih proučimo kako treba", reče ona. "Sigurna sam da bismo dosta saz..."
<BR>&nbsp;&nbsp;&nbsp;&nbsp;&nbsp;Zvono za uzbunu po drugi put se razleže iznad kamenoloma.
<BR>&nbsp;&nbsp;&nbsp;&nbsp;&nbsp;Prekidač je ovog puta pritiskala Nisodemusova ruka.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
