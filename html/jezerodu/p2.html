<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. IMALI SU NAUČNIKE
<P>&nbsp;&nbsp;&nbsp;&nbsp;&nbsp;Zavladala je tišina, odjednom, kao po komandi, kad je Patera Svila otvorio vrata stare trougaone stambene kuće na mestu gde se Ulica sunca iskosa pridruživala Srebrnoj. Najviši dečak u palestri, Rog, sedeo je sasvim uspravno na najmanje udobnoj stolici u memljivoj maloj trpezariji; Svila je bio čvrsto uveren da je dečko žurno seo na nju čim je čuo zveket brave.
<BR>&nbsp;&nbsp;&nbsp;&nbsp;&nbsp;Noćni vran (Svila je prvo ušao, i zatvorio vrata za sobom, pa se tek onda setio da mu je već dao ime Oreb) čučao je na visokom, tapaciranom naslonu te krute 'gostinske' stolice.
<BR>&nbsp;&nbsp;&nbsp;&nbsp;&nbsp;"Dra-vo Svila!" zakrešta Oreb. "Svila do-bar!"
<BR>&nbsp;&nbsp;&nbsp;&nbsp;&nbsp;"Dobro veče ti želim. Dobro veče vama obojici. Tartaros vas blagoslovio."
<BR>&nbsp;&nbsp;&nbsp;&nbsp;&nbsp;Rog je ustao kad je Svila ušao; Svila mu pokretom pokaza da opet sedne. "Izvinjavam se. Strašno mi je žao, Rože. Zaista. Mejtera Ruža mi je rekla da te namerava poslati da sa mnom večeras razgovaraš, ali ja sam to sasvim zaboravio. Toliko stvari se... Ajoj Sfikso! Sfikso ubodna, smiluj mi se!"
<BR>&nbsp;&nbsp;&nbsp;&nbsp;&nbsp;Ovo poslednje bilo je zbog bola koji je iznenada prostrelio njegov skočni zglob. Hramljući prema jedinoj udobnoj stolici u celoj prostoriji, onoj u kojoj je obično sedeo da bi čitao, on pomisli da je sedište tu po svoj prilici još toplo, i da bi ga mogao opipati da bi se u to uverio; odbaci tu pomisao, da Rogu ne bi bilo neprijatno, ali onda, sedajući (uz pomoć Krvovog štapa za hodanje, onog sa glavom lavice, na koji se oslanjao) ipak dodirnu slobodnom rukom sedište, iz čiste radoznalosti. Bilo je toplo.
<BR>&nbsp;&nbsp;&nbsp;&nbsp;&nbsp;"Sedeo sam tamo minut-dva, Patera. Odatle sam bolje video tvoju pticu."
<BR>&nbsp;&nbsp;&nbsp;&nbsp;&nbsp;"Naravno." Svila je seo i podigao povređenu nogu na jastuče na klupici. "Sigurno si ovde već pola noći."
<BR>&nbsp;&nbsp;&nbsp;&nbsp;&nbsp;"Samo par sati, Patera. Ja čistim radnju, i to metlom, dok moj tata sklanja svu robu i... zaključava pare."
<BR>&nbsp;&nbsp;&nbsp;&nbsp;&nbsp;Svila sa odobravanjem klimnu glavom. "Tako je. Ne bi trebalo da mi kažeš gde ih čuva." Zastao je, prisetivši se da je imao nameru da ukrade ceo ovaj mantejon od Krva. "Ja ih ne bih ukrao, jer ne bih ništa nikad ukrao od tebe i tvoje porodice; ali nikad se ne zna ko bi mogao da čuje."
<BR>&nbsp;&nbsp;&nbsp;&nbsp;&nbsp;Rog se široko osmehnu. "Tvoja ptica bi mogla ispričati nekome, Patera. Vrani ponekad uzimaju sjajne predmete, koliko sam čuo. Prsten, možda, ili kašiku."
<BR>&nbsp;&nbsp;&nbsp;&nbsp;&nbsp;"Ne krade!" usprotivio se Oreb.
<BR>&nbsp;&nbsp;&nbsp;&nbsp;&nbsp;"Više sam mislio na ljudsko biće koje bi prisluškivalo. Danas sam ispovedao jednu nesrećnu mladu ženu, ali uveren sam da je sve vreme neko stajao ispred njenog prozora i prisluškivao. Tamo postoji jedna galerija; u jednom trenutku, siguran sam u to, čuo sam škriputanje dasaka pod nečijom težinom. Bio sam u iskušenju da ustanem i pogledam, ali pošto sam ovako osakaćen, taj bi, nesumnjivo, umakao pre nego što bih ja stigao do prozora i pogledao levo i desno - a onda bi se, izvesno, vratio čim bih ja opet seo." Svila uzdahnu. "Na sreću, ona je govorila sasvim tiho."
<BR>&nbsp;&nbsp;&nbsp;&nbsp;&nbsp;"Zar takvo prisluškivanje nije krupno zlodelo protiv bogova, Patera?"
<BR>&nbsp;&nbsp;&nbsp;&nbsp;&nbsp;"Jeste. Ali njega je za to baš briga, bojim se. Najgori deo cele te rabote jeste to što ja poznajem tog čoveka - ili ga, bar, počinjem upoznavati - i što mi se dopalo ono što sam o njemu sagledao. Ima u njemu mnogo dobroga, siguran sam, mada on uporno pokušava da to prikrije."
<BR>&nbsp;&nbsp;&nbsp;&nbsp;&nbsp;Oreb mahnu zdravim krilom nekoliko puta. "Dral do-bar!"
<BR>&nbsp;&nbsp;&nbsp;&nbsp;&nbsp;"Nisam pomenuo njegovo ime", reče Svila Rogu, "niti si ti čuo ikakvo ime."
<BR>&nbsp;&nbsp;&nbsp;&nbsp;&nbsp;"Nisam, Patera. Pola od toga što taj ptican priča, ja ne uspevam da razumem."
<BR>&nbsp;&nbsp;&nbsp;&nbsp;&nbsp;"Odlično. Možda bi bilo dobro da jednako teško razumeš i mene."
<BR>&nbsp;&nbsp;&nbsp;&nbsp;&nbsp;Rog pocrvene. "Izvini, Patera. Nisam hteo - nisam ja to zato da bi..."
<BR>&nbsp;&nbsp;&nbsp;&nbsp;&nbsp;"A, nisam na to mislio", objasni Svila žurno. "Uopšte nisam. Mi o tome još nismo ni počeli razgovarati, mada hoćemo. I moramo. Samo sam hteo reći da nije trebalo ni da pominjem da sam ispovedao tu ženu. Suviše sam umoran da valjano pazim šta pričam. A sad, kad nas je Patera Štuka napustio - pa dobro, eto, imam još Mejteru Mermer, njoj se mogu poveriti. Mislim da bih poludeo da nije nje."
<BR>&nbsp;&nbsp;&nbsp;&nbsp;&nbsp;Nagnuo se napred u mekanoj, staroj stolici, boreći se da usredsredi svoje ustalasane misli. "Hteo sam da kažem, da taj čovek, iako je dobar, ili bar ima potencijal da bude dobar, nema vere u bogove; svejedno, moraću ga navesti da prizna da je prisluškivao, da bih ga onda putem ispovedanja mogao osloboditi krivice. To će, svakako, ići teško, ali ja sam ovu materiju ispitao sa svih strana, Rože, i nisam našao nikakav način da izbegnem svoju dužnost."
<BR>&nbsp;&nbsp;&nbsp;&nbsp;&nbsp;"Da, Patera."
<BR>&nbsp;&nbsp;&nbsp;&nbsp;&nbsp;"Ne mislim na večeras. Bio sam daleko prezauzet večeras, a i ovog popodneva. Video sam... nešto o čemu ti ne mogu pričati, na žalost. Ali razmišljam o tom čoveku i o problemu koji on predstavlja, još od trenutka kad sam ušao ovde. Podsetila me je ta plava stvar na pticanovom krilu."
<BR>&nbsp;&nbsp;&nbsp;&nbsp;&nbsp;"Ja sam se pitao šta je to, Patera."
<BR>&nbsp;&nbsp;&nbsp;&nbsp;&nbsp;"To se valjda zove udlaga." Svila baci pogled na časovnik. "Tvoji otac i mati biće izvan sebe od brige."
<BR>&nbsp;&nbsp;&nbsp;&nbsp;&nbsp;Rog odmahnu glavom. "Drugi klinci su im rekli kuda sam otišao, Patera. Rekao sam im da kažu."
<BR>&nbsp;&nbsp;&nbsp;&nbsp;&nbsp;"Sfikse mi, nadam se da je tako." Svila se nagnuo napred, privukao povređenu nogu, srozao čarapu i odmotao oblogu sličnu koži divokoze. "Jesi li ikad video nešto ovako, Rože?"
<BR>&nbsp;&nbsp;&nbsp;&nbsp;&nbsp;"Štavljena koža, Patera?"
<BR>&nbsp;&nbsp;&nbsp;&nbsp;&nbsp;"Mnogo više od toga." Svila mu dobaci ovojnicu. "Zamolio bih te da mi nešto pomogneš. Ritni ovu stvar jako, da udari u zid."
<BR>&nbsp;&nbsp;&nbsp;&nbsp;&nbsp;Rog se zablenuo.
<BR>&nbsp;&nbsp;&nbsp;&nbsp;&nbsp;"Ako se bojiš da ćeš slomiti nešto, baci je nekoliko puta na pod. Ne ovde gde je tepih, mislim da to ne bi valjalo. Nego tamo, na gole daske. Jako, rekoh."
<BR>&nbsp;&nbsp;&nbsp;&nbsp;&nbsp;Rog to učini i vrati ovojnicu Svili. "Postaje vruća."
<BR>&nbsp;&nbsp;&nbsp;&nbsp;&nbsp;"Da, to sam i očekivao." Svila je opet namota oko bolnog skočnog zgloba i osmehnu se zadovoljno: stezala se. "Vidiš, to nije samo parče štavljene kože, mada je sasvim moguće da ova njena spoljašnjost, koju vidimo, jeste štavljena koža. Unutra postoji neki mehanizam, nešto tanko poput zlatnog lavirinta u kartici. Da bi se taj mehanizam podstakao da proradi, mora mu se dodati energija. Kad se umiri, počinje vraćati jedan deo te energije u obliku toplote. Ostatak, u obliku zvuka, tako mi je rečeno. Stvara buku koju mi ne možemo čuti, valjda zato što je odveć tiha ili su tonovi odveć visoki. Čuješ li je sad?"
<BR>&nbsp;&nbsp;&nbsp;&nbsp;&nbsp;Rog odmahnu glavom.
<BR>&nbsp;&nbsp;&nbsp;&nbsp;&nbsp;"Ni ja, mada sam u vreme Patere Štuke čuo izvesne zvuke koje on nije - na primer, škriputanje šarki na baštenskim vratima, dok ih nisam podmazao."
<BR>&nbsp;&nbsp;&nbsp;&nbsp;&nbsp;Svila se opustio, umiren omotnicom i mekoćom stolice. "Pretpostavljam da su ove divne omotnice proizvedene u Svitku kratkog sunca, kao i stakla i Sveti prozori, i mnoge druge stvari koje imamo ali ih ne možemo zameniti novima."
<BR>&nbsp;&nbsp;&nbsp;&nbsp;&nbsp;"Imali su naučnike, tamo, Patera. Tako kaže Mejtera Ruža."
<BR>&nbsp;&nbsp;&nbsp;&nbsp;&nbsp;Oreb graknu: "Dral dobar."
<BR>&nbsp;&nbsp;&nbsp;&nbsp;&nbsp;Svila se nasmeja. "Je l' te on naučio da tako pričaš dok ti je lečio krilo, ti smejurijo jedna od ptice? Pa dobro, i doktor Ždral je nekakav naučnik, valjda; zna bar medicinu, dakle više je naučno osposobljen nego većina nas. On mi je ovo dao na zajam, ali kroz nekoliko dana moram vratiti."
<BR>&nbsp;&nbsp;&nbsp;&nbsp;&nbsp;"Takva stvar sigurno vredi dvadeset ili trideset karata, Patera."
<BR>&nbsp;&nbsp;&nbsp;&nbsp;&nbsp;"Više. Znaš li Njorku? To je jedan krupan čovek koji scildanima dolazi na prinošenje žrtve."
<BR>&nbsp;&nbsp;&nbsp;&nbsp;&nbsp;"Mislim da ga znam, Patera."
<BR>&nbsp;&nbsp;&nbsp;&nbsp;&nbsp;"Velika donja vilica, široka ramena, ušat, ima kaput i čizme."
<BR>&nbsp;&nbsp;&nbsp;&nbsp;&nbsp;"Nisam nikad razgovarao s njim, ne poznajem ga u tom smislu, ali mislim da znam ko je, Patera." Rog zastade; njegovo zgodno mlado lice bilo je ozbiljno. "Za njega svi kažu da je gadne naravi, hoće da udari svakoga ko mu se ispreči. Udario je Češljinog tatu."
<BR>&nbsp;&nbsp;&nbsp;&nbsp;&nbsp;Svila je izvadio brojanice i počeo rasejano propuštati jednu po jednu perlu kroz prste. "Žao mi je što to čujem. Nastojaću da razgovaram s njim o tome."
<BR>&nbsp;&nbsp;&nbsp;&nbsp;&nbsp;"Bolje je da se ti kloniš njega, Patera."
<BR>&nbsp;&nbsp;&nbsp;&nbsp;&nbsp;Svila odmahnu glavom. "To ne mogu, Rože. Ne, ako nameravam da izvršim svoju dužnost. Štaviše, Njorka je upravo ona vrsta osobe sa kojom moram imati posla. Ne verujem da bi čak i Izvanaš... Uostalom, za to je prekasno. Htedoh ti reći da sam pokazao tom Njorki ovaj omotač za nogu, i da je on nagovestio da to vredi mnogo veću svotu. To, međutim, nije bitno. Da li si se ikad zapitao zašto je tako mnogo znanja ostavljeno u Svitku kratkog sunca?"
<BR>&nbsp;&nbsp;&nbsp;&nbsp;&nbsp;"Pretpostavljam da oni koji su znali te stvari nisu došli u naš Svitak, Patera."
<BR>&nbsp;&nbsp;&nbsp;&nbsp;&nbsp;"Očito nisu. Ili ako jesu, svakako se nisu nastanili ovde, u Vironu. Međutim, oni su znali mnoge stvari koje bi nama bile veoma dragocene; s druge strane, sigurno bi došli da im je Pes dao takvo uputstvo."
<BR>&nbsp;&nbsp;&nbsp;&nbsp;&nbsp;"Letači znaju kako se leti, Patera, a mi ne znamo. Videli smo jednoga juče, pamtiš? Odmah posle utakmice. Bio je prilično nisko. To bih ja voleo znati. Kako da letim kao oni, kao ptice."
<BR>
<BR>&nbsp;&nbsp;&nbsp;&nbsp;&nbsp;"Ne leti!" saopšti Oreb.
<BR>&nbsp;&nbsp;&nbsp;&nbsp;&nbsp;Svila je posmatrao nekoliko trenutaka ispražnjeni krst koji mu je visio sa brojanica, a onda je ispustio brojanice u krilo. "Večeras su me upoznali sa jednim starijim čovekom koji ima zaista neobičnu veštačku nogu, Rože. Morao je kupiti pet polomljenih ili istrošenih da bi sastavio tu jednu, ali zato sad ima nogu kakvu je neki od prvih doseljenika mogao imati - nogu kakva je mogla biti kupljena u Kratkosunčanom Svitku. Kad mi ju je pokazao, pomislio sam kako bi divno bilo kad bismo mogli proizvesti takve stvari za Mejteru Ružu i Mejteru Mermer, kao i za sve prosjake koji su slepi ili sakati. Bilo bi, naravno, čudesno i leteti. Ja sam oduvek želeo da letim, a možda je reč o jednoj istoj tajni. Kad bismo mogli praviti onakve predivne noge za sve ljude kojima su potrebne, možda bismo pravili i prekrasna krila za svakog ko ih želi."
<BR>&nbsp;&nbsp;&nbsp;&nbsp;&nbsp;"To bi bilo odlično, Patera."
<BR>&nbsp;&nbsp;&nbsp;&nbsp;&nbsp;"Možda će tako i biti. Možda će tako i biti, Rože. Ako su ljudi u Svitku kratkog sunca mogli naučiti sebe da rade takve stvari..." Svila se strese, zevnu, a onda, pomažući se Krvovim štapom, ustade. "Pa, hvala ti što si navratio. Bilo je zadovoljstvo razgovarati s tobom, ali sad bih morao na spavanje."
<BR>&nbsp;&nbsp;&nbsp;&nbsp;&nbsp;"Pa trebalo je da ja... Mejtera je rekla..."
<BR>&nbsp;&nbsp;&nbsp;&nbsp;&nbsp;"Ah, da." Svila ostavi brojanice po strani. "Trebalo je da te kaznim. Ili da ti očitam pridiku, ili već tako nešto. Šta si to uradio što je toliko naljutilo Mejteru Ružu?"
<BR>&nbsp;&nbsp;&nbsp;&nbsp;&nbsp;Rog proguta knedlu. "Samo sam pokušavao da govorim kao ti, Patera. Kao u mantejonu. To čak nije ni bilo danas, a ja obećavam da se više neće desiti."
<BR>&nbsp;&nbsp;&nbsp;&nbsp;&nbsp;"Naravno." Svila se opet udobno smestio u stolicu. "Međutim, bilo je danas, Rože. Ili je, bar, danas bio jedan od takvih dana. Čuo sam te pre nego što sam otvorio vrata. Zapravo sam i seo na stepenike i slušao te minut-dva. Oponašao si me tako dobro, da sam pomislio da je to stvarno moj glas; bilo je kao da čujem sebe samoga. Vrlo si dobar u tome."
<BR>&nbsp;&nbsp;&nbsp;&nbsp;&nbsp;"Do-bar mali", zagrakta Oreb. "Ne bije."
<BR>&nbsp;&nbsp;&nbsp;&nbsp;&nbsp;"Neću", reče Svila pticanu, koji se otisnu kroz vazduh i slete njemu u krilo, skoči odatle na rukonaslon stolice, pa njemu na rame.
<BR>&nbsp;&nbsp;&nbsp;&nbsp;&nbsp;"Mejtera Ruža nas ponekad udari, Patera."
<BR>&nbsp;&nbsp;&nbsp;&nbsp;&nbsp;"Da, znam. To je vrlo hrabro od nje, ali nisam nimalo ubeđen da je i mudro. Da te čujemo ponovo, Rože. Napolju, na stepeniku, nisam čuo sve što si govorio."
<BR>&nbsp;&nbsp;&nbsp;&nbsp;&nbsp;Rog poče nešto gunđati; Svila se nasmeja. "Ne čujem te ni sad. Pa, valjda ja ne zvučim tako. Kad sam za ambionom, čujem odjek mog njakanja kako se odbija od zidova."
<BR>&nbsp;&nbsp;&nbsp;&nbsp;&nbsp;"Ne, Patera."
<BR>&nbsp;&nbsp;&nbsp;&nbsp;&nbsp;"Onda govori ponovo, isto kao što bih ja. Neću se ljutiti, obećavam."
<BR>&nbsp;&nbsp;&nbsp;&nbsp;&nbsp;"Ja sam samo... znaš. Kao ono što ti govoriš."
<BR>&nbsp;&nbsp;&nbsp;&nbsp;&nbsp;"Ne kaže?" upita Oreb.
<BR>&nbsp;&nbsp;&nbsp;&nbsp;&nbsp;Svila nije obratio pažnju na njega. "Fino. Daj da čujem. Došao si da bismo o ovome razgovarali. Siguran sam da će poslužiti kao divna korektiva za mene. Bojim se da imam sklonost da se zalećem u stvari koje su iznad mojih moći."
<BR>&nbsp;&nbsp;&nbsp;&nbsp;&nbsp;Rog odmahnu glavom i zagleda se u tepih.
<BR>&nbsp;&nbsp;&nbsp;&nbsp;&nbsp;"Ma, hajde! Kakve to stvari ja govorim?"
<BR>&nbsp;&nbsp;&nbsp;&nbsp;&nbsp;"Da uvek treba živeti sa bogovima, kao što i ti činiš kad god si zadovoljan ovim životom koji su ti dali. Razmišljati ko je mudar, pa postupati kao on."
<BR>&nbsp;&nbsp;&nbsp;&nbsp;&nbsp;"To je dobro rečeno, Rože, ali nisi zvučao ni najmanje nalik na mene. Ja bih hteo svoj glas da čujem, kao maločas na stepeniku. Zar nećeš?"
<BR>&nbsp;&nbsp;&nbsp;&nbsp;&nbsp;"Onda bih morao da ustanem, Patera."
<BR>&nbsp;&nbsp;&nbsp;&nbsp;&nbsp;"Pa ustani, dobro."
<BR>&nbsp;&nbsp;&nbsp;&nbsp;&nbsp;"Ali da me ne gledaš. Važi?"
<BR>&nbsp;&nbsp;&nbsp;&nbsp;&nbsp;Svila sklopi oči.
<BR>&nbsp;&nbsp;&nbsp;&nbsp;&nbsp;Sledećih pola minuta, ili duže, vladala je tišina. I kroz sklopljene kapke Svila je video da svetlost u prostoriji slabi; sve slabije je radila svetiljka (najbolja u ovoj zgradi) iza njegove stolice. To mu je bilo dobrodošlo. Njegova desna podlaktica, koju je kljunom razderala beloglava ptičurina prošle noći, sad mu je davala osećaj da je vrela i natečena; bio je toliko umoran da ga je celo telo bolelo.
<BR>&nbsp;&nbsp;&nbsp;&nbsp;&nbsp;"Živite sa bogovima", reče njegov sopstveni glas, "a sa bogovima živi onaj koji im neprestano pokazuje da je njegov duh zadovoljan onim što mu je dodeljeno i voljan da posluša bogove u svemu - a taj duh smo dobili od Pesa, da nam bude zaštitnik i vođa, da bude najbolji deo naš; da duh čoveku bude razum i razumevanje. Živite u ovom životu onako kako želite i u sledećem. Ali ako vam neki ljudi to ne daju..."
<BR>&nbsp;&nbsp;&nbsp;&nbsp;&nbsp;Svila stade na nešto klizavo, što mu se izmače ispod stopala; i pade na pločnik od crvenih cigala, trgnuvši se.
<BR>&nbsp;&nbsp;&nbsp;&nbsp;&nbsp;"...kad kažu 'mudrost', misle samo na veliku mudrost, kao, na primer, mudrost Prvog govornika ili Savetnika. To, samo po sebi, nije mudro. Kad biste mogli, evo, danas razgovarati sa nekim Savetnikom ili sa Njegovom Svesnošću, obojica bi vam rekla da mudrost može biti i mala, po meri i najmanjeg deteta ovde, a takođe može biti velika. Šta je mudro dete? To je ono dete koje traži mudre učitelje i onda ih čuje."
<BR>&nbsp;&nbsp;&nbsp;&nbsp;&nbsp;Svila otvori oči. "Ono prvo što si rekao bilo je iz Spisa, Rože. Da li si to znao?"
<BR>&nbsp;&nbsp;&nbsp;&nbsp;&nbsp;"Nisam, Patera. To sam samo čuo od tebe."
<BR>&nbsp;&nbsp;&nbsp;&nbsp;&nbsp;"A ja sam navodio. Dobro je što taj odlomak znaš napamet, iako si ga zapamtio samo da bi se podsmevao meni. Sedi. Govorio si o mudrosti. Pa, dobro, nema sumnje da sam ja mogao izlupetati sve te gluposti, ali ti zaslužuješ da naučiš nešto bolje. Ko su mudri ljudi, Rože? Da li si stvarno razmišljao o tome? Ako nisi, razmisli sad. Ko su oni?"
<BR>&nbsp;&nbsp;&nbsp;&nbsp;&nbsp;"Pa... ti si, Patera."
<BR>&nbsp;&nbsp;&nbsp;&nbsp;&nbsp;"Ne!" Svila ustade tako naglo, da ptican zakrešta. Ode energičnim koracima do prozora, stade tamo i zagleda se, kroz rešetke, u brazde od točkova duboko urezane u Ulicu sunca, brazde sada crne pod poplavom avetinjske nebeske svetlosti. "Ne, ja nisam mudar, Rože. Ili sam, možda, bio mudar samo u jednom trenutku - u jednom jedinom času, u celom svom životu."
<BR>&nbsp;&nbsp;&nbsp;&nbsp;&nbsp;Dohramao je preko sobe do Rogove stolice i čučnuo ispred njega, oslanjajući se jednim kolenom na tepih. "Dozvoli mi da ti kažem koliko sam nerazuman bio. Znaš li u šta sam verovao kad sam bio tvojih godina? Da nije važno ništa osim misli, ništa osim mudrosti. Dobar si u igrama, Rože. Možeš ti i potrčati, i skočiti, i penjati se. Takav sam i ja bio, i sve to sam mogao, ali sam prema tim sposobnostima osećao samo prezir. Zašto se hvaliti penjanjem, kad se majmuni penju mnogo, mnogo bolje? Bio sam, međutim, sposoban da razmišljam bolje nego majmun, štaviše bolje nego iko u mom odeljenju." Osmehnuo se gorko, odmahnuo glavom. "Eto, na taj način sam ja razmišljao! Ponosio sam se glupostima."
<BR>&nbsp;&nbsp;&nbsp;&nbsp;&nbsp;"Zar razmišljanje nije dobra stvar, Patera?"
<BR>&nbsp;&nbsp;&nbsp;&nbsp;&nbsp;Svila ustade. "Samo kad razmišljamo ispravno. Dela su, vidiš, ona svrha do koje misli treba da dovedu. Jedina svrha misli jeste delanje. Inače čemu misao? Ako ne delamo, misao je bezvredna. Ako ne možemo delati, beskorisna."
<BR>&nbsp;&nbsp;&nbsp;&nbsp;&nbsp;Vratio se do stolice, ali nije seo. "Koliko puta si me čuo da govorim o prosvetljenju, Rože? Dvadeset ili trideset puta, sigurno, a tvoje pamćeje je veoma dobro. Reci mi šta sam govorio."
<BR>&nbsp;&nbsp;&nbsp;&nbsp;&nbsp;Rog snuždeno pogleda Oreba, kao da od njega očekuje neko uputstvo, ali ptican samo nakrivi glavu na jednu stranu i poče se vrpoljiti na Svilinom ramenu kao da ga živo zanima šta Rog ima da kaže. Najzad uspe da izgovori: "To... to je mudrost koju neki bog, u izvesnom smislu reči, sipa u vas. To ne dolazi ni iz jedne knjige, niti iz ma čega drugog. I... i..."
<BR>&nbsp;&nbsp;&nbsp;&nbsp;&nbsp;"Možda bi bolje išlo mojim glasom", predloži Svila. "Ustani opet i pokušaj. Neću gledati ako te to čini nervoznim."
<BR>&nbsp;&nbsp;&nbsp;&nbsp;&nbsp;Rog ustade, podiže glavu, prevrte oči ka plafonu, povuče uglove usana nadole. "Božansko prosvetljenje znači da znaš bez razmišljanja, a to nije zato što je razmišljanje loše, nego zato što je prosvetljenje bolje. Prosvetljeni učestvuje u razmišljanju tog boga."
<BR>&nbsp;&nbsp;&nbsp;&nbsp;&nbsp;Nastavio je svojim normalnim glasom: "To je najpribližnije što ja mogu, Patera, bez dodatnog vremena za prisećanje."
<BR>&nbsp;&nbsp;&nbsp;&nbsp;&nbsp;"Tvoj izbor reči mogao bi se poboljšati", reče Svila, dobro odmeravajući reči, "ali intonacija ti je izvrsna, a moje govorne manirizme pohvatao si gotovo savršeno. A što je mnogo, mnogo važnije, ništa od onoga što si rekao nije netačno. Ali kome stigne prosvetljenje, Rože? Ko bude prosvetljen?"
<BR>&nbsp;&nbsp;&nbsp;&nbsp;&nbsp;"Ljudi koji su se dugo trudili da žive dobrim životom. Ponekad im se desi prosvetljenje."
<BR>&nbsp;&nbsp;&nbsp;&nbsp;&nbsp;"Ne uvek?"
<BR>&nbsp;&nbsp;&nbsp;&nbsp;&nbsp;"Ne, Patera. Ne uvek."
<BR>&nbsp;&nbsp;&nbsp;&nbsp;&nbsp;"Da li bi mi verovao, Rože - da li bi mi poverovao sasvim, bez rezerve - ako bih ti rekao da sam prosvetljen? Da ili ne."
<BR>&nbsp;&nbsp;&nbsp;&nbsp;&nbsp;"Da, Patera. Ako bi ti to rekao."
<BR>&nbsp;&nbsp;&nbsp;&nbsp;&nbsp;"Da mi se prosvetljenje dogodilo juče?"
<BR>&nbsp;&nbsp;&nbsp;&nbsp;&nbsp;Oreb tiho zazvižda.
<BR>&nbsp;&nbsp;&nbsp;&nbsp;&nbsp;"Da, Patera."
<BR>&nbsp;&nbsp;&nbsp;&nbsp;&nbsp;Svila klimnu glavom, na način kao da to upućuje pretežno samome sebi. "Prosvetljen bejah, uistinu, Rože, ali ne mojom zaslugom. Htedoh reći da si ti bio sa mnom, ali to ne bi bilo istina. Ne u suštini."
<BR>&nbsp;&nbsp;&nbsp;&nbsp;&nbsp;"Je li to bilo pre mantejona, Patera? Juče si govorio da želiš prineti jednu žrtvu privatno. Je l' zbog toga?"
<BR>&nbsp;&nbsp;&nbsp;&nbsp;&nbsp;"Da. Ali nisam prineo, i možda nikad neću..."
<BR>&nbsp;&nbsp;&nbsp;&nbsp;&nbsp;"Ne seče!"
<BR>&nbsp;&nbsp;&nbsp;&nbsp;&nbsp;"Ako bude, to nećeš biti ti", reče Svila Orebu. "Verovatno uopšte neće biti živa životinja, mada ću sutra morati da prinesem na žrtvu mnogo živih životinja, a prvo da ih kupim, dabome."
<BR>&nbsp;&nbsp;&nbsp;&nbsp;&nbsp;"Bimac ti-can?"
<BR>&nbsp;&nbsp;&nbsp;&nbsp;&nbsp;"Jesi, zaista si moj kućni ljubimac." Svila podiže Krvov štap sa glavom lavice na visinu ramena; Oreb tamo preskoči i poče okretati glavu sasvim nalevo i sasvim nadesno, da bi i jednim i drugim okom dobro osmatrao Svilu.
<BR>&nbsp;&nbsp;&nbsp;&nbsp;&nbsp;Rog reče: "Nije mi dao da ga dirnem, Patera."
<BR>&nbsp;&nbsp;&nbsp;&nbsp;&nbsp;"Nije bilo razloga da ga dodiruješ, a nije te ni poznavao. Sve životinje mrze dodir neznanca. Jesi li ikad gajio pticu?"
<BR>&nbsp;&nbsp;&nbsp;&nbsp;&nbsp;"Nisam, Patera. Imao sam jednu kuju, ali je crkla."
<BR>&nbsp;&nbsp;&nbsp;&nbsp;&nbsp;"Nadao sam se da ću dobiti neke savete. Ne bih voleo da ovaj Oreb crkne - mada zamišljam da su noćni vrani izdržljiva stvorenja. Pruži šačni zglob."
<BR>&nbsp;&nbsp;&nbsp;&nbsp;&nbsp;Rog to učini, a Oreb naskoči na taj deo njegove ispružene ruke. "Do-bar mali!"
<BR>&nbsp;&nbsp;&nbsp;&nbsp;&nbsp;"Samo, ne bih pokušavao da ga držim", reče Svila. "Prepusti da on drži tebe. Ti kao dete sigurno nisi imao mnogo igračaka, Rože."
<BR>&nbsp;&nbsp;&nbsp;&nbsp;&nbsp;"Ne mnogo. Bili smo..." Odjednom se nasmeši. "Imao sam jednu, koju je moj deda napravio. Bio je to drveni čovek sa plavim kaputom. Ali na kanapima, pa kad vučeš kanape kako treba, on ide i klanja se."
<BR>&nbsp;&nbsp;&nbsp;&nbsp;&nbsp;"Da!" Svili sevnuše oči, a vrh štapa sa lavičinom glavom bupnu po podu. "Upravo na tu vrstu igračke mislim. Mogu li ti ispričati o jednoj mojoj igrački? Možda ćeš pomisliti da sam odlutao s teme, ali uveravam te da neću odlutati."
<BR>&nbsp;&nbsp;&nbsp;&nbsp;&nbsp;"Samo kaži, Patera."
<BR>&nbsp;&nbsp;&nbsp;&nbsp;&nbsp;"Jedan plesač i jedna plesačica, vrlo tačno obojeni. Igrali su na jednoj maloj pozornici; kad navijem igračku, začuje se i muzika. Ta mala žena je plesala baš graciozno, a njen čovečuljak prevrtao se preko glave, vrteo i izvodio svakojake vragolije. Bile su tri melodije - pomeranjem jedne poluge mogao si izabrati koju želiš - i ja sam se time igrao satima, pevao sam pesme uz njih, koje sam sam izmislio, zamišljao sam šta bi on mogao da govori njoj, a šta ona njemu. Bojim se da su to većinom bile koještarije."
<BR>&nbsp;&nbsp;&nbsp;&nbsp;&nbsp;"Razumem, Pateras."
<BR>&nbsp;&nbsp;&nbsp;&nbsp;&nbsp;"Moja majka je umrla tokom moje poslednje godine u sholi, Rože. Možda sam ti to već rekao. Bubao sam za jedan ispit, ali me je Prelat pozvao ponovo u svoje odaje i rekao mi da posle prinošenja poslednje žrtve za nju treba da odem kući i iznesem sve stvari koje su lično moje. Naša kuća - i imanje, ali ono se uglavnom sastojalo od te kuće - pripala je Udruženju u vlasništvo, razumeš. O tome se potpiše sporazum, prilikom upisa u sholu."
<BR>&nbsp;&nbsp;&nbsp;&nbsp;&nbsp;"Ja-dan Svila."
<BR>&nbsp;&nbsp;&nbsp;&nbsp;&nbsp;On se osmehnu pticanu. "Možda sam jadan, ali u to vreme nisam tako mislio. Bio sam ožalošćen zbog smrti moje majke, ali ne verujem da sam u ma kom trenutku sažaljevao samoga sebe. Imao sam knjige, prijatelje, dovoljno hrane. Ali, evo gde stvarno odlutah sa teme.
<BR>&nbsp;&nbsp;&nbsp;&nbsp;&nbsp;Da joj se hitno vratim: u zadnjem delu mog ormana pronašao sam tu igračku. Već šest godina sam proveo, do tog trenutka, u sholi, a i nekoliko godina pre toga nisam video tu igračku nijednom. I sad se odjednom pojavila! Navio sam je, i plesači su zaplesali još jednom, muzika zasvirala tačno kao kad sam bio mali dečak. Melodija je bila 'Prva romansa', pamtim je i sad, i mislim da je nikad neću zaboraviti."
<BR>&nbsp;&nbsp;&nbsp;&nbsp;&nbsp;Rog se nakašlja. "Kopriva i ja, mi ponekad pričamo o tome. Znaš, kako će izgledati kad budemo stariji."
<BR>&nbsp;&nbsp;&nbsp;&nbsp;&nbsp;"Bez 'mi'", ispravi ga Svila rasejano. "Dovoljno je reći 'Kopriva i ja', ne treba posle toga i 'mi'. Ali dobro je što pričate, Rože. To vam je vrlo dobro, a postaćete stariji začas, mnogo pre nego što zamišljate. Moliću se za vas oboje.
<BR>&nbsp;&nbsp;&nbsp;&nbsp;&nbsp;"Ali htedoh reći da sam tad zaplakao. Nisam plakao na njenoj sahrani, čak ni kad su spuštali kovčeg u zemlju. Ali jesam tada, zato što mi se učinilo da za plesače nije prošlo nimalo vremena. Da oni ne mogu znati da je čovek koji ih sad navija onaj isti dečko koji ih je navio prošli put, dok je žena koja ih je kupila u Ulici časovnika sada mrtva. Pratiš li ovo što govorim, Rože?"
<BR>&nbsp;&nbsp;&nbsp;&nbsp;&nbsp;"Mislim da pratim, Patera."
<BR>&nbsp;&nbsp;&nbsp;&nbsp;&nbsp;"Prosvetljenje tako deluje na celi Svitak. Vreme stane za sve druge. Za tebe se otvori nešto drugo, jedno paravreme u kome ti bog nešto govori. Bog koji se obratio meni bio je Izvanaš. Ne verujem da sam u palestri mnogo govorio o njemu, ali ubuduće hoću. Reče mi Mejtera Nana danas po podne jednu misao, koja me od tada ne napušta. Rekla je da se on razlikuje od svih drugih bogova, jer oni se jedan sa drugim savetuju u Glavnom procesoru, a Izvanaš razmišlja zasebno, tako da niko ne zna šta se u njegovom umu odigrava. Mejtera Nana, Metvica naša, veoma je ponizna, ali i mudra. Moram paziti da zbog prvog ne previđam drugo."
<BR>&nbsp;&nbsp;&nbsp;&nbsp;&nbsp;"Dob-ra mala!"
<BR>&nbsp;&nbsp;&nbsp;&nbsp;&nbsp;"Da, ona ima veliku dobrotu, skromnost i čistotu."
<BR>&nbsp;&nbsp;&nbsp;&nbsp;&nbsp;Rog reče: "Patera, o prosvetljenju. Tvome, hoću reći. Da li zbog toga neki pišu da ćeš ti postati kalde?"
<BR>&nbsp;&nbsp;&nbsp;&nbsp;&nbsp;Svila pucnu prstima. "Drago mi je što si to pomenuo - nameravao sam da te pitam o tome. Znao sam da sam zaboravio nešto. Neko je kredom napisao 'Svilu za kaldea' na jednom zidu; video sam to kad sam se vraćao kući. Jesi li ti to učinio?"
<BR>&nbsp;&nbsp;&nbsp;&nbsp;&nbsp;Rog odmahnu glavom.
<BR>&nbsp;&nbsp;&nbsp;&nbsp;&nbsp;"Ili neko drugi od naših dečaka?"
<BR>&nbsp;&nbsp;&nbsp;&nbsp;&nbsp;"Mislim da nije niko od nas, Patera. Napisano je na dva mesta. Na onoj prčvarnici i u Šeširdžijskoj, na zgradi gde stanuje Gosej-šljiva. Pogledao sam oba natpisa, prilično su visoko. Ja bih mogao tako nešto napisati bez stajanja na ma čemu, i Skakavac bi mogao, ali on kaže da nije."
<BR>&nbsp;&nbsp;&nbsp;&nbsp;&nbsp;Svila klimnu glavom, samome sebi. "U tom slučaju, mislim da si u pravu, Rože. Pišu zato što sam prosvetljen. Naime, zato što sam nekome pričao o tome, pa su neki čuli. Rekao sam već nekolicini osoba, pa evo i tebi, a možda nije trebalo."
<BR>&nbsp;&nbsp;&nbsp;&nbsp;&nbsp;"Kako je izgledalo, Patera? Osim što je, kao što kažeš, sve stalo?"
<BR>&nbsp;&nbsp;&nbsp;&nbsp;&nbsp;Tokom sledećih nekoliko otkucaja časovnika na ploči iznad malenog kamina, Svila je sedeo ćutke, razmišljajući o tom iskustvu, koje se dosad već toliko puta - stotinu puta - tumbalo po njegovom umu, da je postalo kao rečni oblutak, izglačano, ali i neprovidno. Onda reče: "U tom trenu shvatio sam sve što će mi ikad biti stvarno potrebno da znam. Netačno je, zapravo, da kažem da je to bio tren, jer dešavalo se izvan vremena. Ali ja, Rože", osmehnuo se, "ja sam unutar vremena, kao i ti. I nalazim da mi je potrebno vreme da shvatim sve što mi je rečeno u tom trenu koji nije bio tren. Treba vremena da ja to upijem u sebe. Jesam li jasan?"
<BR>&nbsp;&nbsp;&nbsp;&nbsp;&nbsp;Rog klimnu glavom, oklevajući. "Mislim da jesi, Patera."
<BR>&nbsp;&nbsp;&nbsp;&nbsp;&nbsp;"To će možda biti dovoljno dobro." Svila opet zastade, odlutao u misli. "Saznao sam između ostalog i to, da bi trebalo da postanem učitelj. Izvanaš želi da ja postignem samo jednu stvar - da spasem naš mantejon. Ali da to uradim u svojstvu učitelja.
<BR>&nbsp;&nbsp;&nbsp;&nbsp;&nbsp;"Postoje mnoga zanimanja, Rože, a od svih njih je najuzvišenije: čisto obožavanje. Ta nije moje; moje je da budem nastavnik, a nastavnik mora i da dela, a ne samo da razmišlja. Onaj starac koga sam upoznao večeras, taj sa čudesnom nogom, takođe je nastavnik; pa ipak, sav je od akcije, silno delatan, i to u tim godinama, pa još sa samo jednom nogom. Njegov predmet je: mačevanje. Ili mačevalaštvo. Šta misliš, zašto je on takav? Sav od akcije?"
<BR>&nbsp;&nbsp;&nbsp;&nbsp;&nbsp;Rogove oči su sijale. "Ne znam, Patera. Zašto?"
<BR>&nbsp;&nbsp;&nbsp;&nbsp;&nbsp;"Zato što borba mačevima, a pogotovo azofima, ne daje nimalo vremena za filozofiranje; dakle, biti sav od akcije, to je sastavni deo onoga što on, kao nastavnik, treba da prenese na svoje učenike. Sad slušaj pažljivo. On je razmislio o tome. Razumeš? Iako mačevanje mora biti čisto delanje, poučavanje drugih ljudi kako da se mačuju zahteva i razmišljanje. Stari mora da razmisli ne samo o svom predmetu, nego i o najboljim nastavnim metodima."
<BR>&nbsp;&nbsp;&nbsp;&nbsp;&nbsp;Rog klimnu glavom. "Mislim da razumem, Patera."
<BR>&nbsp;&nbsp;&nbsp;&nbsp;&nbsp;"Na isti način, Rože, ti moraš razmišljati o mogućnosti da oponašaš mene. Ne samo 'kako' nego i 'šta oponašati'. I kada. Sad idi kući."
<BR>&nbsp;&nbsp;&nbsp;&nbsp;&nbsp;Oreb mahnu krilima. "Mu-dar čo-vek!"
<BR>&nbsp;&nbsp;&nbsp;&nbsp;&nbsp;"Hvala. Idi, Rože. Ako Oreb hoće s tobom, zadrži ga."
<BR>&nbsp;&nbsp;&nbsp;&nbsp;&nbsp;"Patera?"
<BR>&nbsp;&nbsp;&nbsp;&nbsp;&nbsp;Svila ustade istovremeno sa Rogom. "Da? Šta je?"
<BR>&nbsp;&nbsp;&nbsp;&nbsp;&nbsp;"Hoćeš li studirati mačevalaštvo?"
<BR>&nbsp;&nbsp;&nbsp;&nbsp;&nbsp;Svila je nekoliko trenutaka razmatrao kako da odgovori. "Neke stvari je važnije učiti nego borbu mačem, Rože. Na primer, protiv koga da se borimo. Zatim, kako čuvati tajne. Ne može se nikad imati poverenja u onoga koji zadržava u diskreciji samo one stvari za koje mu je izričito kazano da ih ne otkriva. To svakako razumeš."
<BR>&nbsp;&nbsp;&nbsp;&nbsp;&nbsp;"Da, Patera."
<BR>&nbsp;&nbsp;&nbsp;&nbsp;&nbsp;"Osim toga, od svakog dobrog nastavnika može se naučiti i više nego što je sadržina samog njegovog nastavnog predmeta. Reci ocu i majci da te ovako dugo nisam zadržao da bih te kaznio, nego nepažnjom mojom, za koju se izvinjavam."
<BR>&nbsp;&nbsp;&nbsp;&nbsp;&nbsp;"Ne ide!" Lepršajući pomamno, Oreb napola slete, a napola pade sa Rogovog ramena na visoki naslon tapacirane stolice."Tica tu!"
<BR>&nbsp;&nbsp;&nbsp;&nbsp;&nbsp;Rogova ruka već je bila na kvaki. "Reći ću im da smo samo razgovarali, Patera. Reći ću da si me poučavao o Izvanašu i mnogim drugim stvarima. To će biti istina."
<BR>&nbsp;&nbsp;&nbsp;&nbsp;&nbsp;Oreb zagrakta: "Dra-vo! Dravo mali!"
<BR>&nbsp;&nbsp;&nbsp;&nbsp;&nbsp;"Nerazumna ptičurino jedna", reče Svila čim su se vrata zatvorila za Rogom. "Šta li si ti naučio iz svega ovoga? Možda nekoliko novih reči koje ćeš upotrebljavati pogrešno."
<BR>&nbsp;&nbsp;&nbsp;&nbsp;&nbsp;"Boga namo!"
<BR>&nbsp;&nbsp;&nbsp;&nbsp;&nbsp;"Šta boga? Znamo? Onamo? Mnogo si mi ti pametan." Svila odmota ovojnicu, iako je još bila mlaka. Ošinu njome nekoliko puta po klupi, pa je omota sada oko podlaktice, preko zavoja.
<BR>&nbsp;&nbsp;&nbsp;&nbsp;&nbsp;"Čo-vek bog. Moj bog."
<BR>&nbsp;&nbsp;&nbsp;&nbsp;&nbsp;"Aaah, zaćuti", reče mu Svila umorno.
<BR>
<BR>&nbsp;&nbsp;&nbsp;&nbsp;&nbsp;Ugurao je ruku u staklo, a tamo ju je Kipris ljubila. Usnama ledenim poput smrti, ali on je u prvi mah prihvatao takvu smrt rado. Postepeno se počeo plašiti, pa i boriti da izvuče ruku, ali je Kipris nije puštala. Povikao je nešto Rogu, ali nikakav zvuk nije izišao iz njegovih usta. Ova trpezarija i kuhinja u crkvenoj stambenoj zgradi pripada Orhideji, ali u tome ničeg čudnog nema; divlji vetar jauče u dimnjaku. On se priseti da je Njorka predskazao takav vetar i pokuša da dozove u pamćenje i šta je Njorka rekao da će se dalje dešavati, kad taj vetar počne da duva.
<BR>&nbsp;&nbsp;&nbsp;&nbsp;&nbsp;Ne ispuštajući njegovu ruku, boginja se zavrtela oko sebe, dignutih ruku; na sebi je imala pripijenu haljinu od tečnosti. Bio je oštro svestan oblina njenih butina, dvojnih polulopti njenih kukova. Dok je on tako zurio, Krvov orkestar je svirao 'Prvu romansu' a Kipris se preobrazila u Zumbulu (ostajući i Kipris, istovremeno), lepšu nego ikad. On se ritao i prevrtao, ali njegova šaka čvrsto je držala njenu i nije se dala otrgnuti.
<BR>
<BR>&nbsp;&nbsp;&nbsp;&nbsp;&nbsp;Probudio se grabeći vazduh. Svetiljke su bile ugašene. U sasvim slaboj nebeskoj svetlosti koja je dopirala kroz zavesu na prozoru, vide Oreba kako iskače u noć i odleće, mašući krilima. Uz njegov krevet stajala je Gljiva, naga u mraku, kosturno tanka; on jako zažmuri i pogleda ponovo; ona se rasplinula u izmaglicu i nestala.
<BR>&nbsp;&nbsp;&nbsp;&nbsp;&nbsp;Protrljao je oči.
<BR>&nbsp;&nbsp;&nbsp;&nbsp;&nbsp;Mlak vetar stvarno je ječao, kao u snu, poigravao se njegovim dronjavim, izbledelim zavesama. Omotnica na njegovoj ruci: takođe izbledela, štaviše bela od mraza koji se sada, na dodir, topi. On je odmota i ošinu njome nekoliko puta po vlažnom čaršavu, a onda je namota oko nožnog zgloba koji je opet boleo. Reče sebi da nije trebalo da se penje uz stepenice bez omotnice na nozi. Šta će mu reći doktor Ždral kad to čuje?
<BR>&nbsp;&nbsp;&nbsp;&nbsp;&nbsp;Šibanje je pobudilo, u svetiljkama, avetinjski sjaj, dovoljan da Svila razazna kazaljke užurbanog, malog časovnika pokraj njegovog triptihona. Bila je već prošla ponoć.
<BR>&nbsp;&nbsp;&nbsp;&nbsp;&nbsp;Ustao je iz kreveta i povukao jedno pokretno, klizno prozorsko okno nadole. Tek onda shvati da nije mogao videti Orebovo odletanje - Oreb ima iščašeno krilo.
<BR>&nbsp;&nbsp;&nbsp;&nbsp;&nbsp;Siđe dole i nađe Oreba koji je zavirivao u razne kutove i kutiće kuhinje, ne bi li našao nešto za jelo. Izvuče i dade mu poslednju krišku hleba i napuni pticanov vrč čistom vodom.
<BR>&nbsp;&nbsp;&nbsp;&nbsp;&nbsp;"Meso?" reče Oreb, nagnu glavu na jednu stranu i klepnu kljunom.
<BR>&nbsp;&nbsp;&nbsp;&nbsp;&nbsp;"Moraćeš ga sam naći, ako ga želiš", reče mu Svila. "Ja ga nemam." Razmislivši malo, on dodade: "Možda ću sutra kupiti malo, ako je Mejtera unovčila Orhidejin platni nalog, ili ako to ja budem lično postigao. Ili bar jednu ribu, živu, koju bih mogao držati u kadi za kupanje dok ne pojedemo sve što pretekne sa žrtvovanja, a potom podeliti sa Mejterom Ružom. I Mejterom Nanom, dakako. Zar ne bi voleo finu, svežu ribu, Orebe?"
<BR>&nbsp;&nbsp;&nbsp;&nbsp;&nbsp;"Voli ribu!"
<BR>&nbsp;&nbsp;&nbsp;&nbsp;&nbsp;"U redu, videću šta mogu učiniti. Ali sad moraš govoriti istinu. Inače, nema ribe. Jesi li bio u mojoj spavaćoj sobi maločas?"
<BR>&nbsp;&nbsp;&nbsp;&nbsp;&nbsp;"Ne krade!"
<BR>&nbsp;&nbsp;&nbsp;&nbsp;&nbsp;"Nisam ni rekao da kradeš", objasni mu Svila strpljivo. "Jesi li bio tamo?"
<BR>&nbsp;&nbsp;&nbsp;&nbsp;&nbsp;"De?"
<BR>&nbsp;&nbsp;&nbsp;&nbsp;&nbsp;"Tamo gore." Svila pokaza prstom. "Znam da si bio. Probudio sam se i video te."
<BR>&nbsp;&nbsp;&nbsp;&nbsp;&nbsp;"Ne, ne!"
<BR>&nbsp;&nbsp;&nbsp;&nbsp;&nbsp;"Naravno da si bio, Orebe. Video sam te, ja lično. Gledao sam kako izlećeš kroz prozor."
<BR>&nbsp;&nbsp;&nbsp;&nbsp;&nbsp;"Ne leti!"
<BR>&nbsp;&nbsp;&nbsp;&nbsp;&nbsp;"Neću te kazniti. Naprosto želim da znam jednu stvar. Sad me slušaj pažljivo. Kad si bio na spratu, da li si video jednu ženu? Ili devojku? Jednu mršavu, mladu, nagu, u mojoj spavaćoj sobi?"
<BR>&nbsp;&nbsp;&nbsp;&nbsp;&nbsp;"Ne leti", ponovi ptican tvrdoglavo. "Boli! Kri-lo."
<BR>&nbsp;&nbsp;&nbsp;&nbsp;&nbsp;Svila provuče prste kroz kamaru slamnate kose. "Dobro, boli te krilo, ne možeš leteti. Prihvatiću to. Da li si bio, ili nisi bio, na spratu?"
<BR>&nbsp;&nbsp;&nbsp;&nbsp;&nbsp;"Ne krade." Oreb opet klepnu praznim kljunom.
<BR>&nbsp;&nbsp;&nbsp;&nbsp;&nbsp;"Dobro, nisi ni krao. To takođe podrazumevam."
<BR>&nbsp;&nbsp;&nbsp;&nbsp;&nbsp;"Ribe gla-ve?"
<BR>&nbsp;&nbsp;&nbsp;&nbsp;&nbsp;Svila odustade od svake opreznosti. "Dobro, dobro, riblje glave, nekoliko velikih, obećavam."
<BR>&nbsp;&nbsp;&nbsp;&nbsp;&nbsp;Oreb naskoči na prozorski prag. "Ne vidi."
<BR>&nbsp;&nbsp;&nbsp;&nbsp;&nbsp;"Pogledaj me, molim te. Jesi li je video?"
<BR>&nbsp;&nbsp;&nbsp;&nbsp;&nbsp;"Ne vidi."
<BR>&nbsp;&nbsp;&nbsp;&nbsp;&nbsp;"Nešto te je uplašilo", reče Svila, razmišljajući glasno. "Možda samo moje buđenje. Možda si se plašio da ću te kazniti što si se muvao po mojoj spavaćoj sobi. Je l' zato?"
<BR>&nbsp;&nbsp;&nbsp;&nbsp;&nbsp;"Ne, ne!"
<BR>&nbsp;&nbsp;&nbsp;&nbsp;&nbsp;"Ovaj prozor je tačno ispod onog. Mislio sam da si odleteo, ali zapravo sam samo video tvoj skok kroz prozor, dole prema kupinama. U tom skoku, lako si mogao napraviti zaokret i uleteti nazad u zgradu, ovde, u kuhinju. Je li to ono što se desilo?"
<BR>&nbsp;&nbsp;&nbsp;&nbsp;&nbsp;"Ne ska-če!"
<BR>&nbsp;&nbsp;&nbsp;&nbsp;&nbsp;"Ne skačeš? Nisi skočio. Ne verujem ti, zato što..." Svila zastade. Čuo je, vrlo slabo, škriputanje kreveta Patere Štuke; osetio ubod krivice što je probudio starca, koji uvek radi tako naporno, a spava tako malo i loše - iako je nedavno on, Svila, sanjao (samo sanjao, reče on sebi čvrsto) da je Štuka umro, baš kao što je sanjao da mu je Zumbula poljubila ruku, i da je razgovarao sa Kipris u onoj staroj, žutoj kući u Ulici lampiona; sa Gospom Kipris, boginjom ljubavi, boginjom lakih žena.
<BR>&nbsp;&nbsp;&nbsp;&nbsp;&nbsp;Zahvaćen sumnjom, on ode do pumpe za vodu i poče potezati dugačku ručku dole-gore sve dok bistra, ledena voda ne pokulja u lavabo, zatvoren čepom. Pljuskao je oznojeno lice, dugo i uporno; kvasio je i polivao vodom neurednu kosu; najzad je, u ovako vreloj noći, počeo drhtati od zime.
<BR>&nbsp;&nbsp;&nbsp;&nbsp;&nbsp;"Patera Štuka je umro", reče noćnom vranu, koji saosećajno nakrivi glavu na jednu stranu.
<BR>&nbsp;&nbsp;&nbsp;&nbsp;&nbsp;Napunio je kotlić vodom, stavio ga na peć i potpalio vatru, trošeći za to sasvim neumerenu količinu otpadnog papira; uskoro su plamenovi lizali bokove kotlića, a Svila je sedeo u onoj rasklimanoj, drvenoj stolici, gde je uvek sedeo dok je jeo. Uperio je prst ka Orebu. "Patera Štuka nas je napustio proletos; od tad je prošla maltene godina dana. Ja lično sam obavljao sve obrede na sahrani, a njegov grob nas je koštao, čak i bez nadgrobnog kamena, više nego što smo mogli, zajedničkim naporima, sakupiti. Znači, ono što sam čuo gore bio je vetar ili nešto tako. Pacovi, može biti. Jesam li jasan?"
<BR>&nbsp;&nbsp;&nbsp;&nbsp;&nbsp;"Jede sad?"
<BR>&nbsp;&nbsp;&nbsp;&nbsp;&nbsp;"Ne." Svila odmahnu glavom. "Nije ostalo ništa osim malo čaja i jedne vrlo male grudve šećera. Nameravam da skuvam sebi čaj, i da ga popijem i da se vratim na spavanje. Preporučujem ti da i ti zaspiš, ako možeš."
<BR>&nbsp;&nbsp;&nbsp;&nbsp;&nbsp;Iznad Sviline glave (svakako iznad ove kuhinje/trpezarije; u to je bio siguran) stari krevet Patere Štuke opet zaškripa.
<BR>&nbsp;&nbsp;&nbsp;&nbsp;&nbsp;On ustade. Zumbulin igličar sa zlatnim intarzijama bio mu je još u džepu; te večeri, pre ulaska u stambenu zgradu, napunio ga je iglicama iz onog zamotuljka koji je Njorka za njega kupio. Povuče zatvarač jednom, da bi bio siguran da je jedna iglica u cevi, spremna za ispaljivanje; pomače kočnicu nadole. Priđe stepeništu i pozva: "Gljivo? Jesi li to ti?"
<BR>&nbsp;&nbsp;&nbsp;&nbsp;&nbsp;Odgovora nije bilo.
<BR>&nbsp;&nbsp;&nbsp;&nbsp;&nbsp;"Ako jesi, pokrij se nečim. Evo, dolazim gore, da razgovaramo."
<BR>&nbsp;&nbsp;&nbsp;&nbsp;&nbsp;Prvi korak, i odmah bol u zglobu iznad desnog stopala. Svila požele Krvov štap za hodanje, ali taj je ostao gore, naslonjen na uzglavlje njegovog kreveta.
<BR>&nbsp;&nbsp;&nbsp;&nbsp;&nbsp;Drugi korak, i pod iznad njega zaškriputa. Svila savlada još tri stepenika, pa zastade da bi oslušnuo. Noćni vetar je i sad uzdisao oko zgrade i cvileo u odžaku, kao u njegovom snu. Sigurno zbog tog vetra ovo staro zdanje škripne, povremeno; zato je on - nerazuman, kao što jeste - pomislio da je čuo kako postelja starog augura škripi, cijuče, prilagođava svoje stare poluge i kaiševe pokretima starčevog tela, možda Paterinom pridizanju u sedeći položaj radi jedne kratke molitve ili radi gledanja kroz prazne, otvorene prozore pre novog leganja na leđa ili na stranu.
<BR>&nbsp;&nbsp;&nbsp;&nbsp;&nbsp;Jedna su se vrata tiho zatvorila gore. Njegova, sigurno - vrata njegove spavaće sobe. Nije obratio nimalo pažnje na njih dok je žurno navlačio pantalone i silazio u prizemlje da traži Oreba. U ovoj stambenoj zgradi, sva vrata će se njihati tamo i amo, ako ih ne zatvoriš čvrsto, kvakom; otvaraće se i opet zatvarati, u zidovima koji više nisu sasvim ravni i uspravni; to su napukla, stara vrata, u izvijenim ragastovima koji, možda, ni na dan kad su ugrađeni nisu bili sasvim pravougaoni, a sada svakako ne.
<BR>&nbsp;&nbsp;&nbsp;&nbsp;&nbsp;Prst mu se polako savijao oko okidača pištolja; on se priseti jednog Njorkinog upozorenja, ispruži taj prst i prisloni ga na zaštitni okvir oko okidača. Pokazao je Njorki azof; do krajnosti nesmotren postupak, jer azof vredi hiljade karata. Njorka je provaljivao i u veće i bolje zaštićene građevine nego što je ova, i to kad god je poželeo. Evo, sad je Njorka došao po azof ili nahuškao nekog svog saučesnika da dođe; primetio je da su svetiljke u kuhinji uključene, pa je u tome ulučio svoju priliku.
<BR>&nbsp;&nbsp;&nbsp;&nbsp;&nbsp;"Njorka? Ja sam, Patera Svila."
<BR>&nbsp;&nbsp;&nbsp;&nbsp;&nbsp;Nikakav mu glas ne odgovori.
<BR>&nbsp;&nbsp;&nbsp;&nbsp;&nbsp;"Imam igličar, ali ne bih želeo da budem prisiljen da pucam. I neću, ako digneš ruke iznad glave i ne pružiš nikakav otpor. A neću te ni predati Gardi."
<BR>&nbsp;&nbsp;&nbsp;&nbsp;&nbsp;Njegov glas je energizovao svetiljku, samo jednu, iznad odmorišta; ali i ta jedna je samo čkiljila. Preostalo je još deset stepenika, i Svila se polako popeo uz njih, usporen ne samo bolom nego i strahom, i dok se peo, ugledao je prvo noge, u crno obučene, u vratima njegove spavaće sobe, pa donji rub crne mantije, i najzad osmehnuto lice starog augura.
<BR>&nbsp;&nbsp;&nbsp;&nbsp;&nbsp;Patera Štuka mu mahnu, a onda se rasplinu u srebrnastu izmaglicu; njegova crna, poluloptasta kapa sa plavim rubom pade, meko, na neravne daske odmorišta.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
