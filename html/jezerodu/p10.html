<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. U SNOVIMA POPUT SMRTI
<P>&nbsp;&nbsp;&nbsp;&nbsp;&nbsp;"Patera Svila išao je ovim putem?" upita Njorka noćnog vrana koji mu je stajao na ramenu.
<BR>&nbsp;&nbsp;&nbsp;&nbsp;&nbsp;"Da, da!" Oreb je lepršao na način koji je pokazivao veliku hitnost. "Odavde! Do gore!"
<BR>&nbsp;&nbsp;&nbsp;&nbsp;&nbsp;"A, jaaa ne idem", reče im Šenila.
<BR>&nbsp;&nbsp;&nbsp;&nbsp;&nbsp;Jedna starica, koja je upravo tada prolazila pored prve od belih stena kojima je Hodočasnikov put bio obeležen, reče bojažljivo: "Draga moja, pa gotovo niko i ne ide gore posle mraka, a mrak samo što nije."
<BR>&nbsp;&nbsp;&nbsp;&nbsp;&nbsp;"Mrak do-bro", proglasi Oreb, sa nepokolebljivim uverenjem. "Dan loš. Spava."
<BR>&nbsp;&nbsp;&nbsp;&nbsp;&nbsp;Stara žena se nasmeja sitnim kikotom.
<BR>&nbsp;&nbsp;&nbsp;&nbsp;&nbsp;"Jedan naš prijatelj se popeo do svetilišta", objasni Njorka. "Nije se vratio."
<BR>&nbsp;&nbsp;&nbsp;&nbsp;&nbsp;"O-joj, joj."
<BR>&nbsp;&nbsp;&nbsp;&nbsp;&nbsp;Šenila upita: "Postoji li tamo gore nešto što jede ljude? Ova blesava ptica kaže da ga je svetilište pojelo."
<BR>&nbsp;&nbsp;&nbsp;&nbsp;&nbsp;Starica se nasmešila, a lice joj se razlomilo u hiljade veselih bora. "Nema toga, draga moja. Ali se može pasti. Skoro svake godine poneko padne."
<BR>&nbsp;&nbsp;&nbsp;&nbsp;&nbsp;"Jesi video?" uzviknu Šenila prodorno. "Pentraj se ti pola puta do zeznutog Hieraksa ako ti je volja. Ja se vraćam kod Orhideje."
<BR>&nbsp;&nbsp;&nbsp;&nbsp;&nbsp;Njorka je uhvati za zglavak ruke. Zavrtao joj je ruku sve dok nije pala na kolena.
<BR>
<BR>&nbsp;&nbsp;&nbsp;&nbsp;&nbsp;Svila je, obuzet strahopoštovanjem, zurio iznad sebe, u ogromne police sa redovima pregrada od sivog čelika. Približno polovina pregrada bila je prazna; u ostalima su bili vojnici. Svaki je ležao na leđima, ruku ispruženih uz telo, kao da spava ili kao da je mrtav.
<BR>&nbsp;&nbsp;&nbsp;&nbsp;&nbsp;"Kad je ovo zidano, bilo je ispod jezera", reče kaplar Hamerston Svili, tonom običnog razgovora. "Da ne bi niko mogao da prodre unutra jednostavnim kopanjem na dole, vidiš? A i da bi bilo teško dosetiti se gde je. Zatim, jedini pristup bio je kroz tunele, a tamo ima mesta gde bi dvadeset limenih moglo da zaustavi celu vojsku."
<BR>&nbsp;&nbsp;&nbsp;&nbsp;&nbsp;Svila rasejano klimnu glavom, i dalje opčinjen poleglom vojskom.
<BR>&nbsp;&nbsp;&nbsp;&nbsp;&nbsp;"Čovek bi pomislio da će voda procuriti unutra, ali nije. Ima iznad nas čvrste stene koliko hoćeš. Imamo i četiri velike pumpe da vratimo vodu gore ako procuri, ali tri od njih još nikad nisu morale da prorade. Bio sam prilično iznenađen kad sam se probudio i video da je voda otišla iza brda, ali i sad bi bio prilično gadan posao zauzeti ovo mesto. Ne bih voleo da budem jedan od njih."
<BR>&nbsp;&nbsp;&nbsp;&nbsp;&nbsp;"Spavao si ovde, kao ovi, sedamdeset pet godina?" upita ga Svila.
<BR>&nbsp;&nbsp;&nbsp;&nbsp;&nbsp;"Sedamdeset četiri, poslednji put. Ovi ovde su svi bili neko vreme budni, kao i ja, ali, ako ti se ide dalje, mogu ti pokazati i one koji se još nisu budili. Idemo."
<BR>&nbsp;&nbsp;&nbsp;&nbsp;&nbsp;Svila pođe za njim. "Sigurno ih ima na hiljade."
<BR>&nbsp;&nbsp;&nbsp;&nbsp;&nbsp;"Preostalo nas je oko sedam hiljada. Smišljen je sistem, vidiš, kad smo dolazili ovde sa Kratkog sunca i nastanjivali se, da svaki grad bude nezavistan. Pes je računao da ako neko bude dobio suviše prostora, pokušaće da preuzme vlast i nad Glavnim procesorom, a to je super-mozak koji se bavi astrogacijom i upravlja brodom."
<BR>&nbsp;&nbsp;&nbsp;&nbsp;&nbsp;Svila, donekle zbunjen, upita: "Misliš, celim svitkom?"
<BR>&nbsp;&nbsp;&nbsp;&nbsp;&nbsp;"Heh, pa da. Zove se 'Svitak'. Dakle, vidiš, uradili smo to - i prilično smo pametni bili, ako mene pitaš - da smo svakom gradu dali po jednu diviziju teške pešadije, dvanaest hiljada limenih. Za veliku ofanzivu, potrebni su ti oklop, vazduh, oklopna pešadija i sav taj krš. Ali za odbranu ti je dovoljna teška pešadija, u velikoj brojnosti. Razbiješ 'Svitak' na nekoliko stotina gradova, strpaš u svaki grad po jednu diviziju za odbranu, i ceo sistem bi trebalo da miruje, bez obzira na to šta nekom ludom kaldeu u nekom gradu padne na pamet. Evo već tri stotine godina to se dobro drži, i kao što rekoh, više od pola naših snaga je i sad spremno za dejstvo."
<BR>&nbsp;&nbsp;&nbsp;&nbsp;&nbsp;Svila je bio srećan što i sam može dati neko obaveštenje. "Viron više nema kaldea."
<BR>&nbsp;&nbsp;&nbsp;&nbsp;&nbsp;"Hm-da, da." Hamerston je zvučao kao da mu je nelagodno. "Čuo sam. Tu je prilično smuvana stvar, jer naša trajna naređenja kažu da kalde treba da nam komanduje. Major kaže da zasad moramo slušati taj Ajuntamiento, ali to se nikome, zapravo, ne sviđa mnogo. Tebi su trajna naređenja poznata, Patera?"
<BR>&nbsp;&nbsp;&nbsp;&nbsp;&nbsp;"Pa, ne baš." Svila je malo zaostao iza njega, da bi prebrojao ležajeve u jednom uspravnom redu: dvadeset redova, jedan iznad drugog. "Mislim da je Pesak rekao nešto o tome."
<BR>&nbsp;&nbsp;&nbsp;&nbsp;&nbsp;"Imate i vi vaša stalna naređenja", reče mu Hamerston. "Pazi ovo."
<BR>&nbsp;&nbsp;&nbsp;&nbsp;&nbsp;Sjurio je opaki levi kroše Svili u lice. Sviline ruke poleteše uvis da zaštite lice, ali ogromna čelična pesnica zaustavi se na jednu širinu prsta ispred njegovih ruku.
<BR>&nbsp;&nbsp;&nbsp;&nbsp;&nbsp;"Jesi li video? Tvoja stalna naređenja kažu da ruke moraju da štite tu tvoju kuckalicu gore, kao što naša kažu da moramo da štitimo Viron. Ti ne možeš svoja naređenja da promeniš niti da ih se otarasiš, mada bi možda neko drugi mogao da in poništi ili zameni ako bi ti preturao po glavi."
<BR>&nbsp;&nbsp;&nbsp;&nbsp;&nbsp;"Jedno od tih stalnih naređenja je i potreba ljudi da obožavaju", reče Svila lagano vojniku. "Čoveku je urođena neodoljiva želja da se zahvaljuje besmrtnim bogovima koji mu daju sve što ima, pa i život sam. Ti i tvoj narednik ste smatrali da je opravdano da omalovažavate naše prinošenje žrtava, a ja ću veoma rado priznati da su naši obredi žalosno nedovoljni. Ipak, oni zadovoljavaju, u znatnoj meri, tu potrebu koja bi inače ostala zanemarena; to je potreba društva kao celine, ali i mnogih jedinki."
<BR>&nbsp;&nbsp;&nbsp;&nbsp;&nbsp;Hamerston odmahnu glavom. "Meni je prilično teško da zamislim Pesa da zagriza mrtvog jarca, Patera."
<BR>&nbsp;&nbsp;&nbsp;&nbsp;&nbsp;"A da li ti je teško da zamisliš da njega čini srećnim, možda u sasvim maloj meri, taj neposredni dokaz da ga nismo zaboravili? Da mi - čak i narod u mom kvartu, koji je veoma siromašan - rado delimo sa njim ono malo hrane što imamo?"
<BR>&nbsp;&nbsp;&nbsp;&nbsp;&nbsp;"Ne, to mogu lako sagledati."
<BR>&nbsp;&nbsp;&nbsp;&nbsp;&nbsp;"Onda se nemamo oko čega raspravljati", reče mu Svila, "jer i ja to tako sagledavam, ne samo u vezi sa Pesom, nego i sa svim drugim bogovima; u vezi sa preostalih osmoro od Devetoro, i sa Izvanašem, i sa manjim božanstvima."
<BR>&nbsp;&nbsp;&nbsp;&nbsp;&nbsp;Hamerston je stao i okrenuo se da pogleda Svilu licem u lice; njegovo masivno telo maltene je sasvim zaprečilo prolaz između polica sa vojskom. "Znaš li ti šta ja mislim da sad, u stvari, radiš, Patera?"
<BR>&nbsp;&nbsp;&nbsp;&nbsp;&nbsp;Svila, koji je dovršio rečenicu pre nego što je stvarno shvatio smisao onoga što govori - naime, da Izvanaš ne spada u manja božanstva - sad pomisli da će svakako biti optužen za jeres. "Pojma nemam", promumla, ne znajući šta bi drugo mogao da kaže.
<BR>&nbsp;&nbsp;&nbsp;&nbsp;&nbsp;"Mislim da ti na meni uvežbavaš ono što ćeš reći višim vlastima da bi ih ubedio da te puste na slobodu. Možda i ne znaš da to radiš, ali to radiš. Rekao bih ja."
<BR>&nbsp;&nbsp;&nbsp;&nbsp;&nbsp;"Pa dobro, možda sam pokušavao da opravdam svoje postupke", reče Svila sa ogromnim osećanjem olakšanja, "ali to ne znači da su moje tvrdnje netačne, niti znači da su neiskrene."
<BR>&nbsp;&nbsp;&nbsp;&nbsp;&nbsp;"Valjda ne znači."
<BR>&nbsp;&nbsp;&nbsp;&nbsp;&nbsp;"A misliš li da će me oni pustiti?"
<BR>&nbsp;&nbsp;&nbsp;&nbsp;&nbsp;"Ne znam, Patera. Ne zna to ni Pesak." Hamerston zabaci glavu i široko se isceri. "Zato me i pušta da te ovako vodim u razgledanje, znaš? Kad bi bio siguran da će viša vlast da te pusti na slobodu, pustio bi te odmah on sam i ne bi ništa ni rekao. A kad bi bio siguran da će te oni zaključati, zaključao bi te on prvi, tako da bi ti sad sedeo u pomrčini u jednoj našoj sobici za to, s tim što bi možda dobio divnu bocu vode zato što mu se sviđaš. Ali ti si pričao nešto da moramo zvati tvog advokata, a Pesak nije siguran šta će major reći, pa te je zato pustio da se malo očistiš i da se prema tebi lepo postupa, ali da te ja ipak držim na oku."
<BR>&nbsp;&nbsp;&nbsp;&nbsp;&nbsp;"Dozvolio mi je i da zadržim moj igličar - tačnije rečeno, igličar koji sam dobio na pozajmicu od jednog dobrog prijatelja, što je bilo veoma ljubazno od njega." Svila je oklevao; kad je ponovo progovorio, to je bilo samo zato što je njegova savest tako zahtevala od njega. "Možda ne bi trebalo ovo da kažem, sine moj, ali nisi li ti meni pokazao već mnogo stvari koje bi svaki uhoda rado video? Ja nisam uhoda, nego sam građanin veran svom gradu, kao što već rekoh; pošto je tako, uznemirava me činjenica da je i neki uhoda mogao saznati sve ovo što sam ja saznao. Na primer, obaveštenje da naša vojska ima sedam hiljada boraca."
<BR>&nbsp;&nbsp;&nbsp;&nbsp;&nbsp;Hamerston se nasloni na jednu policu. "Ne pregrevaj se. Da sam ja toliko tupav, zar bih sad bio budan i obavljao stražarsku dužnost, šta misliš? Ja sam tebi samo dao obaveštenje da bi osvajanje ovog mesta bilo korozija božja. Neka uhode idu kući i govore svojim gazdama to. Baš briga Viron za takva obaveštenja. A ja ti nisam samo kazao nego i pokazao da Viron ima sedam hiljada limenih koje može pozvati pod zastavu ma kog dana u nedelji. Nijedan drugi grad u ovom delu 'Svitka' nema ni pola tog broja, koliko je nama poznato. Zato će im najbolje biti da ostave Viron na miru, a ako im Viron kaže 'pljunite ulje', da pljunu daleko."
<BR>&nbsp;&nbsp;&nbsp;&nbsp;&nbsp;"To znači da stvari koje si mi kazao ne donose nikakvu dalju opasnost po mene?"
<BR>&nbsp;&nbsp;&nbsp;&nbsp;&nbsp;"Nijednu kapljicu. Još si voljan da vidiš rezerve?"
<BR>&nbsp;&nbsp;&nbsp;&nbsp;&nbsp;"Svakako, ako si ti još voljan da mi ih pokažeš. Mogu li pitati zašto vas onda uopšte zabrinjava moguća pojava uhoda, ako vam ništa ne smeta da neko ko bi mogao biti uhoda - ponavljam da je to nisam - ide u obilazak ovog magacina?"
<BR>&nbsp;&nbsp;&nbsp;&nbsp;&nbsp;"Zato što ovo nije ono što uhode traže. Kad bi bilo, mi bismo ih lepo pustili da se prošetaju ovuda, a onda bismo ih poslali kući. Oni bi hteli da znaju gde se naša vlada zavukla."
<BR>&nbsp;&nbsp;&nbsp;&nbsp;&nbsp;Svila ga pogleda upitno. "Gde se Ajuntamiento sastaje?"
<BR>&nbsp;&nbsp;&nbsp;&nbsp;&nbsp;"Za sada, to, da."
<BR>&nbsp;&nbsp;&nbsp;&nbsp;&nbsp;"Meni se čini da bi vlada mogla otići samo na neko mesto koje je još jače branjeno nego ovo gde smo sad. A ako je tako, onda zašto bi se uhode uopšte i trudile?"
<BR>&nbsp;&nbsp;&nbsp;&nbsp;&nbsp;"Jeste bolje branjeno", reče mu Hamerston, "ali ne na isti način. Jer kad bi bilo na isti način branjeno, lako bi se moglo primetiti gde je. Patera, video si mene i video si mog narednika. Smatraš li da smo tvrdo meso?"
<BR>&nbsp;&nbsp;&nbsp;&nbsp;&nbsp;"Veoma."
<BR>&nbsp;&nbsp;&nbsp;&nbsp;&nbsp;Hamerston podiže svoju izuzetno upečatljivu pesnicu. "Misliš da bi mogao da me isprekantaš?"
<BR>&nbsp;&nbsp;&nbsp;&nbsp;&nbsp;"Naravno da ne bih mogao. Sasvim sam svestan da bi me ti mogao vrlo brzo ubiti, kad bi hteo."
<BR>&nbsp;&nbsp;&nbsp;&nbsp;&nbsp;"Možda poznaješ nekog biološkog koji bi me, po tvom mišljenju, mogao umlatiti?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Najopasniji biološki čovek koga poznajem jeste moj prijatelj Njorka. On je nešto višeg rasta od mene i mnogo jače građen. Takođe je iskusan borac; ali ti bi ga lako pobedio, siguran sam."
<BR>&nbsp;&nbsp;&nbsp;&nbsp;&nbsp;"U borbi pesnicama? Možeš se kladiti da bih. Prvim udarcem bih mu polomio vilicu. Nisi zaboravio ni ovo." Hamerston prstom pokaza blistavu ogrebotinu koju je Zumbulin igličar ostavio na njegovim prsima, koja su bila prekrivena kamuflažnim, naslikanim mrljama. "Međutim, šta ako bismo i on i ja imali po jedan pištolj sa debelom municijom?"
<BR>&nbsp;&nbsp;&nbsp;&nbsp;&nbsp;Svila se odluči da odgovori diplomatski. "Ne verujem da Njorka poseduje tako nešto."
<BR>&nbsp;&nbsp;&nbsp;&nbsp;&nbsp;"Pretpostavimo da mu Viron da jedan takav pištolj i kutiju municije."
<BR>&nbsp;&nbsp;&nbsp;&nbsp;&nbsp;"U tom slučaju, zamišljam da bi u znatnoj meri presudila sreća."
<BR>&nbsp;&nbsp;&nbsp;&nbsp;&nbsp;"Da li taj tvoj Njorka ima i mnogo drugih prijatelja, osim tebe, Patera?"
<BR>&nbsp;&nbsp;&nbsp;&nbsp;&nbsp;"Siguran sam da ima. Na primer, postoji čovek po imenu Gib - koji je, kad razmislim, čak i krupniji od Njorke. A i jedna od naših sibila je svakako Njorkina prijateljica."
<BR>&nbsp;&nbsp;&nbsp;&nbsp;&nbsp;"Nju ćemo ostaviti izvan ovoga. Pretpostavimo da ja moram da se borim protiv tebe i Njorke i tog drugog biološkog, Giba, i da sva trojica imate pištolje sa debelom municijom."
<BR>&nbsp;&nbsp;&nbsp;&nbsp;&nbsp;Još i sad nastojeći da ne uvredi hema, Svila reče: "Rekao bih da bi u tom slučaju svakojaki ishodi bili mogući."
<BR>&nbsp;&nbsp;&nbsp;&nbsp;&nbsp;Hamerston se uspravi i priđe korak bliže. Sad se nadnosio nad Svilu. "U pravu si. Možda bih ja ubio svu trojicu vas ili biste možda vi ubili mene i prošli bez ogrebotine. Ali šta bi, po tvom mišljenju, bilo najverovatnije? Kažem ti unapred da, ako sad slažeš, neću više biti ovako fini prema tebi kao dosad, i da bi bolje bilo da razmisliš pre nego što odgovoriš. Dakle, da čujemo! Trojica vas protiv mene jednoga, a svi imamo pištolje."
<BR>&nbsp;&nbsp;&nbsp;&nbsp;&nbsp;Svila slegnu ramenima. "Ako tako želiš. Ne znam mnogo o borilačkim veštinama, ali meni se čini da bi ti ubio jednoga ili dvojicu od nas, ali bi i sam bio ubijen - u tom procesu, da se tako izrazim."
<BR>&nbsp;&nbsp;&nbsp;&nbsp;&nbsp;Hamerston zabaci glavu u još jednom kezu. "Tebe nije lako uplašiti, a, Patera?"
<BR>&nbsp;&nbsp;&nbsp;&nbsp;&nbsp;"Naprotiv, ja sam vrlo bojažljiv čovek. Veoma sam se plašio dok sam to izgovarao - a plašim se i sad - ali to je bilo ono što si od mene zatražio: istina."
<BR>&nbsp;&nbsp;&nbsp;&nbsp;&nbsp;"Koliko ima bioloških u Vironu, Patera?"
<BR>&nbsp;&nbsp;&nbsp;&nbsp;&nbsp;"Ne znam." Svila zaćuta i pogladi se po obrazu. "Kakvo zanimljivo pitanje! Nikad nisam konkretno razmislio o tome."
<BR>&nbsp;&nbsp;&nbsp;&nbsp;&nbsp;"Pametan si čovek. To sam već video, a u gradu nisam bio već odavno. Koliko bi ti rekao da ima?"
<BR>&nbsp;&nbsp;&nbsp;&nbsp;&nbsp;Svila je nastavio da se trlja po obrazu. "U idealnom slučaju mi - hoću reći, Udruženje sveštenika - imamo po jedan mantejon na svakih pet hiljada stanovnika, a u ovim vremenima gotovo svi ti stanovnici su biološki ljudi. Ima ponegde i po koji hem, naravno, ali oni su verovatno manje od jedne dvadesetine stanovništva. Mislim da sada radi sto sedamnaest mantejona. Ta brojka je važila dok sam bio u sholi."
<BR>&nbsp;&nbsp;&nbsp;&nbsp;&nbsp;"Pet stotina pedeset pet hiljada sedam stotina pedeset", reče mu Hamerston.
<BR>&nbsp;&nbsp;&nbsp;&nbsp;&nbsp;"Ali stvarna razmera je znatno viša. Svakako iznad šest hiljada, možda osam ili devet hiljada po mantejonu."
<BR>&nbsp;&nbsp;&nbsp;&nbsp;&nbsp;"Dobro, hajde da kažemo da je šest hiljada bioloških", zaključi Hamerston, "pošto si ti, izgleda, prilično čvrsto ubeđen da je i više od toga. To je sedam stotina dve hiljade bioloških. Neka su pola od toga dečurlija, važi? A pola od preostale polovine neka su žene, koje će se boriti u tako malom broju da to neće bitnije uticati. Ostaje nam sto sedamdeset pet hiljada pet stotina muškaraca, od kojih su, pretpostavimo, polovina suviše bolesni ili stari ili skloni bežanju. Ostaje osamdeset sedam hiljada sedam stotina pedeset. Vidiš li na šta ciljam, Patera?"
<BR>&nbsp;&nbsp;&nbsp;&nbsp;&nbsp;Zbunjen poplavom brojki, Svila odmahnu glavom.
<BR>&nbsp;&nbsp;&nbsp;&nbsp;&nbsp;"Složili smo se da bih u borbi trojice protiv jednog ja verovatno poginuo. Dobro, a osamdeset sedam hiljada sedam stotina pedeset bioloških protiv tri hiljade pet stotina limenih, koliko po našem mišljenju ima Vik; to je jedan proizvoljno uzet grad, samo kao primer. To je približno dvadeset pet na jednoga."
<BR>&nbsp;&nbsp;&nbsp;&nbsp;&nbsp;"Mislim da počinjem da shvatam", reče Svila.
<BR>&nbsp;&nbsp;&nbsp;&nbsp;&nbsp;Hamerston mu uperi u lice prst debeo kao ćuskija. "To su svi koji bi bili sposobni za borbu. Ali ako uzmemo samo Gardu? Pet brigada?"
<BR>&nbsp;&nbsp;&nbsp;&nbsp;&nbsp;"Formiraju oni još jednu, novu", reče mu Svila. "Rezervnu, tako da će ih biti šest."
<BR>&nbsp;&nbsp;&nbsp;&nbsp;&nbsp;"Šest brigada, a u svakoj po četiri ili možda pet hiljada vojnika. Onda, šta će biti presudno ako uskoro izbije novi rat, Patera? Mi limanjaci ili volja Ajuntamientoa koji zapoveda Gardi i koji može, ako poželi, podeliti pištolje sa debelom municijom polovini biološke populacije?"
<BR>&nbsp;&nbsp;&nbsp;&nbsp;&nbsp;Svila, odlutao u misli, ne odgovori.
<BR>&nbsp;&nbsp;&nbsp;&nbsp;&nbsp;"Sad znaš, Patera, a znamo i mi. U ovim vremenima, mi smo samo elitni deo oružanih snaga, a svojevremeno smo bili cela predstava. Dođi ovamo, da ti pokažem zamene."
<BR>&nbsp;&nbsp;&nbsp;&nbsp;&nbsp;U zadnjem delu tog širokog i visokog arsenala, na policama najbližim zadnjem zidu, ležali su vojnici zamotani u prljave čaršave od polimera. Njihove ruke i noge bejahu umazane nekom smeđom tečnošću za očuvanje. Svila se, zadivljen, sagnu da osmotri najbližeg; poče duvati da ukloni prašinu i paučinu, a kad se to pokaza nedovoljnom, poče ih brisati rukavom.
<BR>&nbsp;&nbsp;&nbsp;&nbsp;&nbsp;"Jedna četa", proglasi Hamerston sa nemarnim ponosom, "i danas savršeno ista kao kad je sišla iz završne montaže."
<BR>&nbsp;&nbsp;&nbsp;&nbsp;&nbsp;"Ovaj nikad nije progovorio nijednu reč, niti... seo i pogledao oko sebe? Nijednom za poslednjih trista godina?"
<BR>&nbsp;&nbsp;&nbsp;&nbsp;&nbsp;"Pa i kudikamo duže. Nas su počeli da magacioniraju dvadesetak godina pre nego što smo ukrcani u brod."
<BR>&nbsp;&nbsp;&nbsp;&nbsp;&nbsp;Ovaj čovek je nastao približno u isto vreme kad i Mejtera Mermer, razmišljao je Svila - u isto vreme kad i Hamerston, zapravo. A sada je ona stara i pohabana i nije daleko od smrti, dok je Hamerston ostao mlad i jak, a ovaj u magacinu čak i nerođen.
<BR>&nbsp;&nbsp;&nbsp;&nbsp;&nbsp;"Mogli bismo mi njega probuditi ovoga trenutka", objasni Hamerston. "Treba mu samo vikati na uvo i lupati ga neko vreme po prsima. Ali nemoj to učiniti."
<BR>&nbsp;&nbsp;&nbsp;&nbsp;&nbsp;"Neću." Svila se uspravi. "To bi pokrenulo njegove mentalne procese?"
<BR>&nbsp;&nbsp;&nbsp;&nbsp;&nbsp;"Oni su već pokrenuti, Patera. To se moralo učiniti u završnoj montaži, da bi se obezbedilo da sve dejstvuje. Iz tog istog razloga ostavili su ih uključene. Ali na vrlo malom nivou rada, razumeš, tako da habanje delova praktično nije ni počelo. On je na neki način svestan da smo mi ovde. Sluša ovo što pričamo, ali mu to ne znači mnogo niti će razmišljati o onome što čuje. Dobro je to što bi se on sam probudio ako bi ovde došlo do neke kritične situacije, do požara, na primer; u tom slučaju, postupao bi prema svojim stalnim naređenjima."
<BR>&nbsp;&nbsp;&nbsp;&nbsp;&nbsp;"Postoji jedno pitanje koje bih veoma želeo da ti postavim, u vezi sa svim onim što si mi ispričao ranije", reče Svila. "Zapravo, nekoliko pitanja, i ja se veoma nadam da se nećeš naljutiti, iako ćeš možda smatrati da su neučtiva; ali, pre nego što ih postavim, dozvoli da pitam ovo: da li su svi vojnici koji na ovim policama spavaju u istom stanju kao ovaj jedan?"
<BR>&nbsp;&nbsp;&nbsp;&nbsp;&nbsp;"Ne baš." Hamerston je zazvučao kao da ga nešto muči; to je podsetilo Svilu na način kako je Hamerston, ranije, nezadovoljno govorio o Ajuntamientou. "Kad je neko bio duže budan, teže mu je da se isključi. Valjda je to zato što se mnogo veći broj elemenata pokrene. Shvataš o čemu govorim?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Mislim da te razumem."
<BR>&nbsp;&nbsp;&nbsp;&nbsp;&nbsp;"U početku ti se čini da si samo malo prilegao. Misliš da nešto nije u redu, da nećeš uopšte moći zaspati i da bi mogao baš i ustati. Nikako da se sasvim odlučiš da ustaneš, ali misliš tako. Onda kažeš sebi: pa dobro, pošto nemam ništa pametnije da radim, porazmisliću o najboljim stvarima koje su se dešavale, recimo o onome kad je Škriljac ugurao granatu natraške. To se nastavi tako, ali posle nekog vremena ne prisećaš se samo onoga što se stvarno dogodilo; štaviše, postaješ, možda, neko drugi." Hamerston načini jedan čudan, nedovršen pokret. "Ne mogu to stvarno objasniti."
<BR>&nbsp;&nbsp;&nbsp;&nbsp;&nbsp;"Naprotiv, objasnio si odlično, rekao bih ja."
<BR>&nbsp;&nbsp;&nbsp;&nbsp;&nbsp;"Osim toga, postaje sve mračnije. Još nešto sam ti hteo pokazati, Patera. Dođi, moramo poći malo dalje duž ovog zadnjeg zida da bismo to videli."
<BR>&nbsp;&nbsp;&nbsp;&nbsp;&nbsp;"Samo trenutak, molim te, sine moj." Svila podiže desnu nogu na najnižu poprečnu šipku police i odmota Ždralovu ovojnicu. "Mogu li, dok sređujem ovo, postaviti ona pitanja koja sam pomenuo?"
<BR>&nbsp;&nbsp;&nbsp;&nbsp;&nbsp;"Svakako. Pali."
<BR>&nbsp;&nbsp;&nbsp;&nbsp;&nbsp;"Pre nekog vremena, pomenuo si jednog majora koji će odlučiti da li ja treba da budem uhapšen. Pretpostavljam da je on najstariji po činu od svih budnih oficira?"
<BR>&nbsp;&nbsp;&nbsp;&nbsp;&nbsp;Hamerston klimnu glavom. "On je pravi komandant, mada njegova titula glasi 'Načelnik generalštaba'. Narednik, i ja, i svi mi ostali koji smo budni, zapravo smo samo obezbeđenje Generalštaba. Ali mi kažemo da smo Generalštab. To je naša navika u govoru, ništa više."
<BR>&nbsp;&nbsp;&nbsp;&nbsp;&nbsp;"Razumem. Moje pitanje glasi: zašto je ovaj major - major, dok si ti samo kaplar? Zašto je Pesak narednik? Meni se čini da biste svi vi, vojnici, trebalo da budete jednaki i osposobljeni da jedan drugog zamenjujete."
<BR>&nbsp;&nbsp;&nbsp;&nbsp;&nbsp;Hamerston ostade nepomičan i nem, tako dugo da Svili to postade neprijatno. "Izvinjavam se, sine moj. Bojao sam se da će moje reči zazvučati kao uvreda, mada mi nije bila namera da vređam, a ispalo je, evo, još gore nego što sam se pribojavao. Povlačim pitanje."
<BR>&nbsp;&nbsp;&nbsp;&nbsp;&nbsp;"Nije stvar u tome, Patera. Samo sam hteo da o svemu dobro razmislim pre nego što okinem neku reč. Jer to nije pitanje sa samo jednim odgovorom."
<BR>&nbsp;&nbsp;&nbsp;&nbsp;&nbsp;"Ja čak i ne tražim odgovor", uveravao ga je Svila. "Bilo je to dokono i nedobrodošlo pitanje, koje nije ni trebalo da postavim."
<BR>&nbsp;&nbsp;&nbsp;&nbsp;&nbsp;"Kao prvo, u pravu si. Sav osnovni hardver je manje-više isti, ali je softver različit. Ima mnogo stvari koje kaplar mora da zna, a koje su majoru nepotrebne, a i obratno je, valjda, istina. Jesi li ikad zapazio kako ja govorim? Ne baš isto kao ti, a? A obojica govorimo istim zeznutim jezikom, ako smem tako reći, Patera."
<BR>&nbsp;&nbsp;&nbsp;&nbsp;&nbsp;Svila pažljivo reče: "Nisam zapazio da je tvoj način govora u ma čemu čudan ili nastran, ali, kad već sam kažeš da je različit, verovatno si u pravu."
<BR>&nbsp;&nbsp;&nbsp;&nbsp;&nbsp;"Vidiš? Govorio si to kao viši oficir, a oni govore bolje nego redovi i kaplari, bolje nego i narednici. Upotrebljavaju veći broj reči, duže reči, i ništa nikad ne kažu onako jasno kako bi to kaplar rekao. Zbog čega je to tako? Da vidimo: počne opet neki rat, Pesak i ja krenemo i radimo određene stvari sa Gardom, sa redovima, kaplarima i narednicima, je li tako? Možemo im, na primer, pokazati gde da postave baz-topove, da bismo se svi zajedno borili protiv neprijatelja, a ne jedni protiv drugih. Da bi se to postiglo, moramo svi govoriti slično i razumeti jedni druge. Major će, međutim, morati da radi slične poslove, ali sa višim oficirima, pa će morati i da govori kao oni. On to već sad čini. Jesi li ti ikad pokušao da govoriš kao ja, Patera?"
<BR>&nbsp;&nbsp;&nbsp;&nbsp;&nbsp;Svila, postiđena lica, klimnu glavom. "Bojim se da je to bio moj žalosni neuspeh."
<BR>&nbsp;&nbsp;&nbsp;&nbsp;&nbsp;"Jeste. Pa, dobro, ni major ne ume da govori kao ja, a ni ja kao on. Da bismo to mogli, morali bismo imati ugrađen softver za oba ta načina govora. Međutim, u našim glavama nema dovoljno mesta za sve koještarije koje se na svetu čuju, je li tako? Imamo u glavi samo određen prostor, ograničen, kao i vi, nema mesta za dodavanje velike količine novog. Iz tog razloga, tamo, napolju, gde gvožđe leti, major ne bi bio tako dobar kaplar kao ja, a ja ne bih bio tako dobar major kao on."
<BR>&nbsp;&nbsp;&nbsp;&nbsp;&nbsp;Svila klimnu glavom. "Hvala ti. Sad mi više prija moj sopstveni način govora."
<BR>&nbsp;&nbsp;&nbsp;&nbsp;&nbsp;"Zbog čega je to tako?"
<BR>&nbsp;&nbsp;&nbsp;&nbsp;&nbsp;"Do sad me je mučila činjenica da narod u mom kvartu ne govori kao ja, i da ja ne uspevam govoriti kao taj narod. Sad, kad sam od tebe ovo čuo, uviđam da je tu sve u redu. Taj narod živi - ako se mogu tako izraziti - tamo gde gvožđe leti. Ne može sebi dozvoliti da uzaludno izgubi ma i jedan trenutak; nema potrebu da se upušta u apstraktno razmišljanje, ali ne sme dozvoliti ni pogrešno razumevanje izgovorenog. Ja sam, međutim, njihov delegat, njihov izaslanik koji zalazi u bogatije slojeve našeg društva, gde se živi ležernije, ali gde se daleko češće pojavljuje potreba za složenim i apstraktnim razmišljanjem, i gde kazne za pogrešno shvaćenu reč nisu ni izdaleka tako visoke. Zato ja govorim upravo onako kako moram govoriti da bih uspešno služio ljudima koje predstavljam."
<BR>&nbsp;&nbsp;&nbsp;&nbsp;&nbsp;Hamerston klimnu glavom. "Mislim da te razumem, Patera. A mislim i da si ti razumeo mene. Samo, postoje i druge stvari, na primer AI. To ti je poznato? Znaš šta znači?"
<BR>&nbsp;&nbsp;&nbsp;&nbsp;&nbsp;"Na žalost, tu skraćenicu nikad nisam čuo." Svila je tek sad ošinuo Ždralovom ovojnicom nekoliko puta po jednoj uspravnoj površini police; nogu je još jednom podigao na poprečnu šipku i omotao ovojnicu oko skočnog zgloba.
<BR>&nbsp;&nbsp;&nbsp;&nbsp;&nbsp;"To ti je fini način da se kaže: sposobnost učenja. Ja kad god nešto uradim, izvučem i pouke kako se to može raditi bolje. Pretpostavimo da ispalim metak na jednog od onih bogova. Ako ga promašim, izvući ću iz toga neke pouke. Ako ga pogodim, izvući ću i iz toga neke pouke. Zato moje gađanje postaje stalno sve bolje i zato neću traćiti municiju na mete koje bih samo ludom srećom mogao pogoditi. Vi činite isto?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Ne! Ne činite. Tu grešiš, Patera." Hamerston poče mahati krupnim, čeličnim kažiprstom Svili ispred lica. "Mnoga stvorenja ne uče. Uzmi, recimo, lebdelicu. Ona zna da ne sme suviše brzo leteti na jug, ali nikada ne nauči preko čega može, a preko čega ne može preleteti. Umesto nje, vozač to mora da uči. Ili uzmi, na primer, mačku. Jesi li ikad pokušao da naučiš mačku nečemu?"
<BR>&nbsp;&nbsp;&nbsp;&nbsp;&nbsp;"Pa, nisam", priznade Svila. "Ali imam - trebalo bi da kažem, imao sam - pticu koja je svakako odavala utisak da ume da uči. Bio je to mužjak koji je, na primer, naučio moje ime, a i svoje."
<BR>&nbsp;&nbsp;&nbsp;&nbsp;&nbsp;"Govorim baš o mačkama. Onomad, u našoj drugoj godini protiv Urbsa, našao sam jedno mače u jednoj rasturenoj seoskoj kući. Ženku. Čuvao sam je neko vreme, samo da bih imao nešto čemu mogu da kažem po koju reč i dam malo hrane. Bilo je to na neki način, ponekad, lepo."
<BR>&nbsp;&nbsp;&nbsp;&nbsp;&nbsp;"Znam vrlo tačno šta misliš, sine moj."
<BR>&nbsp;&nbsp;&nbsp;&nbsp;&nbsp;"E, vidiš, tog leta smo imali jedan veliki ubacni top na vrhu jednog brda, i dobro smo nanišanili, a kad je bitka počela, pucali smo nemaš pojma koliko brzo, a poručnik je stalno vikao na nas da ubrzamo. Dva ili tri puta se desilo da smo u vazduhu imali po osam ili čak devet granata odjednom. Jesi li ikad bio član posade ubacnog topa, Patera?"
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"Dobro, zamisli da tamo stoji jedan takav top, hladan, ti mu priđeš, otvoriš njegov zatvarač, uguraš jednu razornu i ispališ je. Onda opet otvoriš zatvarač, a čaura ispadne, znaš? Ali prilično vruća."
<BR>&nbsp;&nbsp;&nbsp;&nbsp;&nbsp;"Mogu zamisliti."
<BR>&nbsp;&nbsp;&nbsp;&nbsp;&nbsp;"Međutim, kad ti rokaš tako da u vazduhu bude po šest, sedam, osam granata istovremeno, zatvarač se tako ugreje da granati malo nedostaje pa da opali i sama od sebe, pre nego što povučeš okidač. Posle, kad prazna čaura ispada napolje, šta reći - uz nju možeš da vidiš u mraku.
<BR>&nbsp;&nbsp;&nbsp;&nbsp;&nbsp;"Dakle, mi smo rokali i rokali, i dovlačili sve novu i novu municiju, dodavali je i ispaljivali, dok na kraju nije malo nedostajalo da se i mi sami zapalimo, a desno od nas napravilo se celo brdo praznih čaura. Kad, doskakuće ta jadna mačkica i odluči da sedne na neko lepo mesto odakle nas može gledati. Pa - baš na čaure. A one na vrhu su tad, naravno, bile toliko vruće da si pomoću njih mogao da lemiš."
<BR>&nbsp;&nbsp;&nbsp;&nbsp;&nbsp;Svila saosećajno klimnu glavom.
<BR>&nbsp;&nbsp;&nbsp;&nbsp;&nbsp;"Dreknula je i odjurila odatle, i sledeća dva-tri dana je nisam video."
<BR>&nbsp;&nbsp;&nbsp;&nbsp;&nbsp;"Ali se kasnije ipak vratila?" Svilu je donekle obodrila implikacija da bi se i Oreb mogao vratiti.
<BR>&nbsp;&nbsp;&nbsp;&nbsp;&nbsp;"Jeste, ali više nije htela da priđe ni blizu nijednoj artiljerijskoj čauri. Ja sam joj pokazivao čaure i čak sam pritiskao njenu šapu ili nos na čauru da joj dokažem da je hladna kao kamen, ali to nije ni najmanje pomagalo. Jer ona je naučila da su čaure vruće, vidiš, Patera? Posle toga nije više mogla naučiti da postoje i hladne čaure, bez obzira na to koliko sam joj ja to jasno pokazivao. Nije imala AI. Postoje i neki ljudi koji su takvi. Ima ih mnogo."
<BR>&nbsp;&nbsp;&nbsp;&nbsp;&nbsp;Svila opet klimnu glavom. "Jedan teodidakt je napisao da pametni uče iz tuđih iskustava. Budale, rekao je on, uče samo iz sopstvenih iskustava, a velika masa ljudi ne uči uopšte. Time je, pretpostavljam, hteo reći da mase nemaju AI."
<BR>&nbsp;&nbsp;&nbsp;&nbsp;&nbsp;"To si tačno u metu, Patera. Ali ako je tako, onda što više iskustva neko ima, na toliko višem mestu ga hoćeš. Iz tog razloga je Pesak narednik, ja kaplar, a Škriljac redov. Rekao si da imaš dva-tri pitanja. Koje je drugo?"
<BR>&nbsp;&nbsp;&nbsp;&nbsp;&nbsp;"Pošto treba dosta da pešačimo, možda je bolje da krenemo odmah", predloži Svila. Pođoše rame uz rame, širokim prolazom između poslednjeg reda polica i zida. "Želeo sam da te pitam o metodima koje je Pes predvideo za očuvanje nezavisnosti gradova. Kad si mi opisivao kako je to uređeno, zvučalo je veoma trezveno; bio sam ubeđen da će dejstvovati tačno onako kako je Pes predvideo."
<BR>&nbsp;&nbsp;&nbsp;&nbsp;&nbsp;"I jeste", potvrdi Hamerston. "Rekao sam da je po mom mišljenju to veoma pametan sistem, a to i sada mislim."
<BR>&nbsp;&nbsp;&nbsp;&nbsp;&nbsp;"Ali smo posle pričali o suočenju vojnika kao što si ti sa trojicom bioloških koji imaju oružje jednako njegovom, zatim o Civilnoj gardi, i tako dalje. Palo mi je na um da aranžman koji si prikazao, ma koliko mudar bio u prošlosti, sada, po svoj prilici, ne može preovladati. Ako Vik ima tri hiljade pet stotina vojnika a naš grad sedam hiljada, naš grad je dva puta jači samo ako su vojnici jedini koji u ratu mogu biti od koristi. Ali ako će se boriti i deset ili dvadeset hiljada gardista - da i ne pominjem stotine hiljada običnih građana - zar onda nije moguće da Vik bude, sveukupno, jak kao Viron? Ili jači? Šta će biti od Pesovog sistema pod takvim okolnostima?"
<BR>&nbsp;&nbsp;&nbsp;&nbsp;&nbsp;Hamerston je klimnuo glavom. "To je nešto zbog čega se svi poprilično brinemo. Koliko ja shvatam, Pes je imao u vidu uglavnom prvih dvesta godina. Možda prvih dvesta pedeset. Mislim da je možda računao da ćemo za to vreme naučiti da živimo jedni sa drugima, ili da ćemo se poubijati do poslednjeg, što takođe nije glupa pretpostavka. Vidiš, Patera, bioloških u početku nije bilo ni približno toliko mnogo, niti su bili vešti u pravljenju stvari. Kad su se useljavali, gradovi su ih čekali sasvim spremni, ulice popločane, zgrade uglavnom od brodskog kamena. Uzgajanje hrane bilo je glavna stvar. Kad su počeli da proizvode, pravili su uglavnom alate i odeću, kao i cigle od blata da bi podigli nove zgrade tamo gde ih Pes nije izgradio, a gde je biološkima naknadno zatrebalo.
<BR>&nbsp;&nbsp;&nbsp;&nbsp;&nbsp;"Stani ovde, Patera, pa ću ti pokazati za koji minut nešto."
<BR>&nbsp;&nbsp;&nbsp;&nbsp;&nbsp;Hamerston se zaustavio pred širokim, dvokrilnim vratima; svoje masivno telo isprečio je baš na mestu gde su se levo i desno krilo sastavljali, očigledno da bi onemogućio Svili da vidi nešto na tom sastavku.
<BR>&nbsp;&nbsp;&nbsp;&nbsp;&nbsp;"Kao što rekoh, pre trista godina nije bilo toliko bioloških. Veliki deo posla obavljali su hemijski ljudi. Jednim delom mi, vojnici, ali glavninu posla ipak su radili hemi civili. Možda i poznaješ neke. Nemaju oklop, a softver im je drugačiji."
<BR>&nbsp;&nbsp;&nbsp;&nbsp;&nbsp;"Žao mi je što ti moram reći da su oni, većinom, nestali", reče Svila.
<BR>&nbsp;&nbsp;&nbsp;&nbsp;&nbsp;"Da, i meni se čini da je to jedan Pesov, ako mogu reći, promašaj. Ja i ženska hemkinja umeli bismo da proizvedemo mladog hema, znaš li ti to?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Svako od nas ima neizbrisivo učitanu polovinu planova za taj posao. Međutim, trebalo bi nam bar godinu dana rada, pa i to uz dosta sreće, a ako nemamo sreće, možda i dvadeset godina. Za razliku od toga, vi biološki možete da obavite glavni posao ma kog dana, u slobodnom vremenu."
<BR>&nbsp;&nbsp;&nbsp;&nbsp;&nbsp;"Veruj mi", reče mu Svila, "od sveg srca bih želeo da vi budete sličniji nama, a mi da budemo više nalik na vas. Nikad u životu iskreniji nisam bio."
<BR>&nbsp;&nbsp;&nbsp;&nbsp;&nbsp;"Hvala. Nego, vidi, posle nekog vremena biološki su se namnožili, a i alat je postao bolji, pretežno zbog toga što je bilo na raspolaganju još mnogo hema koji su ga pravili. Osim toga, ogroman broj pištolja sa debelom municijom ostao je u narodu, u onim gradovima koji su imali ratove, zato što su vojnici, pravi vlasnici tog oružja, izginuli. Zapravo, i nije tako teško napraviti pištolj sa debelom municijom. Za cev moraš imati čeličnu šipku, strug i bušilicu, i eto posla. Ali cev možeš napraviti i pomoću kompleta turpija i ručne bušilice, ako imaš dovoljno vremena."
<BR>&nbsp;&nbsp;&nbsp;&nbsp;&nbsp;Hamerston jednim pokretom ruke obuhvati čitav arsenal. "I eto gde smo sad. Ni izdaleka onako postojani kao nekad, ali sasvim spremni da svu krivicu bacimo na starog Pesa čim pretrpimo prvi poraz."
<BR>&nbsp;&nbsp;&nbsp;&nbsp;&nbsp;"Žalosno je to", reče Svila setno.
<BR>&nbsp;&nbsp;&nbsp;&nbsp;&nbsp;"Glavu gore, Patera. Upravo ovde gde stojimo nalazi se najbolja stvar koju jedan augur može na ovom mestu videti. Zato sam je i sačuvao za kraj, ili za blizinu kraja. Jesi li ikad čuo za takozvani Pesov pečat?"
<BR>&nbsp;&nbsp;&nbsp;&nbsp;&nbsp;Sviline oči se raširiše od zaprepašćenja. "Svakako. Pominje se u oproštaju.'Ispunjavajte moju volju, živite u miru, množite se i ne uznemiravajte moj pečat. Tako ćete izbeći moj gnev.'"
<BR>&nbsp;&nbsp;&nbsp;&nbsp;&nbsp;Hamerston zabaci glavu u još jednom vrlo širokom osmehu. "A jesi li ikad video Pesov pečat?"
<BR>&nbsp;&nbsp;&nbsp;&nbsp;&nbsp;"Pa, nisam. Pesov pečat je, koliko je meni poznato, uglavnom samo jedna metafora. Na primer, ako bih te ja ispovedio, sve što bi ti meni rekao bilo bi pod Pesovim pečatom, dakle ne bi se smelo nikad nikom trećem ispričati bez tvoje izričite dozvole."
<BR>&nbsp;&nbsp;&nbsp;&nbsp;&nbsp;"Dobro, a pogledaj ovo", reče Hamerston i zakorači u stranu.
<BR>&nbsp;&nbsp;&nbsp;&nbsp;&nbsp;Neka tamna, sintetička boja bila je širokim potezom razmazana po vratima, u visini ljudskog struka, poprečno preko linije spajanja levog i desnog krila. Svila se spusti na jedno koleno da pročita brojeve i slova utisnuta u sintetiku.
<BR>
<BR>&nbsp;&nbsp;&nbsp;&nbsp;&nbsp;5553 8783 4223 9700 34
<BR>&nbsp;&nbsp;&nbsp;&nbsp;&nbsp;2221 0401 1101 7276 56
<BR>&nbsp;&nbsp;&nbsp;&nbsp;&nbsp;ZAPEČAĆENO ZA MONARHA
<BR>
<BR>&nbsp;&nbsp;&nbsp;&nbsp;&nbsp;"Eto njega", reče Hamerston Svili. "Bio je tu još pre našeg ukrcavanja u brod. Kad god iko pomene Pesov pečat, pomenuo je, u stvari, ovo u šta sad gledaš. Nekad je tih Pesovih pečata bilo mnogo više."
<BR>&nbsp;&nbsp;&nbsp;&nbsp;&nbsp;"Ako je ovaj imprint zaista ono na šta se reči 'Pesov pečat' odnose, onda je to istorijska zaostavština neprocenjive vrednosti", prošaputa Svila. Nakloni se sa puno poštovanja, iscrta znak sabiranja u vazduhu ispred pečata i poče mrmljati molitvu.
<BR>&nbsp;&nbsp;&nbsp;&nbsp;&nbsp;"Bio bi, kad bismo ga mogli odneti gore u neki veliki mantejon. Ali stvar je u tome što se to ne može. Ako pokušaš da skineš tu mrku materiju sa vrata, ona se raspadne u milion komadića. Poprilično smo mi takvih rasturili od kad smo došli ovde, a materijal koji je na taj način dobijen mogao bi sav stati u kutiju od H-6 municije."
<BR>&nbsp;&nbsp;&nbsp;&nbsp;&nbsp;"I niko ne zna šta leži iza ovoga?" upita Svila. "U sledećoj prostoriji?"
<BR>&nbsp;&nbsp;&nbsp;&nbsp;&nbsp;"A, znamo mi to. Ta sledeća je manje-više kao ova, sa policama, ali u njima leže biološki. Želiš li ih videti?"
<BR>&nbsp;&nbsp;&nbsp;&nbsp;&nbsp;"Biološki?" ponovi Svila. Ta reč je vratila u prednje prostore njegove svesti onaj san od pre nekoliko sati, ali sad sa jednom novom, dosad nedoživljenom hitnošću i neposrednošću: kosina nekog brda, prekrivena žbunjem i trnjem, Mejtera Mermer (besmisleno) bolesna, leži u postelji, preslatki miris fenjera sa plavim staklom Mejtere Ruže, Gljiva sedi na mirnoj vodi, iako je san u kome je odigrala svoju ulogu već nestao. "Dalje je suvlje. Vidimo se tamo gde biološki spavaju."
<BR>&nbsp;&nbsp;&nbsp;&nbsp;&nbsp;"Dabome", potvrdi Hamerston. "Bilološki, isti kao ti. Vidiš, ova sala u kojoj jesmo sadrži rezervu vojske, a ta sledeća, na kojoj je pečat neoštećen, rezervu bioloških. Sigurno se stari Pes plašio da će izbiti neka epidemija, ili da bi mogli svi pomreti od gladi, posle čega bi Viron morao imati nove biološke za novi početak. Samo, biološki ne dobiju da leže, kao mi. Oni spavaju stojeći. Hoćeš da ih vidiš?"
<BR>&nbsp;&nbsp;&nbsp;&nbsp;&nbsp;"Svakako, ako se to može izvesti bez kvarenja Pesovog pečata."
<BR>&nbsp;&nbsp;&nbsp;&nbsp;&nbsp;"Ne brini se. Radio sam ja ovo desetak puta." Čelični zglavci Hamerstonovih prstiju pokucaše na jednu stranu vrata. "Ovo nije da bi neko došao i otvorio nam, znaš. Moram da pobudim svetla unutra, inače se ništa ne bi videlo."
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"Ne verujem da su ti ruke dovoljno jake, zato ću ja morati ovo da uradim." Zavukao je prste kao dleta u pukotinu između levog i desnog krila vrata. "Ispod pečata ima jedno dugme i iza njega kopča koja drži vrata. Tako je bilo na mnogim vratima kad smo se mi ukrcali. Zato se Pesov pečat neće odlomiti osim ako ja povučem u levu i desnu stranu najjače što mogu. Postići ću sada samo to da se gornji deo vrata razmakne toliko da ćeš ti moći da proviriš unutra, kao kroz pukotinu, ako sasvim primakneš oko. Evo, pogledaj."
<BR>&nbsp;&nbsp;&nbsp;&nbsp;&nbsp;Dok je ovo govorio, iz Hamerstonovih prsa začulo se tiho brujanje. Tamna linija na sastavku dvaju krila vrata pretvorila se u nit zelenkaste svetlosti. "Moraćeš se nekako uvući između mene i vrata da bi mogao da pogledaš, ali ionako bi se morao sasvim primaći."
<BR>&nbsp;&nbsp;&nbsp;&nbsp;&nbsp;Svila se priljubio celim telom uz tvrde, glatke površine vrata i uspeo da zaviri kroz pukotinu. Gledao je u uski isečak prostorije koja je ostavljala utisak da je široka i blistavo osvetljena. I tu su stajale police od sivo obojenog čelika; ali nepomični biološki ljudi u najnižem redu (oni koji su bili u pravoj liniji ispred pukotine, tako da ih je mogao videti) stajali su maltene uspravno. Svaki je bio zatvoren u cilindar napravljen, činilo se, od najtanjeg stakla, vidljiv samo zbog tanke prevlake prašine. U Svilino sasvim suženo vidno polje ušla su samo tri jasno uočljiva spavača: jedna žena i dva muškarca. Svi troje bili su nagi i (po izgledu) njegovih godina. Svi su zurili pravo preda se; njihove oči bile su otvorene, na praznim, neuznemirenim licima.
<BR>&nbsp;&nbsp;&nbsp;&nbsp;&nbsp;"Ima dovoljno svetla?" upita Hamerston, nagnuvši se napred da i sam zaviri; vrh njegove donje vilice bio je znatno iznad Sviline glave.
<BR>&nbsp;&nbsp;&nbsp;&nbsp;&nbsp;"Neko je unutra", reče mu Svila. "Neko ko nije uspavan."
<BR>&nbsp;&nbsp;&nbsp;&nbsp;&nbsp;"Unutra?" Začu se metalni zvek: Hamerstonovo čelo tresnulo je o vrata.
<BR>&nbsp;&nbsp;&nbsp;&nbsp;&nbsp;"Vidi koliko je blistavo osvetljenje. Sigurno sva svetla u sali blistaju punom snagom. Nekoliko kucanja po vratima nije moglo proizvesti takav učinak."
<BR>&nbsp;&nbsp;&nbsp;&nbsp;&nbsp;"Ne može biti nikog unutra!"
<BR>&nbsp;&nbsp;&nbsp;&nbsp;&nbsp;"Naravno da može. Postoji i neki drugi ulaz, to je sve."
<BR>&nbsp;&nbsp;&nbsp;&nbsp;&nbsp;Lagano - tako lagano da Svila u prvi mah nije bio siguran da se išta pomaklo - žena u najnižem cilindru poče dizati ruke i pritiskati stakleni zid kojim je bila zarobljena.
<BR>&nbsp;&nbsp;&nbsp;&nbsp;&nbsp;"Kaplare garde!" poče Hamerston tuliti silovitim glasom. "U zadnji deo magacina osoblja!" Negde daleko odazva mu se glas stražara.
<BR>&nbsp;&nbsp;&nbsp;&nbsp;&nbsp;Pre nego što je Svila stigao da se usprotivi, Hamerston tresnu drškom pištolja za debelu municiju po pečatu, koji se raspade u grubu, crnu prašinu. Svila uzmače, užasnut, a Hamerston jednim trzajem široko otvori vrata i jurnu u dvoranu koja se našla pred njima.
<BR>&nbsp;&nbsp;&nbsp;&nbsp;&nbsp;Svila kleknu, prikupi crnu prašinu koliko god je mogao i, nemajući nikakvu pogodniju posudu, zamota je u drugi, preostali list hartije i stavi u pernicu.
<BR>&nbsp;&nbsp;&nbsp;&nbsp;&nbsp;Zatvorio je pernicu i stavio je u džep mantije; za to vreme, zarobljena žena se rukama uhvatila za grlo. Oči su joj se iskolačile kao da će ispasti. Svila brže-bolje ustade, othrama u blistavo osvetljenu dvoranu, a onda poče gubiti dragocene sekunde u osvrtanju i traganju za nekakvim sredstvom pomoću koga bi razbio providni cilindar; najzad poteže Zumbulin iglični pištolj iz džepa i udari drškom po gotovo nevidljivom kristalu.
<BR>&nbsp;&nbsp;&nbsp;&nbsp;&nbsp;Cilindar se od prvog udarca raspade na komade. Atmosfera u njemu najednom potamne, dobijajući tamnoplavo boju zrelog grožđa, onda se poče talasati i zavojito komešati zbog mešanja sa vazduhom, i najzad iščeze, naglo kao Gljiva posle njegovog sna. Snenom sporošću ženine ruke se opet opustiše uz njeno golo telo.
<BR>&nbsp;&nbsp;&nbsp;&nbsp;&nbsp;Ona šumno udahnu.
<BR>&nbsp;&nbsp;&nbsp;&nbsp;&nbsp;Gledajući na drugu stranu, Svila poče odvezivati trake mantije. "Obuci ovo, molim te."
<BR>&nbsp;&nbsp;&nbsp;&nbsp;&nbsp;"Nas dvoje ćemo biti ljubavni-ci", reče mu žena jakim glasom, uz samo jedno zamuckivanje na kraju. Njena kosa bila je crna kao Zumbulina, a oči iznenađujuće plave, u prelivu nešto dubljem od Sviline boje očiju.
<BR>&nbsp;&nbsp;&nbsp;&nbsp;&nbsp;"Poznaješ li ovo mesto?" upita je Svila žurno. "Postoji li još neki izlaz?"
<BR>&nbsp;&nbsp;&nbsp;&nbsp;&nbsp;"Sve." Pokretima gotovo normalnim, ona iskorači iz svoje pregrade.
<BR>&nbsp;&nbsp;&nbsp;&nbsp;&nbsp;"Moram da idem odavde." Svila je govorio veoma brzo, najbrže što se usuđivao; ali se pitao da li bi ga ova žena razumela čak i ako bi govorio veoma sporo, kao detetu. "Mora postojati još neki izlaz, jer je maločas ovde bio neko ko nije prošao kroz ova vrata. Pokaži mi, molim te."
<BR>&nbsp;&nbsp;&nbsp;&nbsp;&nbsp;"Onamo."
<BR>&nbsp;&nbsp;&nbsp;&nbsp;&nbsp;Odvažio se da je pogleda u lice, dobro pazeći da pogledom ne zaluta niže od njenog dugačkog, gracioznog vrata; u osmehu joj je primetio nešto dobro znano - nešto užasno, što je očajno pokušao da porekne. Opreznim rukama ogrnuo je ženu svojom mantijom oko ramena. "Moraćeš da držiš ovo ispred sebe, da bude zatvoreno napred."
<BR>&nbsp;&nbsp;&nbsp;&nbsp;&nbsp;"Veži mi."
<BR>&nbsp;&nbsp;&nbsp;&nbsp;&nbsp;Oklevao je. "Bilo bi bolje da ti sama..."
<BR>&nbsp;&nbsp;&nbsp;&nbsp;&nbsp;"Ne umem."
<BR>&nbsp;&nbsp;&nbsp;&nbsp;&nbsp;Zakoračila je ka njemu. "Molim te." Njen glas sad je bio bolje kontrolisan i zvučao je poznato.
<BR>&nbsp;&nbsp;&nbsp;&nbsp;&nbsp;Petljao je sa trakama; činilo mu se da nije pošteno da nešto što on automatski uradi svakog jutra bude tako teško izvodljivo na drugoj osobi.
<BR>&nbsp;&nbsp;&nbsp;&nbsp;&nbsp;"Sad mogu da letim!" Ona je ispružila ruke i raširila mantiju, još nevezanu, i potrčala polako i nespretno prolazom između polica, sve do dalekog zida gde je gotovo nestala sa vidika. Tamo se okrenula i pojurila punim trkom nazad, bez ijednog suvišnog pokreta. "Stvarno mogu!" Zadihala se, grudi su joj se dizale i spuštale. "Ali... me... onda... ne... vidiš." Grabeći vazduh, osmehnula se ponosito; glavu je zabacila kao Hamerston. Upravo po osmehu, mrtvački zgrčenom i ukočenom, Svila ju je prepoznao.
<BR>&nbsp;&nbsp;&nbsp;&nbsp;&nbsp;"Nemaš prava na ovu ženu, Gljivo!" Iscrtao je znak sabiranja. "U ime Pesa, gospodara svitka, odlazi!"
<BR>&nbsp;&nbsp;&nbsp;&nbsp;&nbsp;"Ja... sam... žena. Ooo... da!"
<BR>&nbsp;&nbsp;&nbsp;&nbsp;&nbsp;"U ime dame Ehidne, odlazi!"
<BR>&nbsp;&nbsp;&nbsp;&nbsp;&nbsp;"Znam... nju. Dopadam... joj... se."
<BR>&nbsp;&nbsp;&nbsp;&nbsp;&nbsp;"U ime Scile i Sfikse! U ime najsvetije, Izvanaševo!"
<BR>&nbsp;&nbsp;&nbsp;&nbsp;&nbsp;Nije više obraćala pažnju na njegove reči. "Znaš li... zašto je... tako visoko ovde?" Pokazala je pokretom ka zasvođenoj tavanici dvorane. "Da bi letači... mogli da nadleću... a da se ne moraju... spuštati." Pokaza prstom ka hrpi kostiju, kose i pocrnelog mesa na dnu jednog cilindra na drugom nivou. "Bila sam ova... jednom. Ona se... sećala."
<BR>&nbsp;&nbsp;&nbsp;&nbsp;&nbsp;"Za mene, ti si onaj demon koji je zaposeo kćerku one jadne žene", reče joj Svila ljutito. "Onaj demon koji je zaposeo i Fideju." Vide sev straha u njenim očima. "Priznajem da sam rđav čovek - kršim zakone, često sam daleko od pobožnosti. Ipak, ja sam sveti augur, miropomazan i blagosiljan. Zar nijedno ime ne poštuješ?"
<BR>&nbsp;&nbsp;&nbsp;&nbsp;&nbsp;"Nećeš ti mene uplašiti, Svilo", reče ona, uzmičući od njega.
<BR>&nbsp;&nbsp;&nbsp;&nbsp;&nbsp;"U ime Feje, odlazi! U ime Telksiepeje, odlazi! U ime Molpe, čiji je danas dan, i u ime Scile i Sfikse. U ime svih tih bogova, odlazi!"
<BR>&nbsp;&nbsp;&nbsp;&nbsp;&nbsp;"Htela sam da pomognem..."
<BR>&nbsp;&nbsp;&nbsp;&nbsp;&nbsp;"Odlazi, u ime Tartarosa i Hieraksa!"
<BR>&nbsp;&nbsp;&nbsp;&nbsp;&nbsp;Podigla je obe ruke, kao da hoće da se odbrani od Hamerstonovog udarca; a Svila se, videći njen strah, doseti da je Mošus dao ime 'Hieraks' onom beloglavom lešinaru, grifonu, na krovu Krvove vile. Sa tom uspomenom, vratila se noć posle fejdana: njegovo ludo trčanje preko Krvovog travnjaka, u senci oblaka koji je tad naišao, ali vrlo brzo i otišao; udar njegove račvaste grane po krovu konzervatorijuma; oštrica njegove sekirice zavučena između Gljivinog prozora i prozorskog okvira; pretnja s tim u vezi, pretnja koja je dobro poslužila sledećeg dana da istera Gljivu iz Orhidejine kuće.
<BR>&nbsp;&nbsp;&nbsp;&nbsp;&nbsp;Glasom maltene ljubaznim on joj reče: "Gljivo, zatvoriću ti prozor, i to tako da više nikad neće moći da bude otvoren, ako me ne ostaviš na miru. Odlazi."
<BR>&nbsp;&nbsp;&nbsp;&nbsp;&nbsp;Kao da nikad nije bila prisutna, Gljiva napusti visoku ženu gavranski crne kose koja je gledala Svilu oči u oči; nije video niti čuo ništa, ali je sasvim pouzdano znao da je otišla. Ne bi mogao biti sigurniji ni da je to bilo praćeno izbijanjem plamenova ili olujnim vetrom.
<BR>&nbsp;&nbsp;&nbsp;&nbsp;&nbsp;Žena dvaput žmirnu, očima izvan žiže i lišenim razumevanja. "Da idem? Kuda?" Pritegla je mantiju oko sebe.
<BR>&nbsp;&nbsp;&nbsp;&nbsp;&nbsp;"Hvala Hieraksu velikome, sinu smrti, njemu koji je nova smrt, čija milost je konačna i večita", reče Svila sa puno uzbuđenja u glasu. "Je li ti dobro, kćeri moja?"
<BR>&nbsp;&nbsp;&nbsp;&nbsp;&nbsp;Zurila je u njega; jednu šaku je pritisla sebi na prsa, između dojki. "Moje... srce?"
<BR>&nbsp;&nbsp;&nbsp;&nbsp;&nbsp;"Lupa ubrzano zbog Gljivine jurnjave, siguran sam; ali za koji minut imaćeš sporiji puls."
<BR>&nbsp;&nbsp;&nbsp;&nbsp;&nbsp;Drhtala je i ćutala. U tišini Svila začu korake čeličnih nogu.
<BR>&nbsp;&nbsp;&nbsp;&nbsp;&nbsp;Zatvori dvokrilna vrata koja je Hamerston 'razgrnuo' u levo i desno kad je ulazio; pošto je Hamerston pozvao stražu ka zadnjem delu magacina vojske, ali ne i napomenuo da treba ući u ovu drugu, zasebnu dvoranu, sad bi se moglo desiti, pomisli Svila, da stražari tek posle nekog vremena shvate na koju se prostoriju poziv, zapravo, odnosio. "Bilo bi dobro da malo prošetamo", predloži on. "Možda ćemo naći neko udobno mesto, gde ćeš ti moći da sedneš. Znaš li za neki izlaz odavde?"
<BR>&nbsp;&nbsp;&nbsp;&nbsp;&nbsp;Žena ne reče ništa, ali pođe, ne protiveći se, sa njim. On se nasumce zaputio jednim od prolaza između polica. Tek sad je video da pri dnu svakog cilindra postoji, na staklu, zgusnuti, crni, štampani tekst. Podigavši se na prste, uspeo je da pročita tekst na jednom cilindru na drugom nivou: žena u cilindru zvala se Maslina, imala je dvadeset četiri godine, a zatim su sledili neki podaci koje je Svila shvatio kao vrlo sažet pregled njenog obrazovanja.
<BR>&nbsp;&nbsp;&nbsp;&nbsp;&nbsp;"Trebalo je da pročitam tvoje." Govorio joj je kao Orebu, poglavito da bi dao jasniji oblik svojim mislima. "Samo, bolje je da se sad ne vraćamo. Ali da sam pročitao kad sam imao priliku, sad bih bar znao kako se zoveš."
<BR>&nbsp;&nbsp;&nbsp;&nbsp;&nbsp;"Mamelta."
<BR>&nbsp;&nbsp;&nbsp;&nbsp;&nbsp;On je pogleda radoznalo. "Tako se zoveš?" Nikad ranije nije čuo takvo ime.
<BR>&nbsp;&nbsp;&nbsp;&nbsp;&nbsp;"Valjda. Ne mogu..."
<BR>&nbsp;&nbsp;&nbsp;&nbsp;&nbsp;"Ne možeš da se setiš?" reče on blago.
<BR>&nbsp;&nbsp;&nbsp;&nbsp;&nbsp;Klimnula je glavom.
<BR>&nbsp;&nbsp;&nbsp;&nbsp;&nbsp;"To svakako nije uobičajeno ime." Zelene svetiljke iznad njih postepeno su slabile; u sumraku koji se spuštao, Svila vide Hamerstona koji je protrčao jednim poprečnim prolazom, pola dvorane daleko od njih. "Možeš li hodati bar malo brže, Mamelta?" upita on.
<BR>&nbsp;&nbsp;&nbsp;&nbsp;&nbsp;Nije odgovorila.
<BR>&nbsp;&nbsp;&nbsp;&nbsp;&nbsp;"Ja bih hteo da izbegnem onoga", objasni Svila, "iz nekih mojih razloga. Ti se, međutim, ne moraš njega plašiti - on neće naneti nikakvo zlo ni tebi ni meni."
<BR>&nbsp;&nbsp;&nbsp;&nbsp;&nbsp;Mamelta klimnu glavom, ali on nije bio siguran da ga je razumela.
<BR>&nbsp;&nbsp;&nbsp;&nbsp;&nbsp;"Ali bojim se da neće, jadnik, naći ono za čim traga, naime osobu koja je uključila sva ova svetla. Prilično čvrsto sam uveren da je to uradila Gljiva, a ona je otišla."
<BR>&nbsp;&nbsp;&nbsp;&nbsp;&nbsp;"Gljiva?" Mamelta pokaza kažiprstima obe ruke ka svom licu.
<BR>&nbsp;&nbsp;&nbsp;&nbsp;&nbsp;"Ne", reče joj Svila. "ti nisi Gljiva, mada te je Gljiva držala jedno vreme u posednutosti. Mislim da sam te ja probudio dok si još bila u staklenoj cevi. Ne verujem da je takav tok događaja bio predviđen. Možemo li sad malo brže?"
<BR>&nbsp;&nbsp;&nbsp;&nbsp;&nbsp;"Važi."
<BR>&nbsp;&nbsp;&nbsp;&nbsp;&nbsp;"Ne bi vredelo trčati. On bi nas mogao čuti, a onda bi bio vrlo sumnjičav; ali ako samo hodamo, postoji mogućnost da mu izmaknemo. Ako ne uspemo, i ako nas on nađe, misliće, svakako, da si ti uključila svetla. Trebalo bi da ga to zadovolji; u tom slučaju nećemo izgubiti ništa." Po strani i vrlo tiho, za sebe, on dodade: "Nadam se."
<BR>&nbsp;&nbsp;&nbsp;&nbsp;&nbsp;"Ko je Gljiva?"
<BR>&nbsp;&nbsp;&nbsp;&nbsp;&nbsp;On pogleda Mameltu sa izvesnim iznenađenjem. "Sad ti je bolje, a?"
<BR>&nbsp;&nbsp;&nbsp;&nbsp;&nbsp;Zurila je pravo napred, u daleki zid, ne dajući nikakav znak da je čula njegovo pitanje.
<BR>&nbsp;&nbsp;&nbsp;&nbsp;&nbsp;"Pretpostavljam - ne, ja znam - da imaš moralno pravo da dobiješ na to pitanje odgovor, i to najbolji koji mogu dati; ali, na žalost, moj odgovor neće biti osobito dobar. Ne znam o njoj ni približno onoliko koliko bih želeo da znam, a bar dve stvari koje mislim da znam samo su nagađanje. To je jedna mlada žena koja može da izlazi iz svog tela - ili, da se drugačije izrazim, može da pošalje svoj duh na druga mesta. Nije duševno zdrava, ili se tako bar meni učinilo u onoj jednog prilici kad sam bio s njom licem u lice. Sad, kad sam imao vremena da o tome bolje razmislim, pomišljam da je možda manje uznemirena nego što mi se tada činilo. Ona sigurno vidi ovaj svitak sasvim drugačije nego većina nas ostalih."
<BR>&nbsp;&nbsp;&nbsp;&nbsp;&nbsp;"Osećam se kao da sam ja Gljiva..."
<BR>&nbsp;&nbsp;&nbsp;&nbsp;&nbsp;Klimnuo je glavom. "Jutros - mada je možda sad već tačnije reći, juče ujutro - razgovarao sam sa..." Nije uspevao da nađe reči. "Sa jednom osobom koju ću nazvati neobičnom ženom. Pričali smo o duhovnom zaposedanju, i ona je tada rekla nešto čemu nisam posvetio onoliko pažnje koliko je trebalo. Ali kasnije sam, pešačeći do svetilišta - a o tome ću ti, možda, pričati kasnije - shvatio da bi to moglo biti od izuzetne važnosti. Rekla je sledeće, ne baš doslovce, ali, reči su značile približno ovo: 'I tada, nešto zaostane, kao i uvek'. Ako sam je dobro razumeo, Gljiva mora da ostavi deo svog duha u svakoj osobi iz koje izlazi, ali i da ponese u sebi mali deo duha te osobe. Bojim se da mi obično zamišljamo duh kao nešto nedeljivo; ali u Spisima se duhovi na mnogo mesta porede sa vetrovima. Vetrovi nisu nedeljivi. Vetar je vazduh u pokretu, a vazduh se podeli kad god zatvorimo vrata ili udahnemo."
<BR>&nbsp;&nbsp;&nbsp;&nbsp;&nbsp;Mamelta prošaputa: "Toliko mrtvih." Gledala je kristalni cilindar koji je sadržao samo kosti, materiju koja je izgledala kao zemlja crnica, i nekoliko pramenova kose.
<BR>&nbsp;&nbsp;&nbsp;&nbsp;&nbsp;"Bojim se da su neke od tih smrti posledica Gljivinog delovanja." Svila zaćuta na nekoliko trenutaka; mučila ga je savest. "Rekao sam da ću ti pričati o njoj, ali, eto, nisam ti ispričao jednu od najvažnijih stvari - bar za mene najvažnijih. Naime, ja sam je izdao. Ona je kćerka jednog uticajnog čoveka koji se zove Krv i koji prema njoj postupa grozno. Kad sam razgovarao s njom, rekao sam joj da ću, u svakom sledećem susretu sa njenim ocem, navaljivati da se takvo držanje poboljša. Kasnije sam imao jedan dug razgovor s njim, ali nisam ni pomenuo tu temu. Plašio sam se da bi je on kaznio ako bi saznao da je razgovarala sa mnom; ali sad mi se čini da je to, svejedno, bilo izneveravanje obećanja. Ako bi se njoj pokazalo da u očima drugih ljudi ima izvesnu vrednost, možda bi..."
<BR>&nbsp;&nbsp;&nbsp;&nbsp;&nbsp;""Patera!" Bio je to Hamerstonov glas.
<BR>&nbsp;&nbsp;&nbsp;&nbsp;&nbsp;Svila se poče osvrtati, tražeći ga pogledom. "Da, sine moj?"
<BR>&nbsp;&nbsp;&nbsp;&nbsp;&nbsp;"Ovamo. Možda nas samo dva-tri reda razdvajaju. Jesi li dobro?"
<BR>&nbsp;&nbsp;&nbsp;&nbsp;&nbsp;"Ma, ništa mi ne fali", reče mu Svila. "Ja sam, manje-više, obilazio ovaj magacin, ili kako već zovete ovo mesto. Pogledao sam i neke ljude ovde."
<BR>&nbsp;&nbsp;&nbsp;&nbsp;&nbsp;"S kim si razgovarao?"
<BR>&nbsp;&nbsp;&nbsp;&nbsp;&nbsp;"Iskreno da ti kažem, sa jednom od ovih žena. I držao sam joj velike govorancije, bojim se."
<BR>&nbsp;&nbsp;&nbsp;&nbsp;&nbsp;Hamerston se nasmejao, istim onim suvim, neljudskim zvukom koji je Svila već čuo od narednika Peska u tunelu. "Vidiš li ikog?"
<BR>&nbsp;&nbsp;&nbsp;&nbsp;&nbsp;"Nekog uljeza? Ne, nikog."
<BR>&nbsp;&nbsp;&nbsp;&nbsp;&nbsp;"U redu. Trebalo je da već dođe odred straže, ali nisu se pojavili. Idem da vidim šta ih je zadržalo. Čekaj me kod onih vrata kroz koja smo ušli." Ne sačekavši Svilin odgovor, Hamerston ode treskavim koracima.
<BR>&nbsp;&nbsp;&nbsp;&nbsp;&nbsp;"Moram se vratiti u tunele", reče Svila Mamelti. "Ostavio sam tamo nešto dragoceno; to nije moje. Čak i ako me dežurni oficir pusti na slobodu, narediće da budem pod stražom odveden do Limne i tek tamo pušten, to je sigurno."
<BR>&nbsp;&nbsp;&nbsp;&nbsp;&nbsp;"Ovamo", reče ona i pokaza; Svila nije video ka čemu je pokazala.
<BR>&nbsp;&nbsp;&nbsp;&nbsp;&nbsp;Klimnuo je glavom i pošao. "Na žalost, ne mogu da potrčim. Ne kao ti. Potrčao bih, kad bih mogao."
<BR>&nbsp;&nbsp;&nbsp;&nbsp;&nbsp;Ona kao da ga je tek sad, prvi put, videla. "Imaš modricu na licu i sakat si."
<BR>&nbsp;&nbsp;&nbsp;&nbsp;&nbsp;Klimnuo je glavom. "Dogodilo mi se nekoliko raznih nezgoda. Na primer, bacili su me niz jedno stepenište, nedavno. Međutim, moje modrice će nestati veoma brzo. Hteo sam ti pričati o Gljivi, koja, na nesreću, neće tako brzo ozdraviti. Jesi li sigurna da smo pošli dobrim putem? Ako se vratimo..."
<BR>&nbsp;&nbsp;&nbsp;&nbsp;&nbsp;Mamelta opet pokaza prstom, i on sada vide da je pokazala ka jednoj zelenoj liniji na podu. "Idemo za ovim."
<BR>&nbsp;&nbsp;&nbsp;&nbsp;&nbsp;Osmehnuo se. "Trebalo je da shvatim da tu mora postojati neki sistem."
<BR>&nbsp;&nbsp;&nbsp;&nbsp;&nbsp;Zelena linija se završila pred nekom kockastom strukturom čija je prednja strana bila ploča sastavljena od mnogo manjih ploča. Mamelta pritisnu središte, a ploče počeše da se stresaju, da cvile i da menjaju boju u bledu; posle nekog vremena počeše i da se pokreću, škripavo. Njihovo razmicanje prvo je podsetilo Svilu na ona zenična vrata koja nije uspeo na silu otvoriti, a zatim na otvaranje ružinog cveta. "Divno izgleda", reče on Mamelti. "Ali to ne može biti izlaz. Izgleda pre kao... šupa za alat, recimo."
<BR>&nbsp;&nbsp;&nbsp;&nbsp;&nbsp;Četvrtasta soba koja se, otvaranjem te strukture, ukazala njihovom pogledu, bila je mutno osvetljena i prljava; po podu je bilo razbacano polomljeno staklo, a u uglovima su bile gomile nekih čeličnih delova obojenih u sivo. Mamelta je sela na jedan takav deo, sa koga, zbog njene kretnje, pođe talasić prašine. "Da li će nas ovo odvesti do dizača?" upita ona.
<BR>&nbsp;&nbsp;&nbsp;&nbsp;&nbsp;Iako je gledala u njega dok je to izgovarala, Svila je imao utisak da nije stvarno videla njegovo lice, već neko drugo. "Bojim se da nas ovo neće odvesti nikuda", reče joj on dok su se vrata opet sklapala. "Ali pretpostavljam da ćemo moći neko vreme da se krijemo ovde. A kad iziđemo, ako vojnici više ne budu tu, možda ću moći da nađem put za povratak u tunele."
<BR>&nbsp;&nbsp;&nbsp;&nbsp;&nbsp;"Mi želimo da se vratimo. Sedi."
<BR>&nbsp;&nbsp;&nbsp;&nbsp;&nbsp;Seo je. Poče ga obuzimati neobjašnjiv osećaj da ta gomila čelika - i čitava ta soba, zapravo - na neki način tonu ispod njega. "Šta je dizač, Mamelta?"
<BR>&nbsp;&nbsp;&nbsp;&nbsp;&nbsp;"Brod 'Loganston' koji će nas podići na međuzvezdani brod 'Svitak'."
<BR>&nbsp;&nbsp;&nbsp;&nbsp;&nbsp;"Ja mislim..." Svila se trenutak-dva rvao sa nepoznatim pojmovima. "Hoću reći, zar ti... zar nisi pomislila na mogućnost da... da taj brod, koji je trebalo da te odnese to tog drugog - da je sve to bilo davno? U vrlo dalekoj prošlosti?"
<BR>&nbsp;&nbsp;&nbsp;&nbsp;&nbsp;Zurila je pravo ispred sebe; video je stezanje mišića njene vilice.
<BR>&nbsp;&nbsp;&nbsp;&nbsp;&nbsp;"Htedoh ti reći o Gljivi. Možda je dobro da prvo to završimo, pa da onda pređemo na druge teme. Shvatam da te sve ovo mora veoma mnogo uznemiravati."
<BR>&nbsp;&nbsp;&nbsp;&nbsp;&nbsp;Mamelta klimnu glavom, malo, gotovo neprimetno.
<BR>&nbsp;&nbsp;&nbsp;&nbsp;&nbsp;"Hteo sam da kažem da mi je veoma smetao utisak da njen otac nema pojma šta ona čini. A ona, kao što sam pomenuo, šalje svoj duh van, iz tela, na druga mesta. Posedne čoveka; tako je posela tebe. Njen bestelesni lik se pojavio preda mnom u stambenoj zgradi gde živim, a kasnije - danas, zapravo - i u tunelima, posle sna u kome sam takođe video nju. Štaviše, i duh jednog mog veoma dragog prijatelja, mog, trebalo bi da kažem, nastavnika i savetnika, pojavio se u mojoj blizini približno u isto vreme kad i ona. Verujem da je Gljivino pojavljivanje na neki način omogućilo da se i on pojavi, iako o tim stvarima znam zaista daleko manje nego što bi trebalo."
<BR>&nbsp;&nbsp;&nbsp;&nbsp;&nbsp;"Jesam li ja duh?"
<BR>&nbsp;&nbsp;&nbsp;&nbsp;&nbsp;"Ne, nipošto. Ti si veoma živa; živa žena, i veoma privlačna. A Gljiva je bila duh, ali ne avet, kad se pojavljivala preda mnom; bila je duh žive osobe, a ne pokojne. Kad je progovarala, ja sam čuo stvarni zvuk, siguran sam u to; u onoj dvorani napolju, sugurno je vikala ili lomila nešto, da bi toliko pojačala svetlo." Svila se ugrize za usnu; neko šesto čulo mu je govorilo (ali, to je moralo biti neistinito) da on, Svila, pada; da je to večni pad; da i ovi čelični delovi naslagani jedan preko drugog, i pod posut razbijenim staklom, neprekidno izmiču u dubinu i odvlače i njega.
<BR>&nbsp;&nbsp;&nbsp;&nbsp;&nbsp;"Hteo sam da kažem ovo: kad je Gljiva posedala izvesne žene u jednoj kući u našem gradu, činilo se da njen otac i ne sluti da je taj demon, na koga su se one žalile, njegova kćer; to me je zbunjivalo čitav dan. Mislim da sam se dosetio odgovora, pa bih voleo da mi kažeš, ako si u mogućnosti, da li je tačan. Ako je Gljiva ostavila neki mali deo svog duha u tebi, moguće je da znaš. Da li je ona ikad bila podvrgnuta nekom hirurškom zahvatu? Da li je izvršena neka operacija na njenoj glavi?"
<BR>&nbsp;&nbsp;&nbsp;&nbsp;&nbsp;Usledilo je dugo ćutanje. Onda Mamelta reče: "Nisam sigurna."
<BR>&nbsp;&nbsp;&nbsp;&nbsp;&nbsp;"Pitam zato što smo njen otac i ja razgovarali i o lekarima, a i o mnogim drugim stvarima. Kod Krva stanuje jedan doktor, koji mi je pričao da je tu ranije stanovao hirurg za mozak." Svila je čekao Mameltinu reakciju, koja, međutim, nije usledila.
<BR>&nbsp;&nbsp;&nbsp;&nbsp;&nbsp;"Meni se činilo da je to neobično, sve dok mi nije palo na um da je hirurg za mozak mogao biti angažovan da obavi jedan određeni posao. Pretpostavimo da je Gljiva bila normalno dete u svakom pogledu, osim što je imala sposobnost da zaposedne tuđu svest. Najverovatnije bi zaposedala one koji su joj najbliži, čini se meni, a njima se to nije moglo baš dopasti. Krv se verovatno posavetovao sa nekoliko lekara; shvatio je tu njenu izuzetnu sposobnost kao bolest, zato što nije ni najmanje religiozan. Posle izvesnog vremena naišao je, sigurno, na nekog ko mu je rekao da bi mogao 'izlečiti' tu Gljivinu sposobnost tako što bi iz njenog mozga izvadio tumor ili nešto slično. Ili tako što bi naprosto odstranio deo mozga samog, mada je to tako užasavajuća misao da bih ja veoma voleo da je na neki način mogu izbeći."
<BR>&nbsp;&nbsp;&nbsp;&nbsp;&nbsp;Mamelta klimnu glavom.
<BR>&nbsp;&nbsp;&nbsp;&nbsp;&nbsp;Ohrabren, Svila nastavi: "Krv je sigurno poverovao da je operacija u celosti uspela. Nije posumnjao da njegova kćerka poseda te žene, zato što se, tokom godina, ustalio u uverenju da ona više nikog ne može posedati. Mislim da je verovatno da je tom operacijom njena sposobnost, zaista, bitno oštećena, kao i njena moć razmišljanja; ali, sa proticanjem godina, ozlede su se zaceljivale, taj deo njenog mozga se regenerisao, pa se i sposobnost vratila. Gljiva je na taj način dobila drugu priliku, ali je sad postupala obazrivije, zaposedala je umove udaljenijih osoba i uopšte se trudila da prikrije svoju obnovljenu moć; pa ipak, čini se da je išla za svojim ocem ili za nekim drugim članom domaćinstva do kuće gde stanuju te žene, baš kao što je kasnije, nesumnjivo, pošla za mnom. Da li ti išta od ovoga zvuči poznato, Mamelta? Možeš li mi reći išta o ovome?"
<BR>&nbsp;&nbsp;&nbsp;&nbsp;&nbsp;"Operacija je bila pre nego što sam se ja ukrcala u brod."
<BR>&nbsp;&nbsp;&nbsp;&nbsp;&nbsp;"A, tako", reče Svila, mada mu ništa nije bilo jasno. "A onda...?"
<BR>&nbsp;&nbsp;&nbsp;&nbsp;&nbsp;"Došlo je. Sad se sećam. Vezali su nas kaiševima."
<BR>&nbsp;&nbsp;&nbsp;&nbsp;&nbsp;"Da li je to bio brod za robove? Mi u Vironu ne držimo robove, ali znam da ih u nekim drugim gradovima ima i da po Amnisu plove brodovi koji napadaju ribarska sela i odvode stanovništvo u roblje. Bilo bi mi žao ako bih saznao da i s one strane svitka postoje brodovi za roblje."
<BR>&nbsp;&nbsp;&nbsp;&nbsp;&nbsp;"Da", reče Mamelta.
<BR>&nbsp;&nbsp;&nbsp;&nbsp;&nbsp;Svila ustade i pritisnu središnji deo vrata, kao Mamelta maločas; ali ona se ne otvoriše.
<BR>&nbsp;&nbsp;&nbsp;&nbsp;&nbsp;"Ne još. Otvoriće se ona automatski, uskoro."
<BR>&nbsp;&nbsp;&nbsp;&nbsp;&nbsp;Seo je opet, obuzet onim istim neobjašnjivim osećajem da cela soba zajedno sa njim izmiče u dubinu i pada. "Taj brod je došao?"
<BR>&nbsp;&nbsp;&nbsp;&nbsp;&nbsp;"Morali smo da se prijavimo kao dobrovoljci. Ali oni... nisi mogao da odbiješ."
<BR>&nbsp;&nbsp;&nbsp;&nbsp;&nbsp;"Da li se sećaš nekog svog boravka napolju, Mamelta? Trave, drveća, neba, takvih stvari?"
<BR>&nbsp;&nbsp;&nbsp;&nbsp;&nbsp;"Da." Osmeh podiže uglove njenih usana. "Da, sa mojom braćom." Njeno lice je živnulo. "Igrali smo lopte na terasi ispred kuće. Mama me nije puštala da idem na ulicu kao oni. Bio je tu jedan vodoskok, pa smo bacali loptu kroz mlazeve vode tako da onaj ko je uhvati mora da se pokvasi."
<BR>&nbsp;&nbsp;&nbsp;&nbsp;&nbsp;"Jesi li mogla videti sunce? Da li je bilo dugo ili kratko?"
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;Svila potraži po pamćenju sve što je Mejtera Mermer ikada rekla o kratkom suncu. "Ovde imamo", poče on pažljivo, "sunce koje je dugačko i ravno, jedna linija gorućeg zlata koja nas odvaja, kao neka ograda, od nebeskih zemalja. Da li je kod vas bilo tako? Ili je sunce bilo disk u središtu neba?"
<BR>&nbsp;&nbsp;&nbsp;&nbsp;&nbsp;Njeno lice se zgužvalo; suze su joj potekle niz obraze. "I nikad se ne vrati. Zagrli me. O, zagrli me!"
<BR>&nbsp;&nbsp;&nbsp;&nbsp;&nbsp;Učinio je to, nespretan kao dečak i oštro svestan mekog, toplog tela ispod iznošene, crne tkanine njegove svešteničke odežde koju joj je pozajmio.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
