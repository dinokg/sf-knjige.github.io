<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. BEKSTVO
<P>&nbsp;&nbsp;&nbsp;&nbsp;&nbsp;"Ručne kontrole, molim."
<BR>&nbsp;&nbsp;&nbsp;&nbsp;&nbsp;"Jesi li siguran, Frenk?"
<BR>&nbsp;&nbsp;&nbsp;&nbsp;&nbsp;"Sasvim siguran, 'Sokole'... Hvala."
<BR>&nbsp;&nbsp;&nbsp;&nbsp;&nbsp;Ma koliko to izgledalo nelogično, pretežan broj pripadnika ljudske vrste nije mogao da se ne ophodi učtivo prema svojoj veštačkoj deci, ma koliko ona bila prostodušna. Čitavi tomovi knjiga iz psihologije, kao i mnošto popularnih vodiča ('Kako da ne povredite osećanja svog kompjutera?'; 'Šta iritira veštačku inteligenciju?'), napisani su o delikatnom predmetu etikecije između Čoveka i Mašine. Odavno se došlo do zaključka da, ma koliko inače neuljudnost prema robotima mogla izgledati nebitna, od nje svakako treba odustati. Ona se, naime, sasvim lako mogla proširiti i na odnose među ljudima.
<BR>&nbsp;&nbsp;&nbsp;&nbsp;&nbsp;'Soko' se sada nalazio na orbiti, baš kao što je to plan leta obećavao, udaljenoj bezbednih dve hiljade kilometara od Evrope. Džinovski mesečev srp preovlađivao je nebom pred njim, a čak i područja koja nije osvetljavao Licifer bila su tako blistavo obasjana znatno udaljenijim Suncem da se svaka pojedinost jasno mogla razabrati. Pulu nije bila potrebna pomoć optičkih uređaja da bi uočio predviđeno odredište, na još ledenoj obali Galilejevog mora, nedaleko od kostura prve svemirske letelice koja se spustila na ovaj svet. Iako su Evropljani davno uklonili sve njegove metalne sastojke, zlosrećni kineski brod i dalje je služio kao spomenik svojoj posadi; bilo je stoga sasvim prikladno što je jedini 'grad' na celom ovom svetu - iako tuđinski - dobio naziv 'Cijenvil'.
<BR>&nbsp;&nbsp;&nbsp;&nbsp;&nbsp;Pul je odlučio da dođe preko mora, a onda da se veoma lagano spusti ka Cijenvilu - nadajući se da će njegov dolazak delovati prijateljski, ili bar neagresivno. Iako je uviđao da je ovo veoma naivno, nije uspeo da smisli ništa bolje.
<BR>&nbsp;&nbsp;&nbsp;&nbsp;&nbsp;A onda, iznanada, upravo kada se spustio ispod nivoa od hiljadu kilometara, došlo je do prekida - ali ne do onoga kome se nadao, već do onoga koji je očekivao.
<BR>&nbsp;&nbsp;&nbsp;&nbsp;&nbsp;"Kontrola na Ganimedu poziva 'Sokola'. Odstupili ste od plana leta. Molimo, izvestite odmah šta je posredi."
<BR>&nbsp;&nbsp;&nbsp;&nbsp;&nbsp;Bilo je teško prenebreći ovako hitan zatev, ali s obzirom na okolnosti to je još bilo najbolje.
<BR>&nbsp;&nbsp;&nbsp;&nbsp;&nbsp;Tačno trideset sekundi kasnije i stotinu kilometara bliže Evropi, Ganimed je ponovio poruku. Pul ju je opet zanemario - ali ne i 'Soko'.
<BR>&nbsp;&nbsp;&nbsp;&nbsp;&nbsp;"Jesi li sasvim siguran da želiš to da učiniš, Frenk?" upita ga šatl. Iako je Pul savršeno dobro znao da mu se to samo čini, zakleo bi se da se u glasu javio prizvuk brižnosti.
<BR>&nbsp;&nbsp;&nbsp;&nbsp;&nbsp;"Sasvim siguran, 'Sokole'. Tačno znam šta radim."
<BR>&nbsp;&nbsp;&nbsp;&nbsp;&nbsp;To svakako nije bila istina, i svakog trenutka javiće se potreba za dodatnim laganjem, ali će ga tada slušati znatno istančanije uši.
<BR>&nbsp;&nbsp;&nbsp;&nbsp;&nbsp;Jedna svetiljkica koja se retko uključivala poče da žmirka blizu ruba kontrolne ploče. Pul se zadovoljno osmehnu: sve je išlo po planu.
<BR>&nbsp;&nbsp;&nbsp;&nbsp;&nbsp;"Ovde kontrola na Ganimedu! Da li me primate, 'Sokole'? Prešli ste na ručne kontrole, tako da vam ne mogu pomoći. Šta se događa? I dalje se spuštate ka Evropi. Molim, smesta se javite."
<BR>&nbsp;&nbsp;&nbsp;&nbsp;&nbsp;Pula poče blago da peče savest. Pomislio je da je prepoznao glas kontrolora; bio je gotovo siguran da je posredi jedna ljupka dama koju je upoznao na prijemu što ga je priredio gradonačelnik, ubrzo po njegovom dolasku u Anubis. Delovala je odista uznemireno.
<BR>&nbsp;&nbsp;&nbsp;&nbsp;&nbsp;Najednom mu je sinulo kako da je umiri - a ujedno i da pokuša nešto što je prethodno odbacio kao potpuno besmisleno. Možda je, na kraju krajeva, bilo vredno truda: od toga svakako nije moglo biti štete - a moglo bi čak da upali.
<BR>&nbsp;&nbsp;&nbsp;&nbsp;&nbsp;"Ovde Frenk Pul sa 'Sokola'. Sa mnom je sve savršeno u redu - ali nešto kao da je preuzelo kontrole i sada spušta šatl na Evropu. Nadam se da ovo primate - nastaviću da izveštavam što duže budem mogao."
<BR>&nbsp;&nbsp;&nbsp;&nbsp;&nbsp;Nije, u stvari, slagao zabrinutog kontrolora i nadao se da će jednoga dana moći da se suoči sa njom čiste savesti.
<BR>&nbsp;&nbsp;&nbsp;&nbsp;&nbsp;Nastavio je da priča, nastojeći da ostavi utisak kako je potpuno iskren, a ne da ide samim rubom istine.
<BR>&nbsp;&nbsp;&nbsp;&nbsp;&nbsp;"Ponavljam, ovde je Frenk Pul na šatlu 'Soko'. Spuštam se na Evropu. Pretpostavljam da je neka spoljnja sila preuzela upravljanje mojom letelicom i da će je bezbedno spustiti.
<BR>&nbsp;&nbsp;&nbsp;&nbsp;&nbsp;Dejve - ovde je tvoj stari brodski sadrug Frenk. Je si li ti entitet koji me kontroliše? Imam razloga da smatram da se nalaziš na Evropi.
<BR>&nbsp;&nbsp;&nbsp;&nbsp;&nbsp;Ako je tako - drago mi je što ćemo se ponovo sresti, ma gde ili ma šta da si ti."
<BR>&nbsp;&nbsp;&nbsp;&nbsp;&nbsp;Ni na trenutak nije pomislio da će biti nekog odgovora: čak je i kontrola na Ganimedu ostala bez reči, u šoku.
<BR>&nbsp;&nbsp;&nbsp;&nbsp;&nbsp;Pa ipak, na izvestan način, postojao je odgovor. 'Sokolu' je bilo dopušteno da nastavi spuštanje ka Galilejevom moru.
<BR>&nbsp;&nbsp;&nbsp;&nbsp;&nbsp;Evropa se sada nalazila još samo pedeset kilometara ispod; Pul je i golim okom mogao sada da vidi usku crnu ploču na mestu gde je najveći monolit čuvao stražu - ako je to uopšte bilo ono što je činio - u predgrađu Cijenvila.
<BR>&nbsp;&nbsp;&nbsp;&nbsp;&nbsp;Nijednom ljudskom biću nije bilo dozvoljeno da se ovoliko približi punih hiljadu godina.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
