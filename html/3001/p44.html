<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>38. PREVENTIVNI UDAR
<P>&nbsp;&nbsp;&nbsp;&nbsp;&nbsp;Bilo je neobično naći se ponovo u hotelu 'Granimed' posle svih minulih godina - a još neobičnije stoga što je on izgledao u dlaku isti, uprkos svemu što se dogodilo. Poznata slika Dejvida Boumena i dalje je bila tu da ga pozdravi kada je ušao u apartman nazvan po njemu: a, kao što je i očekivao, Boumen/Hal-čovek takođe ga je čekao, delujući nešto malo nesuštastvenije od drevnog holograma.
<BR>&nbsp;&nbsp;&nbsp;&nbsp;&nbsp;No, pre no što su uopšte stigli da se pozdrave, treća strana se umešala; Pul bi u svim drugim prilika to sa radošću prihvatio - osim u ovoj. Sobni videofon oglasio se trodelnim, uspinjućim tonom - baš kao što je to činio i prilikom njegove prve posete - i na ekranu se pojavio jedan stari prijatelj.
<BR>&nbsp;&nbsp;&nbsp;&nbsp;&nbsp;"Frenk!" uzviknu doktor Kan, "zašto mi nisi kazao da dolaziš? Kada se možemo sresti? Zašto si isključio video - neko je sa tobom u sobi? A i ko su bili svi oni tipovi zvaničnog izgleda koji su se spustili kada i ti...?"
<BR>&nbsp;&nbsp;&nbsp;&nbsp;&nbsp;"Molim te, Tede! Da, žao mi je - ali veruj mi, imam valjane razloge - objasniću ti kasnije. Tako je, neko je sa mnom ovde - javiću ti se čim budem mogao. Do viđenja!"
<BR>&nbsp;&nbsp;&nbsp;&nbsp;&nbsp;Pošto je sa zakašnjenjem dao nalog 'Ne ometaj', Pul reče izvinjavajućim tonom: "Oprosti zbog ovoga - znaš ko je to bio, razume se."
<BR>&nbsp;&nbsp;&nbsp;&nbsp;&nbsp;"Da - doktor Kan. Često je pokušavao da stupi u vezu sa mnom."
<BR>&nbsp;&nbsp;&nbsp;&nbsp;&nbsp;"Ali ti nikada nisi uzvratio. Smem li da upitam zašto?" Iako je bilo znatno važnijih stvari o kojima je trebalo povesti računa, Pul nije mogao odoleti da ne postavi ovo pitanje.
<BR>&nbsp;&nbsp;&nbsp;&nbsp;&nbsp;"Želeo sam da naš kanal bude jedini koji ću držati otvoren. Takođe, često sam bio odsutan. Ponekad godinama."
<BR>&nbsp;&nbsp;&nbsp;&nbsp;&nbsp;To je izgledalo iznenađujuće - premda ne bi trebalo da je tako. Pul je dobro znao da su izveštaji o Halu-čoveku stizali sa mnogo mesta, u mnogim vremenima. Pa ipak - 'odsutan godinama'? Mogao je za to vreme da poseti poprilično zvezdanih sistema - možda je na taj način doznao za novu iz Škorpije, udaljenu svega četrdeset svetlosnih godina. Ali nikako nije mogao da stigne čak do Čvora; putovanje donde i natrag potrajalo bi devet stotina godina.
<BR>&nbsp;&nbsp;&nbsp;&nbsp;&nbsp;"Baš smo imali sreće što si bio ovde kada si nam bio potreban!"
<BR>&nbsp;&nbsp;&nbsp;&nbsp;&nbsp;Bilo je veoma neobično da Hal-čovek okleva pre no što odgovori. Proteklo je znatno duže od neizbežne tri sekunde zbog udaljenosti pre no što je on lagano rekao: "Jesi li siguran da je posredi sreća?"
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Ne želim da pričam o tome, ali dva puta sam... spazio... sile... entitete... daleko moćnije od monolita, a verovatno i od njegovih tvoraca. Možda svi imamo znatno manje slobode nego što zamišljamo."
<BR>&nbsp;&nbsp;&nbsp;&nbsp;&nbsp;Bila je to uistinu jeziva pomisao; Pulu je bio potreban popriličan napor volje da je potisne u stranu i da se usredsredi na neposredan problem.
<BR>&nbsp;&nbsp;&nbsp;&nbsp;&nbsp;"Nadajmo se da imamo dovoljno slobodne volje da uradimo ono što je neophodno. Možda je ovo glupo pitanje, ali da li monolit zna za naš susret? Da li bi mogao postati - sumnjičav?"
<BR>&nbsp;&nbsp;&nbsp;&nbsp;&nbsp;"Nije on sposoban za takvo osećanje. Opremljen je mnogim mehanizmima koji ga štite od grešaka, od kojih ja neke razumem. Ali to je sve."
<BR>&nbsp;&nbsp;&nbsp;&nbsp;&nbsp;"Da li bi mogao da nas sada prisluškuje?"
<BR>&nbsp;&nbsp;&nbsp;&nbsp;&nbsp;"Ne verujem."
<BR>&nbsp;&nbsp;&nbsp;&nbsp;&nbsp;Voleo bih kada bih mogao da budem siguran da je posredi uistinu tako naivan i prostodušan supergenije, pomisli Pul dok je otključavao aktovku i vadio hermetički zatvorenu kutiju u kojoj se nalazila pločica. Pri ovoj niskoj gravitaciji, težina joj je bila gotovo zanemarljiva; bilo je nemoguće poverovati da se u njoj možda nalazi sudbina čovečanstva.
<BR>&nbsp;&nbsp;&nbsp;&nbsp;&nbsp;"Nikako nismo mogli da obezbedimo potpuno sigurnu vezu sa tobom, tako da nismo imali prilike da se upustimo u pojedinosti. Ova pločica sadrži programe za koje se nadamo da će osujetiti monolit u tome da izvrši bilo kakva naređenja koja bi mogla ugroziti čovečanstvo. Posredi su dvadeset najrazornijih virusa koji su ikada načinjeni, a većina uopšte nema 'protivotrov'; u nekoliko slučajeva se čak smatra da su oni nemogući. Svaki je tu u pet primeraka. Voleli bismo da ih uključiš ako - i kada - budeš smatrao da je to neophodno. Dejve - Hale - niko još nije bio suočen sa takvom odgovornošću. Ali nemamo drugi izbor."
<BR>&nbsp;&nbsp;&nbsp;&nbsp;&nbsp;Ponovo je izgledalo da je do odgovora proteklo duže od tri sekunde koliko je trajalo dvosmerno putovanje talasa do Evrope.
<BR>&nbsp;&nbsp;&nbsp;&nbsp;&nbsp;"Ako to učinimo, sve monolitove funkcije mogu prestati. Tada je neizvesno šta će se sa nama dogoditi."
<BR>&nbsp;&nbsp;&nbsp;&nbsp;&nbsp;"Imali smo to u vidu, naravno. Do sada ste verovatno ovladali mnogim sposobnostima - od kojih su neke sigurno izvan naše moći poimanja. Takođe vam šaljem jednu petabajtnu memorijsku pločicu. Deset na petnaesti bajta više je nego dovoljno da se uskladište celokupna sećanja i iskustva mnogih života. To će vam pružiti jedan uzmak: ali podozrevam da imate i druge."
<BR>&nbsp;&nbsp;&nbsp;&nbsp;&nbsp;"Tačno. Odlučićemo za koji ćemo se opredeliti u datom trenutku."
<BR>&nbsp;&nbsp;&nbsp;&nbsp;&nbsp;Pulu laknu - bar u onoj meri u kojoj je to bilo moguće pod ovim okolnostima. Hal-čovek je bio spreman na saradnju; i dalje ga je dovoljno spona vezivalo sa vlastitim korenima.
<BR>&nbsp;&nbsp;&nbsp;&nbsp;&nbsp;"Sada ti moramo dostaviti ovu pločicu - fizički. Sadržaj joj je odveć opasan da bismo smeli da ga uputimo optičkim ili radio-kanalima. Znam da raspolažeš sposobnošću upravljanja materijom na daljinu: zar nisi svojevremeno izazvao detonaciju jedne orbitalne bombe? Možeš li da je prebaciš na Evropu? Mi bismo takođe mogli da ti je dostavimo automatskim kurirom, na bilo koju tačku koju odabereš."
<BR>&nbsp;&nbsp;&nbsp;&nbsp;&nbsp;"To bi bilo najbolje: preuzeću je u Cijenvilu. Evo koordinata..."
<BR>&nbsp;&nbsp;&nbsp;&nbsp;&nbsp;***
<BR>&nbsp;&nbsp;&nbsp;&nbsp;&nbsp;Pul je još sedeo skljokan u fotelji, kada se na monitoru 'Boumenovog apartmana' pojavio šef delegacije koja ga je dopratila sa Zemlje. Da li je pukovnik Džons stvarno bio pukovnik - i da li se uistinu zvao Džons - to su bile beznačajne tajne u čije rešavanje Pul nije imao nameru da se upušta; bilo je dovoljno to da je posredi izvrstan organizator i da je do sada sprovodio u delo operaciju DAMOKLE tiho i efikasno.
<BR>&nbsp;&nbsp;&nbsp;&nbsp;&nbsp;"Stvar je poslata, Frenk. Spustiće se za jedan sat i deset minuta. Pretpostavljam da je Hal-čovek može preuzeti odande, ali nije mi jasno kako će, zapravo, baratati - je li to prava reč? - tim pločicama."
<BR>&nbsp;&nbsp;&nbsp;&nbsp;&nbsp;"I sam sam se to pitao, sve dok mi neko iz Odbora za Evropu nije objasnio. Postoji jedna dobro poznata - premda ne i meni! - teorema koja kaže da svaki kompjuter može da emulira bilo koji drugi kompjuter. Uveren sam stoga da Hal-čovek odlično zna šta radi. U protivnom, ne bi nikada pristao."
<BR>&nbsp;&nbsp;&nbsp;&nbsp;&nbsp;"Nadam se da si u pravu", odvrati pukovnik. "Ako nisi - e, onda ne znam koja nam alternativa preostaje."
<BR>&nbsp;&nbsp;&nbsp;&nbsp;&nbsp;Usledila je smrknuta pauza, sve dok Pul nije rešio da malo ublaži napetost.
<BR>&nbsp;&nbsp;&nbsp;&nbsp;&nbsp;"Uzgred, jesi li čuo ovdašnje glasine vezane za našu posetu?"
<BR>&nbsp;&nbsp;&nbsp;&nbsp;&nbsp;"Na koje misliš?"
<BR>&nbsp;&nbsp;&nbsp;&nbsp;&nbsp;"Da smo mi, zapravo, posebna komisija upućena da istraži prestupe i podmićivanja u ovom sirovom graničarskom mestu. Kako izgleda, gradonačelnik i šerif napunili su gaće."
<BR>&nbsp;&nbsp;&nbsp;&nbsp;&nbsp;"Koliko im samo zavidim", odvrati 'pukovnik Džons'. "Ponekad baš predstavlja olakšanje kad imaš da brineš o nečem beznačajnom."
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
