<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39. UBISTVO BOGA
<P>&nbsp;&nbsp;&nbsp;&nbsp;&nbsp;Kao i sve stanovnike Anubisa (kojih je sada bilo 56.521), doktora Teodora Kana takođe je ubrzo posle lokalne ponoći probudio zvuk koji je označavao opštu uzbunu. Njegova prva reakcija bila je: 'Za ime Deusa, zar opet ledotres?'
<BR>&nbsp;&nbsp;&nbsp;&nbsp;&nbsp;Pohitao je ka prozoru, uzviknuvši tako glasno "Otvori!" da ga soba nije razumela, pa je morao da ponovi nalog normalnim glasom. Sjaj Lucifera trebalo je da se slije unutra, iscrtavajući šare na podu, koje su tako očaravale posetioce sa Zemlje, zato što se ne bi pomerile ni za delić milimetra, ma koliko dugo oni čekali na to...
<BR>&nbsp;&nbsp;&nbsp;&nbsp;&nbsp;Ali nepromenljivog snopa svetlosti više nije bilo. Upiljivši se u krajnjoj neverici kroz ogroman, providni mehur Anubisove kupole, ugledao je nebo za koje Ganimed nije znao već hiljadu godina. Njime su ponovo blistale zvezde; Lucifera više nije bilo.
<BR>&nbsp;&nbsp;&nbsp;&nbsp;&nbsp;A onda, dok je istraživao zaboravljena sazvežđa, Kan je spazio nešto još užasnije. Na mestu gde je trebalo da bude Lucifer sada se nalazio jedan majušni disk potpunog crnila, zaklanjajući neznane zvezde.
<BR>&nbsp;&nbsp;&nbsp;&nbsp;&nbsp;Postojalo je samo jedno moguće objašnjenje, pomisli Kan otupelo. Lucifera je progutala neka crna rupa. A možda smo mi sledeći na redu.
<BR>&nbsp;&nbsp;&nbsp;&nbsp;&nbsp;Sa balkona hotela 'Granimed', Pul je posmatrao isti prizor, ali uz složenija osećanja. Još pre no što se razlegla opšta uzbuna, probudio ga je njegov komsek sa porukom od Hala-čoveka.
<BR>&nbsp;&nbsp;&nbsp;&nbsp;&nbsp;'Počinje. Zarazili smo monolit. Ali i u naše vodove dospeo je jedan virus - ili više njih. Ne znamo da li ćemo moći da upotrebimo memorijsku pločicu koju si nam dao. Ako uspemo u tome, srešćemo se u Cijenvilu."
<BR>&nbsp;&nbsp;&nbsp;&nbsp;&nbsp;A onda su usledile iznenađujuće i neobično dirljive reči čiji će tačan emocionalni naboj predstavljati predmet rasprava tokom mnogo potonjih pokolenja:
<BR>&nbsp;&nbsp;&nbsp;&nbsp;&nbsp;"Ako ne budemo uspeli da se prebacimo, ne zaboravite nas."
<BR>&nbsp;&nbsp;&nbsp;&nbsp;&nbsp;Iz sobe iza sebe, Pul začu glas gradonačelnika, koji se silno trudio da ospokoji sada već uveliko rasanjene žitelje Anubisa. Iako je počeo frazom koja je predstavljala najgrozniju od svih zvaničnih izjava - 'Nema razloga za paniku' - ipak je uspeo da nađe prave umirujuće reči.
<BR>&nbsp;&nbsp;&nbsp;&nbsp;&nbsp;"Ne znamo šta se događa - ali Lucifer i dalje normalno sija! Ponavljam - Lucifer još sija! Upravo smo dobili izveštaj sa međuorbitnog šatla 'Alkion', koji je krenuo za Kalisto pre jedan sat. Evo šta oni vide..."
<BR>&nbsp;&nbsp;&nbsp;&nbsp;&nbsp;Pul pohita sa balkona natrag u sobu baš na vreme da ugleda kako Lucifer ospokojavajuće blista na monitoru.
<BR>&nbsp;&nbsp;&nbsp;&nbsp;&nbsp;"Stvar je u sledećem", nastavi gradonačelnik bez daha. "Nešto je izazvalo privremeno pomračenje - zumiraćemo da bolje osmotrimo... Molim opservatoriju na Kalistu..."
<BR>&nbsp;&nbsp;&nbsp;&nbsp;&nbsp;Kako zna da je 'privremeno'? - zapita se Pul, čekajući da se na ekranu pojavi nova slika.
<BR>&nbsp;&nbsp;&nbsp;&nbsp;&nbsp;Lucifera nestade, a umesto njega pojavi se zvezdano polje. U isto vreme, glas gradonačelnika utihnu, da bi ga zamenio jedan drugi.
<BR>&nbsp;&nbsp;&nbsp;&nbsp;&nbsp;"...dvometarski teleskop, ali poslužiće bilo koji drugi instrument. Posredi je disk od savršeno crnog materijala, prečnika nešto većeg od deset hiljada kilometara, toliko tanak da izgleda kao da uopšte nema debljinu. A postavljen je tako - očigledno hotimice - da onemogući priliv svetlosti na Ganimed.
<BR>&nbsp;&nbsp;&nbsp;&nbsp;&nbsp;Zumiraćemo da bismo videli ima li bilo kakvih pojedinosti, premda veoma sumnjam u to..."
<BR>&nbsp;&nbsp;&nbsp;&nbsp;&nbsp;Iz perspektive Kalista, zaklanjajući disk izgledao je smanjen u oval, dvostruko duži nego što je širok. Stao je da se širi pre no što je potpuno ispunio ekran; posle toga, nije se moglo više odrediti da li se slika i dalje zumira, budući da nije prikazivala nikakvo ustrojstvo.
<BR>&nbsp;&nbsp;&nbsp;&nbsp;&nbsp;"Kao što sam i pomislio - nema ničeg što bi se videlo. Prebacimo se na rub stvari..."
<BR>&nbsp;&nbsp;&nbsp;&nbsp;&nbsp;Ponovo nije postojao osećaj kretanja, sve dok se iznenada nije pojavilo zvezdano polje, oštro omeđeno zakrivljenom ivicom diska razmera jednog sveta. Utisak je bio potpuno isti kao da gledaju povrh obzorja neke bezvazdušne, savršeno glatke planete.
<BR>&nbsp;&nbsp;&nbsp;&nbsp;&nbsp;No, ipak nije bila savršeno glatka...
<BR>&nbsp;&nbsp;&nbsp;&nbsp;&nbsp;"Zanimljivo", primeti astronom koji je do sada delovao prilično staloženo, kao da je posredi neka svakodnevna pojava. "Ivica izgleda nazubljena - ali na veoma pravilan način - slično oštrici testere..."
<BR>&nbsp;&nbsp;&nbsp;&nbsp;&nbsp;"Cirkularne testere", promrmlja Pul sebi u bradu. Da li će nas preseći na pola? Ma, hajde, ne budi smešan...
<BR>&nbsp;&nbsp;&nbsp;&nbsp;&nbsp;"Ovo je najveće približenje koje možemo postići pre no što difrakcija izobliči sliku - obradićemo je kasnije i dobiti mnogo jasnije pojedinosti."
<BR>&nbsp;&nbsp;&nbsp;&nbsp;&nbsp;Uvećanje je sada bilo toliko veliko, da je nestao svaki trag kružnosti diska. Preko monitora se pružala jedna crna traka, nazubljena duž ivica tako istovetnim trouglovima da Pul nikako nije uspeo da se oslobodi zloslutnog poređenja sa testerom. No, nešto je drugo počelo da mu se pomalja u dubinama uma...
<BR>&nbsp;&nbsp;&nbsp;&nbsp;&nbsp;Kao i svi ostali na Ganimedu, posmatrao je kako beskrajno udaljenije zvezde uplovljavaju u ove geometrijski savršene doline i isplovljavaju iz njih. Vrlo verovatno, mnogi drugi su došli do istog zaključka još pre njega.
<BR>&nbsp;&nbsp;&nbsp;&nbsp;&nbsp;Ako pokušate da napravite disk od pravougaonih blokova - bile njihove proporcije 1:4:9 ili neke druge - on nikako ne može biti glatkih ivica. Razume se, možete da pravite sve savršeniji krug ako to želite, koristeći sve manje i manje blokove. Ali zašto se upuštati u to, ako samo želite da načinite dovoljno veliki zaklon koji bi pomračio jedno sunce?
<BR>&nbsp;&nbsp;&nbsp;&nbsp;&nbsp;Gradonačelnik je bio u pravu; pomračenje je uistinu bilo privremeno. Ali njegov kraj predstavljao je suštu suprotnost pomračenju Sunca.
<BR>&nbsp;&nbsp;&nbsp;&nbsp;&nbsp;Svetlost se najpre probila kroz samo središte, a ne u uobičajenoj ogrlici Bejlijevih bisera duž ruba. Krzave linije stale su da zrače iz jedne zaslepljujuće rupice - a sada, pri najjačem uvećanju, konačno se pokazalo ustrojstvo diska. Bio je sazdan od miliona istovetnih pravougaonika, verovatno iste veličine kao i Veliki zid sa Evrope. Počeli su da se razdvajaju - kao da je neko preduzeo rastavljanje kakve džinovske slagalice.
<BR>&nbsp;&nbsp;&nbsp;&nbsp;&nbsp;Večita, ali sada nakratko prekinuta dnevna svetlost lagano se vraćala na Ganimed, kako se disk raspadao, a zraci Lucifera prodirali kroz sve šire procepe. Sami sastavni delovi su isparavali, kao da im je bila potrebna snaga koju su sticali međusobnim dodirom da bi opstali u stvarnosti.
<BR>&nbsp;&nbsp;&nbsp;&nbsp;&nbsp;Iako se brižnim posmatračima u Anubisu činilo da su protekli sati, ceo događaj potrajao je manje od petnaest minuta. Tek pošto se sasvim okončao, gledaoci su se setili da obrate pažnju na Evropu.
<BR>&nbsp;&nbsp;&nbsp;&nbsp;&nbsp;Velikog zida je nestalo: a protekao je skoro pun sat pre no što su stigle vesti sa Zemlje, Marsa i Meseca da je, naizgled, samo Sunce zatreptalo nekoliko sekundi, pre no što se vratilo normalnom režimu sijanja.
<BR>&nbsp;&nbsp;&nbsp;&nbsp;&nbsp;Bio je to pomno odabran niz pomračenja, očigledno usmeren na čovečanstvo. Nigde drugde u Sunčevom sistemu ništa ne bi bilo primećeno.
<BR>&nbsp;&nbsp;&nbsp;&nbsp;&nbsp;U sveopštem uzbuđenju, proteklo je još malo vremena pre no što je svet shvatio da su i MNT-0 i MNT-1 iščezli, ostavivši za sobom, u Tihou i Africi, jedino otiske stare četiri miliona godina.
<BR>
<BR>&nbsp;&nbsp;&nbsp;&nbsp;&nbsp;Bilo je to prvi put da su se Evropljani sreli sa ljudima, ali velika stvorenja koja su se kretala među njima tako munjevitom brzinom nisu ih ni uznemirila ni iznenadila. Razume se, nije bilo odveć lako protumačiti emotivno stanje nečega što je nalikovalo na žbunić bez lišća, nemajući uz to nikakve očigledne organe čula ili sredstva za opštenje. Ali da su ih uplašili spuštanje 'Alkiona' i izlazak njegovih putnika, svakako bi ostali skriveni u svojim igloima.
<BR>&nbsp;&nbsp;&nbsp;&nbsp;&nbsp;Kada je Frenk Pul, osećajući se pomalo nelagodno u zaštitnom odelu i sa poklonom od blistave bakarne žice, stupio u neuredno predgrađe Cijenvila, zapitao se šta Evropljani misle o skorašnjim događajima. Oni nisu iskusili pomračenje Lucifera, ali nestanak Velikog zida morao je predstavljati šok. Uzdizao se tu od pamtiveka, kao štit, ali i nesumnjivo nešto znatno više; a onda je, namah, iščezao, kao da ga nikada nije bilo...
<BR>&nbsp;&nbsp;&nbsp;&nbsp;&nbsp;Petabajtna pločica ih je čekala, zajedno sa grupom Evropljana koji su bili okupljeni oko nje; domoroci su ispoljavali prvi znak radoznalosti koji je Pul ikada uočio. Zapitao se da li im je Hal-čovek kazao na neki način da pripaze na ovaj dar iz svemira, dok on ne dođe po njega.
<BR>&nbsp;&nbsp;&nbsp;&nbsp;&nbsp;I ne vrati ga natrag, na jedino mesto gde je bezbedno mogao biti uskladišten, jer se u njemu sada nalazio ne samo jedan usnuli prijatelj nego i užasi koje bi neko buduće doba možda moglo da odagna.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
