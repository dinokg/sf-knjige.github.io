<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Art ode kod Crvenih. Na susret sa njim izišlo je troje. Bili su to Marion, Ajriška i Tiu, jedan od onih koji su sa Nirgalom i Džeki bili u istom pokolenju beba u seocu Zigotu. Povedoše Arta u njihov 'tabor' sačinjen od terenskih vozila. Ovom činjenicom bio je vrlo zadovoljan, jer je značila da Crveni sada vide njega, iako je došao iz 'Praksisa', kao neutralnog i nepristrasnog, što je i želeo da bude: velika prazna posuda koju pune porukama i dodaju od ruke do ruke.
<BR>&nbsp;&nbsp;&nbsp;&nbsp;&nbsp;Tabor Crvenih bio je zapadno od industrijske oblasti, na rubu kaldere. Seli su sa Artom u jedno veliko vozilo, u prostranu gornju kabinu. Sunce poznog popodneva bacalo je oštru svetlost na njih. Sedeli su i gledali dole, u divovsku, kontrastno ocrtanu zemlju kaldersku.
<BR>&nbsp;&nbsp;&nbsp;&nbsp;&nbsp;"I šta biste vi voleli da vidite u ovom Ustavu?" reče Art.
<BR>&nbsp;&nbsp;&nbsp;&nbsp;&nbsp;Pijuckao je čaj koji su mu dali. Njegovi domaćini se pogledaše, malo zbunjeni. "U idealnom slučaju", reče Marion posle nekog vremena, "želeli bismo živeti na jednoj praiskonskoj planeti, u pećinama i tunelima ispod litica, ili u prostorijama koje bi nastale izdubljivanjem prstenova kratera. Nijedan veliki grad. Nikakvo teraformiranje."
<BR>&nbsp;&nbsp;&nbsp;&nbsp;&nbsp;"Morali biste u svako doba dana i noći imati skafander na sebi."
<BR>&nbsp;&nbsp;&nbsp;&nbsp;&nbsp;"Tako je. Nama to ne smeta."
<BR>&nbsp;&nbsp;&nbsp;&nbsp;&nbsp;"Hm." Art razmisli o ovome. "Dobro, ali hajde da počnemo od sadašnjeg trenutka. Pošto znate kakva je situacija u ovom času, šta biste želeli da se dogodi sledeće?"
<BR>&nbsp;&nbsp;&nbsp;&nbsp;&nbsp;"Nikakvo dalje teraformiranje."
<BR>&nbsp;&nbsp;&nbsp;&nbsp;&nbsp;"Nestanak kabla, i nikakvo dalje doseljavanje."
<BR>&nbsp;&nbsp;&nbsp;&nbsp;&nbsp;"Zapravo, bilo bi fino kad bi se neki ljudi vratili na Zemlju."
<BR>&nbsp;&nbsp;&nbsp;&nbsp;&nbsp;Zaćutali su i zagledali se u njega. Art je nastojao da ne pokaže svoju ozlojeđenost.
<BR>&nbsp;&nbsp;&nbsp;&nbsp;&nbsp;Reče: "Zar nije verovatno da će biosfera nastaviti da raste dalje i sama, od ove tačke?"
<BR>&nbsp;&nbsp;&nbsp;&nbsp;&nbsp;"Nije to sigurno", reče Tiu. "Ako obustavite industrijsko pumpanje, svaki eventualni dalji porast bio bi veoma spor. Biosfera bi mogla i izgubiti neke teritorije, zbog ovog ledenog doba koje počinje."
<BR>&nbsp;&nbsp;&nbsp;&nbsp;&nbsp;"Zar to nije ono što neki ljudi nazivaju ekopoetikom?"
<BR>&nbsp;&nbsp;&nbsp;&nbsp;&nbsp;"Nije. Ekopoetičari upotrebljavaju samo biološke metode, ali veoma intenzivno. Mi mislimo da bi trebalo da svi ti ljudi prestanu s time, i ekopoetičari, i industrijalci, i svi drugi."
<BR>&nbsp;&nbsp;&nbsp;&nbsp;&nbsp;"Ali smo naročito protiv metoda teške industrije", reče Marion. "A posebno protiv izazivanja poplave na severu. Taj potop tamo, to je naprosto kriminalno. Mi ćemo u te stanice da podmećemo ekploziv, svakako, a vi pričajte šta hoćete. Ako ne prestanu to da rade."
<BR>&nbsp;&nbsp;&nbsp;&nbsp;&nbsp;Art odmahnu rukom ka divovskom kamenitom grotlu davnog vulkana. "Na višim nadmorskim visinama stvari izgledaju manje-više isto, zar ne?"
<BR>&nbsp;&nbsp;&nbsp;&nbsp;&nbsp;Nisu bili voljni da priznaju ovu istinu. Ajriška reče: "Čak i na visokim terenima pojavljuju se naslage leda i biljke. Atmosfera na ovoj planeti 'odskače' vrlo mnogo u visinu, to imaj u vidu. Ni jedna jedina tačka na Marsu ne ostaje sasvim nezahvaćena, kad počnu jaki vetrovi."
<BR>&nbsp;&nbsp;&nbsp;&nbsp;&nbsp;"Šta ako razapnemo kupole iznad četiri velike kaldere?" upita Art. "Da unutra sve ostane sterilno, a atmosfera ona prvobitna, i po sastavu i po pritisku? To bi bili ogromni nacionalni parkovi, svojevrsna divljina očuvana u svom istinitom, praiskonskom stanju."
<BR>&nbsp;&nbsp;&nbsp;&nbsp;&nbsp;"Parkovi bi bili, da."
<BR>&nbsp;&nbsp;&nbsp;&nbsp;&nbsp;"Pa, jeste. Ali moramo raditi sa onim što sad imamo, zar ne? Ne možemo se vratiti u godinu M-1 i pustiti celu istoriju da se odvija još jednom od te tačke. Imajući u vidu sadašnju situaciju, moglo bi biti pametno da sačuvamo tri ili četiri takva velika mesta u prvobitnom, ili približno prvobitnom, stanju."
<BR>&nbsp;&nbsp;&nbsp;&nbsp;&nbsp;"Bilo bi lepo da sačuvamo i neke kanjone", reče Tiu neodlučno. Jasno se videlo da Crveni nikad do sad nisu ni pomislili na ovako nešto; i da nisu, ni sad, mnogo zadovoljni. Ali nastalo stanje nisu mogli da uklone svojim pukim priželjkivanjem, morali su delati sa osloncem na ono što jeste.
<BR>&nbsp;&nbsp;&nbsp;&nbsp;&nbsp;"Ili bazen Argire."
<BR>&nbsp;&nbsp;&nbsp;&nbsp;&nbsp;"Kao minimum, obezbediti da Argira ostane suva."
<BR>&nbsp;&nbsp;&nbsp;&nbsp;&nbsp;Art je klimnuo glavom kao da želi da ih ohrabri. "Kombinovati tu vrstu očuvanja sa atmosferskim ograničenjima zapisanim u dokumentu iz Dorsa Brevije. To je, da ne sme postojati atmosfera dovoljna za disanje iznad pet kilometara nadmorske visine, a mi znamo da prokleto mnogo zemljišta leži iznad pet kilometara. Time neće biti uklonjen severni okean, ali on sada i ne može ničim da bude uklonjen. Neka varijanta usporene ekopoetike jeste ono najbolje čemu se vi sada možete nadati, je li tako?"
<BR>&nbsp;&nbsp;&nbsp;&nbsp;&nbsp;Možda se izrazio suviše drastično. Crveni su zurili dole u kalderu Pavonisa, zadubljeni u neke svoje misli.
<BR>
<BR>&nbsp;&nbsp;&nbsp;&nbsp;&nbsp;"Pretpostavimo da se ukrcaju i Crveni", reče Art Nađi. "Šta misliš, šta bi posle toga bio najgori preostali problem?"
<BR>&nbsp;&nbsp;&nbsp;&nbsp;&nbsp;"Šta?" Bila je već zadremala; slušala je limene zvuke nekog prastarog džeza, sa svoje AI. "A, ti si, Arte." Glas joj je bio prigušen i tih, ruski način izgovora engleskih reči bio je, iako ne mnogo upadljiv, ipak jasno primetan. Sedela je na kauču, ali u klonulom položaju, napola ležala. Gomila papirnih lopti ležala je oko njenih nogu, kao da su to delovi neke strukture koju ona pokušava da sklopi. Marsovski način života. Njeno lice bilo je ovalno, pod 'kapom' ravne bele kose; izboranost njene kože nekako je nestajala, kao da je, proticanjem reke godina, neki neravni kamen postajao sve glatkiji, pretvarao se u oblutak. Ona otvori oči tačkasto obojene, svetle i magnetne, okružene kozačkim očnim kapcima. Divno lice, koje je sad u potpunoj opuštenosti gledalo Arta. "Sledeći najgori problem."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Osmehnula se. Odakle je došla ta smirenost, taj opušteni osmeh? Nađa se ovih dana ni zbog čega nije zabrinjavala. Ovo je Arta čudilo, zato što je imao u vidu koliko oni još, u političkom smislu, 'hodaju po razapetoj žici'. Ipak... politika je to, barem nije rat. Baš kao što je Nađa tokom revolucije bila silno uplašena, uvek napeta, uvek u iščekivanju katastrofe, tako je sada bila uvek srazmerno smirena. Kao da kaže: ništa što se ovde dešava nije baš mnogo važno; petljajte vi po tim sitnim pojedinostima koliko god hoćete, moji prijatelji su bezbedni, rat je završen, ovo ostaje jedna vrsta igre, ili posla nalik na građevinarski. A izgradnja je posao pun zadovoljstva.
<BR>&nbsp;&nbsp;&nbsp;&nbsp;&nbsp;Art zađe iza kauča i poče joj masirati pleća. "Ahhh", reče ona. "Problemi. Hm, ima još mnogo problema koji su, između sebe, otprilike jednaki po 'lepljivosti'."
<BR>&nbsp;&nbsp;&nbsp;&nbsp;&nbsp;"Kao, na primer?"
<BR>&nbsp;&nbsp;&nbsp;&nbsp;&nbsp;"Kao, na primer, baš se pitam da li će Mahdžari biti sposobni da se prilagode na demokratiju. Pitam se da li će svako prihvatiti Vladov i Marinin koncept eko-ekonomije. Pa onda, možemo li napraviti pristojnu policiju. Pitam se da li će Džeki pokušati da načini sistem sa jakim predsednikom, a posle toga iskoristiti brojčanu premoć onih koji su ovde rođeni da postane kraljica." Pogledala je preko ramena i nasmejala se videći Artov izraz lica. "Pitam se ja tako za mnogo što-šta. Je l' da nastavim?"
<BR>&nbsp;&nbsp;&nbsp;&nbsp;&nbsp;"Možda ne."
<BR>&nbsp;&nbsp;&nbsp;&nbsp;&nbsp;Ona se opet nasmeja. "Ali ti nastavi. Ovo prija. Ti problemi - nisu strašni. Naprosto ćemo se vraćati za sto, opet i opet, i gruvati po njima. Nego, ti bi možda trebalo da popričaš sa Zeikom."
<BR>&nbsp;&nbsp;&nbsp;&nbsp;&nbsp;"Važi."
<BR>&nbsp;&nbsp;&nbsp;&nbsp;&nbsp;"Ali sad mi masiraj vrat."
<BR>
<BR>&nbsp;&nbsp;&nbsp;&nbsp;&nbsp;Art se već iste noći uputio na razgovor sa Zeikom i njegovom ženom Nazikom, čim je Nađa zaspala. "Kako Mahdžari gledaju na sve ovo?" upita on.
<BR>&nbsp;&nbsp;&nbsp;&nbsp;&nbsp;Zeik zastenja. "Zamolio bih te da ne postavljaš glupa pitanja", reče on. "Suniti, eno, ratuju protiv šiita - Liban opustošen - države bez nafte mrze one sa naftom - države Severne Afrike postale su jedna metanacionalka - Sirija i Irak se mrze - Irak i Egipat se mrze - svi mi mrzimo Irance, osim što ih šiiti vole - i svi mrzimo Izrael, dabome, ali i Palestince - a ja, iako sam iz Egipta, zapravo sam Beduin, a mi Beduini preziremo nilske Egipćane, a ne slažemo se nikako ni sa Beduinima iz Jordana. I svako mrzi naravno Saudijce, koji su krajnje korumpirani. Znači, ako me pitaš kakvo je arapsko gledište o nečemu, šta mogu da ti kažem?" On odmahnu glavom namrgođeno.
<BR>&nbsp;&nbsp;&nbsp;&nbsp;&nbsp;"Možeš da mi kažeš da je glupo pitanje", reče Art. "Izvini. Razmišljati o 'nacijama' koje učestvuju u ovome, to je loša navika. Kako ti gledaš na sve ovo?"
<BR>&nbsp;&nbsp;&nbsp;&nbsp;&nbsp;Nazika se nasmeja. "Njega možeš da pitaš i šta misle svi ostali kahiranski Mahdžari. On poznaje, i predobro, sve njih."
<BR>&nbsp;&nbsp;&nbsp;&nbsp;&nbsp;"Predobro", ponovi Zeik.
<BR>&nbsp;&nbsp;&nbsp;&nbsp;&nbsp;"Šta misliš, da li će oni pristati na onaj ustavni odeljak o ljudskim pravima?"
<BR>&nbsp;&nbsp;&nbsp;&nbsp;&nbsp;Zeik se namršti. "Nema sumnje da ćemo mi potpisati Ustav."
<BR>&nbsp;&nbsp;&nbsp;&nbsp;&nbsp;"Ali ta prava... Ja sam mislio da ni do današnjeg dana ne postoji nijedna arapska demokratija?"
<BR>&nbsp;&nbsp;&nbsp;&nbsp;&nbsp;"Kako to? A Palestina, Egipat... U svakom slučaju, mi gledamo šta ćemo sa Marsom. A ovde, kod nas, na Marsu, svaki karavan je zasebna država, tako je bilo od samog početka."
<BR>&nbsp;&nbsp;&nbsp;&nbsp;&nbsp;"Jake vođe, nasledne vođe?"
<BR>&nbsp;&nbsp;&nbsp;&nbsp;&nbsp;"Nisu nasledne. Jak vođa - to da. Mi ne verujemo da će to novi Ustav ukinuti, ni kod nas niti igde. Zašto bi? Pa, i ti si jedan jak vođa, zar ne?"
<BR>&nbsp;&nbsp;&nbsp;&nbsp;&nbsp;Art se nasmeja nelagodno. "Ja sam samo kurir."
<BR>&nbsp;&nbsp;&nbsp;&nbsp;&nbsp;Zeik zavrte glavom. "Reci to Antaru. Eto kod koga treba da ideš, ako želiš znati šta Kahiranci misle. On je sada naš kralj."
<BR>&nbsp;&nbsp;&nbsp;&nbsp;&nbsp;Izgledao je kao da je zagrizao u nešto kiselo, pa mu Art reče: "A šta ti misliš da on želi?"
<BR>&nbsp;&nbsp;&nbsp;&nbsp;&nbsp;"On je Džekin pion", promrmlja Zeik. "Ništa više."
<BR>&nbsp;&nbsp;&nbsp;&nbsp;&nbsp;"Očekivao bih da je to nešto na čemu će mu ljudi zamerati."
<BR>&nbsp;&nbsp;&nbsp;&nbsp;&nbsp;Zeik slegnu ramenima.
<BR>&nbsp;&nbsp;&nbsp;&nbsp;&nbsp;"Zavisi s kim razgovaraš", reče Nazika. "Po mišljenju starijih Muslimana, doseljenika sa Zemlje, njemu je to loša veza, jer Džeki, iako je vrlo moćna, ima ili je imala više od jednog družbenika, tako da Antar izgleda..."
<BR>&nbsp;&nbsp;&nbsp;&nbsp;&nbsp;"Kompromitovan", predloži Art, da Zeik, koji je gledao zlovoljno i besno, ne bi stigao da upotrebi neku drugu reč.
<BR>&nbsp;&nbsp;&nbsp;&nbsp;&nbsp;"Da", reče Nazika. "Ali s druge strane, Džeki ima veliku moć. Svi ljudi koji sada vode partiju Slobodni Mars imaju dobre izglede da u novoj državi postanu još uticajniji. A to se mladim Arapima sviđa. Oni su više Marsovci nego Arapi, rekla bih ja. Njima je Mars važniji nego islam. Sa te tačke gledanja, udruživanje sa ektogenima iz Zigota dobra je stvar. Za ektogene postoji, u javnosti, utisak da su prirodne vođe novog Marsa - naročito Nirgal, dabome, ali pošto je on otišao na Zemlju, događa se izvesno prenošenje njegovog uticaja na Džeki i na druge u toj družini. Time i na Antara."
<BR>&nbsp;&nbsp;&nbsp;&nbsp;&nbsp;"Meni se on ne sviđa", reče Zeik.
<BR>&nbsp;&nbsp;&nbsp;&nbsp;&nbsp;Nazika se osmehnu svom mužu. "Ne sviđa ti se što tako mnogo muslimana rođenih na Marsu sledi njega, a ne tebe. Ali mi smo matori, Zeik. Možda je vreme za penziju."
<BR>&nbsp;&nbsp;&nbsp;&nbsp;&nbsp;"Ne vidim zašto", reče Zeik. "Ako ćemo živeti hiljadu godina, šta mari ako se tome doda ili oduzme stotinu?"
<BR>&nbsp;&nbsp;&nbsp;&nbsp;&nbsp;Art i Nazika mu se nasmejaše, a Zeik se osmehnu samo na kratko. To je bio prvi put da Art vidi osmeh na njegovom licu.
<BR>
<BR>&nbsp;&nbsp;&nbsp;&nbsp;&nbsp;Zapravo, godine starosti uopšte nisu bile važne. Narod je švrljao unaokolo, šetali su se i mladi i stari i oni negde između, i u šetnji raspravljali, i stvarno bi bilo čudno kad bi se kao činilac u tim raspravama pojavilo trajanje nečijeg dotadašnjeg života.
<BR>&nbsp;&nbsp;&nbsp;&nbsp;&nbsp;Pokret rođenih Marsovaca ionako nije bio generacijski. Kad si rođen na Marsu, tvoj pogled na stvari je naprosto drugačiji, areocentričan je na jedan način koji nijednom Zemljaninu nije čak ni zamisliv - ne samo zbog celog spleta areostvarnosti u kome su se rođeni Marsovci našli još od trenutka rođenja, nego i zbog svega onoga što nisu saznali. Zemljani znaju koliko je ogromna Zemlja; za Marsovca, takva kulturna i biološka ogromnost naprosto je nezamisliva. Viđali su je kao slike na ekranima, ali to nije bilo dovoljno da je pojme. To je bio jedan od razloga zbog kojih je Art bio zadovoljan što se Nirgal odlučio da ode u diplomatsku misiju na Zemlju: uvideće kakvog diva oni imaju protiv sebe.
<BR>&nbsp;&nbsp;&nbsp;&nbsp;&nbsp;Većina Marsovaca to neće uvideti nikad. Osim toga, revolucija im je zavrtela pamet. Koliko god da su inteligencije pokazivali za stolom, kad je trebalo sastavljati novi Ustav u kome bi on imali neke povlastice, toliko su u nekoj suštini ostajali naivni, nisu imali pojma koliko je malo verovatno da će imati nezavisnost, niti koliko je velika mogućnost da im nezavisnost, čak i ako je izbore, opet bude oduzeta. Zato su navaljivali 'do daske' - a na čelu svih jurišala je Džeki, plovila je kroz te magacinske i fabričke prostorije, lepa i puna oduševljenja kao i uvek; njena sklonost ka penjanju na vlast ostajala je skrivena iza njene ljubavi prema Marsu i njene odanosti idealima njenog dede, takođe i iza njene suštinske dobre volje, pa čak i nevinosti. Džeki je ostajala studentkinja koja želi da njen svet bude pravedan.
<BR>&nbsp;&nbsp;&nbsp;&nbsp;&nbsp;Tako se bar činilo. Ali se svakako moglo naslutiti i to da ona i njene kolege žele i da se popnu na vlast. Mars je sada imao dvanaest miliona stanovnika, od čega sedam miliona rođenih na Marsu; a gotovo svaki rođeni Marsovac bio je sklon da podržava marsovske politčke partije, ponajviše partiju Slobodni Mars.
<BR>&nbsp;&nbsp;&nbsp;&nbsp;&nbsp;"Opasno je to", rekla je Šarlota jedne noći kad je Art u Nađinom prisustvu pokrenuo ovu temu. "Kad je jedna država sazdana od dve ili više grupa koje jedna u drugu nemaju poverenja, i ako još jedna od tih grupa predstavlja jasnu većinu, onda se događa takozvano 'glasanje po popisu stanovništva', to jest glasanje podudarno sa onim što se i popisom stanovništva može utvrditi. Svaki politički vođa je zastupnik jedne grupe, odnosno jednog naroda, ili drugog, ili trećeg, i tako dalje. I dobija glasove cele te grupe. U takvoj situaciji, na svakom glasanju uvek se dogodi tačno isto - dakle, najbrojnija grupa zadržava monopol vlasti, a manjine su bespomoćne, svaki put preglasane; zbog toga se manjine, ranije ili kasnije, podignu na pobunu. Neki od najgorih građanskih ratova u istoriji izbili su u takvim uslovima."
<BR>&nbsp;&nbsp;&nbsp;&nbsp;&nbsp;"Šta mi možemo preduzeti s tim u vezi?" upita Nađa.
<BR>&nbsp;&nbsp;&nbsp;&nbsp;&nbsp;"Pa, eto, već preduzimamo nešto od toga što možemo - naime, smišljamo strukture koje će raspodeliti vlast tako da mnogi dobiju izvesne količine vlasti, da bi opasnost od majorizacije bila što manja. Decentralizacija je važna stvar, zato što stvara mnoštvo malih, lokalnih većina. Druga je strategija: izgraditi jaku mrežu medisonovskih kočnica i protivteža, tako da vlada bude 'macina kolevka' ispletena od mnogo kanapa zategnutih u raznim pravcima, pod uticajem sila koje vuku svaka na neku drugu stranu. To se zove poliarhija, predaja vlasti što većem broju različitih grupa."
<BR>&nbsp;&nbsp;&nbsp;&nbsp;&nbsp;"Mi smo se već ispoliarhisali i previše, može biti", reče Art.
<BR>&nbsp;&nbsp;&nbsp;&nbsp;&nbsp;"Može biti. Treća taktika bila bi deprofesionalizovati vladavinu. Veliki deo poslova vlasti organizuješ tako da su građanska dužnost, kao učešće u poroti; pomoću lutrije izvlačiš imena građana, i oni onda moraju da budu u vlasti, ali na kratko. U obavljanju poslova pomaže im profesionalno osoblje, ali odluke ipak donose ti građani, kako oni misle da treba."
<BR>&nbsp;&nbsp;&nbsp;&nbsp;&nbsp;"Tu foru nikad nisam čula", reče Nađa.
<BR>&nbsp;&nbsp;&nbsp;&nbsp;&nbsp;"Nisi zato što, iako često predlagana, gotovo nikad nije sprovedena u delo. Ali ja mislim da zaslužuje da je veoma ozbiljno razmotrimo. Po tom sistemu, vlast je i teret, mukotrpna obaveza, a ne samo slast. Stigne ti pismo; oh, ne; moraćeš da provedeš sledeće dve godine u parlamentu... bićeš kongresmen. Nevolja, brate, ali ćeš bar moći da se ponosiš da si tamo svojim raspravama doprinosio opštem dobru. Vladavina građana."
<BR>&nbsp;&nbsp;&nbsp;&nbsp;&nbsp;"To volim", reče Nađa.
<BR>&nbsp;&nbsp;&nbsp;&nbsp;&nbsp;"Četvrti metod bio bi da se majorizacija ublažava pomoću neke verzije australijskog sistema glasanja, gde glasači imaju mogućnost, kad biraju između dvojice ili više kandidata, da ime jednoga upišu kao svoj prvi izbor, drugog kao drugi izbor, i tako dalje. Na taj način, prvoplasirani dobija najviše poena, ali i drugoplasirani dobija izvestan broj poena, i trećeplasirani dobija nešto, ali manje, i tako dalje. Da bi kandidat pobedio, mora biti simpatičan i onima izvan svoje grupe. Ovo potiskuje političare ka umerenim, srednjim stavovima, i tokom dugog vremena počne da stvara poverenje između onih grupa koje su ranije gledale jedna drugu potpuno nepoverljivo."
<BR>&nbsp;&nbsp;&nbsp;&nbsp;&nbsp;"Zanimljivo!" uzviknu Nađa. "Kao potpornji u zidu."
<BR>&nbsp;&nbsp;&nbsp;&nbsp;&nbsp;"Da." Onda Šarlota nabroja neke primere zemaljskih 'razlomljenih društava' koja su se lečila pomoću vešto smišljenih struktura vlasti: Azanija, Kambodža, Jermenija... Art je to slušao i obeshrabrio se: u tim zemljama bilo je krvi do kolena.
<BR>&nbsp;&nbsp;&nbsp;&nbsp;&nbsp;"Izgleda da se pomoću političkih struktura ipak ne može postići sve", reče on.
<BR>&nbsp;&nbsp;&nbsp;&nbsp;&nbsp;"Dabome", reče Nađa, "ali mi ovde nemamo te stare mržnje, tako da ne moramo s njima ni da se borimo. Najgore što ovde imamo jesu Crveni, a oni su marginalizovani teraformiranjem koje se već dogodilo. Kladim se da bi ovi metodi mogli biti upotrebljeni za uvlačenje čak i njih u proces."
<BR>&nbsp;&nbsp;&nbsp;&nbsp;&nbsp;Očigledno je bila ohrabrena opcijama koje je Šarlota opisala; bile su to, ipak, nekakve strukture. Jedna vrsta inženjeringa, imaginarnog, ali sličnog pravom. Zato je Nađa sad tipkala po svojoj tastaturi, skicirajući planove kao da je arhitekt koji planira zgradu. Mali osmeh vukao je krajičke njenih usana.
<BR>&nbsp;&nbsp;&nbsp;&nbsp;&nbsp;"Ti si srećna", reče Art.
<BR>&nbsp;&nbsp;&nbsp;&nbsp;&nbsp;Nije ga čula. Ali te noći, kad su preko radio-talasa razgovarali sa putnicima, ona reče Saksu: "Baš je bilo fino ustanoviti da je politička nauka iznašla nešto korisno tokom tolikog broja godina svoga rada."
<BR>&nbsp;&nbsp;&nbsp;&nbsp;&nbsp;Osam minuta kasnije stiže od putnika odgovor. "Politička nauka? Nikad mi nije bili jasno zašto se tako zove."
<BR>&nbsp;&nbsp;&nbsp;&nbsp;&nbsp;Nađa se nasmeja. Zvuk njenog smeha ispuni Arta srećom. Nađa Černiševski se veselo smeje! Najednom je bio siguran da će im uspeti ovo u šta su se upustili.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
