<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SVETLA PRAZNINA VETRA
<P>&nbsp;&nbsp;&nbsp;&nbsp;&nbsp;Dao Kulkuna od Crvene Tugle Telina-nae.
<BR>
<BR>&nbsp;&nbsp;&nbsp;&nbsp;&nbsp;Pre trideset godina, kažu mi ljudi, jedna bolest koja je dugo boravila u meni ojačala je, oduzela mi svest, izazvala grčeve i najzad naterala moje srce i disanje da stanu. Ja ništa od toga ne pamtim, ali pamtim šta se dalje desilo:
<BR>&nbsp;&nbsp;&nbsp;&nbsp;&nbsp;Bio sam u jednoj mračnoj kući, neobično oblikovanoj, bez prozora. Zidovi te kuće bili su tanki, vetar i kiša tukli su po njima. Ja sam stajao u sredini kuće. Visoko na zidovima bilo je nekoliko malih, uskih, mutnih prozora. Kroz njih nisam mogao da gledam. Želeo sam da vidim šta je napolju, u kom je delu grada ta kuća, pa sam rekao ljutito: "Gde je izlaz? Gde su vrata?" Pipajući duž zidova našao sam vrata i otvorio ih.
<BR>&nbsp;&nbsp;&nbsp;&nbsp;&nbsp;Odjednom je zahujalo, naleteo je vetar i otvorio ih širom, tako da su tresnula, a kuća se iza mene sparušila i srozala kao prazna mešina. Stajao sam na jednom ogromnom mestu svetlosti i vetra. Ispod mojih nogu bili su samo svetlost i vetar, a snaga vetra podržavala me je odozdo, da ne počnem padati.
<BR>&nbsp;&nbsp;&nbsp;&nbsp;&nbsp;Čim sam to video, pomislio sam da ću pasti sigurno ako ne nađem nešto na čemu bih stajao: i počeo sam stvarno da padam. Tražio sam ma kakvo mesto na koje bih mogao staviti nogu ili se uhvatiti rukom, u vetru. Ničeg nije bilo. Padao sam i plašio sam se. U strahu sam sklopio oči, ali time se ništa nije promenilo: na tom mestu mrak nije postojao. Padao sam, a nisam mogao ništa da učinim. Padao sam kao kad pero otpadne ptici u letu. Vetar me je nosio, pa sam, padajući, plovio na jednu stranu. Bio sam kao pero. Nije bilo razloga da se plašim.
<BR>&nbsp;&nbsp;&nbsp;&nbsp;&nbsp;Kad sam ovo počeo da osećam i shvatam, počeo sam i da uviđam veličanstvenost vetra, blistavost svetlosti i radost.
<BR>&nbsp;&nbsp;&nbsp;&nbsp;&nbsp;Međutim, naporedo sa tim znanjem osetio sam i da me nešto vuče i to sve jače. Blistavost se zatresla, popustila je i smračila se; vetar je postao manji i slabiji, pretvarao se u zvuke, dahove i glasove.
<BR>&nbsp;&nbsp;&nbsp;&nbsp;&nbsp;Onda sam bio vraćen nazad, opet sam disao kroz nos i usta, opet sam imao slušanje u ušima, osećanje u koži i življenje u otkucavanju srca. Još neko vreme nisam mogao da gledam svojim zemnim očima, ali sam zato video očima svog uma da moja čula opažaju samo sebe i ništa više, da čula prave svet tako što bacaju senke na svetlu prazninu vetra. Video sam da je življenje hvatanje senki šakama od svetlosti. Nisam želeo da se vratim u to. Ali doktorska umetnost prinudila me je da se vratim, vukla me je i njihovo pevanje me je vuklo, dozivalo me kući. Otvorio sam oči i video jednog starog čoveka, Crnopaprata iz Lože Crne Tugle, kako sedi uz mene, pevajući. Glas mu je bio tanak i promukao. Gledao me je u oči, pevajući:
<BR>
<BR>&nbsp;&nbsp;&nbsp;&nbsp;&nbsp;"Stupaj ovde sad, stupaj ovde!
<BR>&nbsp;&nbsp;&nbsp;&nbsp;&nbsp;Vreme je da ovde ide korak tvoj!"
<BR>
<BR>&nbsp;&nbsp;&nbsp;&nbsp;&nbsp;Razumeo sam da je vreme da nastavim svoje hodanje po zemlji i da nije vreme da se vratim onom sijanju. Zato sam sa žaljenjem i bolom, teško i mučno, baš kao što kaže pepelom posipajuća pesma u 'Odlaženju na zapad ka izlasku sunca':
<BR>
<BR>&nbsp;&nbsp;&nbsp;&nbsp;&nbsp;Teško je, teško je.
<BR>&nbsp;&nbsp;&nbsp;&nbsp;&nbsp;Lako nije.
<BR>&nbsp;&nbsp;&nbsp;&nbsp;&nbsp;Ti moraš izići napolje -
<BR>
<BR>&nbsp;&nbsp;&nbsp;&nbsp;&nbsp;postao opet svoj pepeo. Postao sam svoje telo i svoja bolest još jednom.
<BR>&nbsp;&nbsp;&nbsp;&nbsp;&nbsp;Mnogo noći i dana bio sam bespomoćan, ali kad sam najzad povratio zdravlje, bio sam jači nego ikad, a kasnije sam pažljivim izborom hrane i učenjem zdravlje očuvao.
<BR>&nbsp;&nbsp;&nbsp;&nbsp;&nbsp;Ležao sam mnogo dana u doktorskoj nezi pre nego što sam zapitao zašto ne vidim Crnopaprata, a tada, čim sam to ime izgovorio glasno, setio sam se da je on odavno umro, kao starac, dok sam ja još bio dete.
<BR>&nbsp;&nbsp;&nbsp;&nbsp;&nbsp;Kad više nisam bio pacijent, počeo sam da učim da postanem lekar. Onima koji su me učili veštinama i pesmama, dao sam onu pesmu koju mi je Crnopaprat dao preko vetra, pre trideset godina. Ona je bila od koristi u lečenju ljudi u šoku i u krizama zbog visoke temperature.
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
