<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ŠTA SU JELI
<P>&nbsp;&nbsp;&nbsp;&nbsp;&nbsp;Na engleskom jeziku postoji reč za masovno gladovanje, za katastrofalnu nestašicu hrane koja zahvati čitav narod: famine. Na keškom jeziku takve reči nema.
<BR>&nbsp;&nbsp;&nbsp;&nbsp;&nbsp;Smatra se da je lovačko-skupljačko privređivanje, kao način da se dođe bar do minimuma hrane, nespojivo sa zemljoradnjom; naime, pravilo glasi da narod, kad nauči da čuva stoku i obrađuje zemlju, prestaje da lovi i da sakuplja plodove iz prirode. Keši to pravilo nisu poštovali.
<BR>&nbsp;&nbsp;&nbsp;&nbsp;&nbsp;Njihov lov imao je vrlo malo stvarnog značaja za njihovo snabdevanje hranom; uglavnom su deca lovila i jela plen. 'Može se postaviti pitanje koliki je ikada bio značaj lova kao bitnog izvora ljudske hrane, osim u slučajevima kad baš nikakvog drugog izvora belančevina nije bilo; izrazita simbolička vrednost lova, naročito važna muškarcima, prikrila je praktičnu beznačajnost ulova, tako da 'Muškarac Lovac' romantično preovlađuje, a o ženama koje stvarno nabavljaju i pripremaju hranu od koje on živi uopšte se i ne govori.' Kao i nama, Kešima je lov bio mešavina sporta, religije, samodiscipline i ispunjavanja vlastitih ćefova. Sakupljanje je, međutim, bilo jedan od bitnih izvora hrane. Sakupljali su ono što divlje izraste - žir, razne vrste zelja, korenja, trava, bobica i semena; za dobavljanje i obradu nekih od tih proizvoda trebalo je mnogo strpljenja, pa zato Keši tim stvarima nisu pristupali kako bilo, nego su radili metodično, odlazili su svake godine u pravo vreme do porodičnih stabala ili semenskih livada ili do livada mačje trave. Pitanju 'Zašto?' mogli bismo, po mome utisku, pošteno protivstaviti pitanje 'A zašto ne?' Ovi prirodni izvori hrane bili su veoma bogati, a Keši su voleli ukus i kvalitet takve hrane; pošto je društvena zajednica gledala sa neodobravanjem na porodice sa mnogo dece, na velike privatne zalihe hrane i na takmački stav, nije bilo ni potrebe ni pobuda da se odustane od sakupljanja i pređe na poljoprivrednu proizvodnju velikog obima. Ovde su bitni činioci, bez obzira na to da li ćemo ih smatrati uzrokom ili posledicom, veličina i priraštaj populacije. Grad - kao 'suprotnost' poljoprivrednom imanju - ne može nastati dok ne počne teško poljoprivredno iskorišćavanje zemljišta i ne može se bez njega održati. Populaciona eksplozija ma koje žive vrste zasniva se na višku hrane; brazda se završava tamo gde ulica počinje. Keši su stanovali napola u gradu, napola u divljini. Nijednu ulicu nisu imali, a njihove farme bile su, po našim merilima, bašte.
<BR>&nbsp;&nbsp;&nbsp;&nbsp;&nbsp;To nisu bile osobito uredne bašte, zato što je u njima radilo mnogo različitih ljudi, uz pomoć životinja, a ne mašina, i zato što su veličinom i oblikom bile 'sa izuzetkom velikih vinograda na dolinskom dnu' malene i raznovrsne. Uistinu je i hrana koju su gajili i pripremali bila raznovrsna - iznenađujuće raznovrsna za jednu naciju čiji su mnogi kulturni stilovi bili ograničeni, otporni na tuđe uticaje i 'čisti'. Na primer, kukuruz im je bio glavna žitarica, ali su takođe sakupljali žir, gajili pšenicu, ječam i ovas i nabavljali pirinač posredstvom trampe. Pirinač i ječam uglavnom su ljuštili i kuvali ceo; druge žitarice češće su mlevene, da bi se dobile razne vrste prekrupe, proje, brašna, griza, i to se kuvalo, pravljena su testa sa i kvascom bez njega, koja su pečena i tako dalje - tako da su dobijana mnoga jela i kaše od žitarica i mnoge vrste hleba.
<BR>&nbsp;&nbsp;&nbsp;&nbsp;&nbsp;Sve u svemu, Keši su uzimali, tražili, ili uzgajali hranu gde god im je bilo zgodno, pa su je pripremali i jeli sa zanimanjem, poštovanjem i zadovoljstvom. Nisu bili narod mršavih; bili su to ljudi malih kostiju, sitni i više skloni da budu zaokrugljeni nego uglasti, radije prijatno popunjeni nego vitki.
<BR>&nbsp;&nbsp;&nbsp;&nbsp;&nbsp;Hrana nije podesna tema za apstraktne rasprave; čini se da je razumnije navesti nekoliko recepata.
<BR>
<BR>&nbsp;&nbsp;&nbsp;&nbsp;&nbsp;LIRIV METADI, ILI DOLINSKI SUKOTAŠ <EM>sukotaš je indijanska gusta čorba od kukuruza i pasulja - prim. prev.</EM>
<BR>&nbsp;&nbsp;&nbsp;&nbsp;&nbsp;Operi otprilike dve pune šolje sitnog crvenog pasulja 'dolinski metadi vrlo je sličan meksičkom friholeu' i kuvaj ga dok se ne raskuva 'dva sata' sa pola glavice crnog luka, tri ili četiri komada belog luka i jednim listom zalivskog lovora.
<BR>&nbsp;&nbsp;&nbsp;&nbsp;&nbsp;Na tihoj vatri kuvaj otprilike šolju i po suvog kukuruza dok se sasvim ne raskuva, pa ga ocedi 'ili u sezoni upotrebi mlad kukuruz sveže okrunjen sa klipa, nekuvan'.
<BR>&nbsp;&nbsp;&nbsp;&nbsp;&nbsp;Na tihoj vatri kuvaj punu šaku sušenih crnih pečuraka oko pola sata i ostavi ih u čorbi u kojoj su se kuvale.
<BR>&nbsp;&nbsp;&nbsp;&nbsp;&nbsp;Kad su svi ti sastojci spremni, kombinuj ih i dodaj:
<BR>&nbsp;&nbsp;&nbsp;&nbsp;&nbsp;- sok i pulpu jednog limuna, ili izvesnu količinu sačuvane pulpe tamarinda;
<BR>&nbsp;&nbsp;&nbsp;&nbsp;&nbsp;- jednu glavicu crnog luka, iseckanu i proprženu na ulju sa izvesnom količinom sitno seckanog belog luka i supenom kašikom kima;
<BR>&nbsp;&nbsp;&nbsp;&nbsp;&nbsp;- jednu veliku mahunu blagog zelenog čili-bibera, ili malu mahunu veomag zelenog bibera 'ali ne takozvanog bel-pepera', sa izvađenim semenom, sitno iseckanu;
<BR>&nbsp;&nbsp;&nbsp;&nbsp;&nbsp;- tri ili četiri paradajza, oljuštena i krupno iseckana;
<BR>&nbsp;&nbsp;&nbsp;&nbsp;&nbsp;- kao dodatak, ili začin, oregano, zimski čubar i još limuna, prema ukusu;
<BR>&nbsp;&nbsp;&nbsp;&nbsp;&nbsp;- ako se želi ljutina, dobiberiti sušenim crvenim čili-biberom.
<BR>&nbsp;&nbsp;&nbsp;&nbsp;&nbsp;Ko je hteo da zagusti ovu čorbu, dodavao je loptu sušene paste od paradajza; kod nas bi ovo bile bi dve ili tri kašike guste paradajz-paste. 'Ako nije sezona svežih paradajza, treba udvostručiti ili utrostručiti količinu paradajz-paste.'
<BR>&nbsp;&nbsp;&nbsp;&nbsp;&nbsp;Zatim se sve to zajedno kuva na tihoj vatri oko jedan sat.
<BR>&nbsp;&nbsp;&nbsp;&nbsp;&nbsp;Poslužiti garnirano seckanim sirovim crnim lukom i priložiti kiseli sos ili ljutu turšiju od zelenih paradajza ili paradajzića, 'tomatiloa', sa začinom od svežeg ili sušenog korijanderovog lista.
<BR>&nbsp;&nbsp;&nbsp;&nbsp;&nbsp;Pošto je ovo jelo bilo 'previše teško za pirinač', uz njega se jeo kukuruzni hleb tipa tortilje, ili proja.
<BR>
<BR>&nbsp;&nbsp;&nbsp;&nbsp;&nbsp;HOTUKO, 'MATORA KOKA', JELO OD PIRINČA I PILETINE, 'PILAV'
<BR>&nbsp;&nbsp;&nbsp;&nbsp;&nbsp;Kuvaj na tihoj vatri veliku, tvrdu, staru kokošku sa lišćem lovora i ruzmarina i sa dodatkom izvesne količine vina, dok se sasvim ne raskuva. 'Pošto malo ko od nas može da nabavi velike, stare, tvrde kokoši, kuvaj malu, mladu, tvrdu.' Ohladi meso i skini ga sa kostiju.
<BR>&nbsp;&nbsp;&nbsp;&nbsp;&nbsp;Vodu koja je ostala od kuvanja podeli, u jednu posudu izdvoj dovoljnu količinu da u njoj skuvaš pirinač, a ostatak kuvaj još, da se zgusne 'ako je redak' i onda u njemu prokuvaj, samo pet do petneast minuta, tako da je samo malo kuvano, nešto ili sve od sledećeg:
<BR>&nbsp;&nbsp;&nbsp;&nbsp;&nbsp;- punu šaku oljuštenih celih badema;
<BR>&nbsp;&nbsp;&nbsp;&nbsp;&nbsp;- seckane komade celera, mrkve, rotkvica, žute ili zelene bundeve, crnog luka i tako dalje;
<BR>&nbsp;&nbsp;&nbsp;&nbsp;&nbsp;- nekoliko listova spanaća, kineskog kupusa ili nekog drugog zelja;
<BR>&nbsp;&nbsp;&nbsp;&nbsp;&nbsp;- cele pečurke, sveže ili sušene.
<BR>&nbsp;&nbsp;&nbsp;&nbsp;&nbsp;Dodaj to pileće meso, seckano, i izvesnu količinu seckanog peršuna, seckanog svežeg ili suvog korijanderovog lista i seckanog mladog crnog luka; začini semenom kima, semenom korijandera, malom količinom mlevenog crvenog bibera i solju ili limunom. Ostavi da to miruje ceo dan ili celu noć da se 'ukusi naviknu jedan na drugi'.
<BR>&nbsp;&nbsp;&nbsp;&nbsp;&nbsp;Blago podgrej i posluži sa pirinčem skuvanim u vodi ranije izdvojenoj.
<BR>&nbsp;&nbsp;&nbsp;&nbsp;&nbsp;Kao dopunu možeš poslužiti nešto ili sve od sledećeg:
<BR>&nbsp;&nbsp;&nbsp;&nbsp;&nbsp;- seckana tvrdo kuvana jaja;
<BR>&nbsp;&nbsp;&nbsp;&nbsp;&nbsp;- ovlaš pečeno seme katran-korova ili čie;
<BR>&nbsp;&nbsp;&nbsp;&nbsp;&nbsp;- seckane listove koriandera;
<BR>&nbsp;&nbsp;&nbsp;&nbsp;&nbsp;- zeleni biber;
<BR>&nbsp;&nbsp;&nbsp;&nbsp;&nbsp;- sos od zelenog paradajza ili tomatila, ili kisele krastavčiće;
<BR>&nbsp;&nbsp;&nbsp;&nbsp;&nbsp;- turšiju sa ljutim crvenim biberom ili krastavčićima;
<BR>&nbsp;&nbsp;&nbsp;&nbsp;&nbsp;- žele od ribizli;
<BR>&nbsp;&nbsp;&nbsp;&nbsp;&nbsp;- sušene ribizle ili seckano suvo grožđe.
<BR>&nbsp;&nbsp;&nbsp;&nbsp;&nbsp;Ti dodaci bi se nalazili u zdelicama raspoređenim oko glavnog jela.
<BR>&nbsp;&nbsp;&nbsp;&nbsp;&nbsp;Glavnina pirinča koji je dospevao u Dolinu bila je proizvedena oko reke Močvarice, zrna su bila kratka, a posle kuvanja takav pirinač bio je prilično lepljiv. Dolinci su cenili pirinač jedne ređe vrste, 'sasi', koji je imao izduženija zrna i veoma fini ukus; gajen je na udaljenijim južnim i istočnim obalama Unutrašnjeg mora, a Dolinci su za njega bili voljni da daju svoja najbolja vina.
<BR>
<BR>&nbsp;&nbsp;&nbsp;&nbsp;&nbsp;PRAGASIV FAS - LETNJA SUPA
<BR>&nbsp;&nbsp;&nbsp;&nbsp;&nbsp;Jede se kad je veoma toplo vreme, posle gozbe sa jagnjetinom.
<BR>&nbsp;&nbsp;&nbsp;&nbsp;&nbsp;Uzmi parče maslaca veliko približno kao žumance i u njemu prokuvaj otprilike polovinu te količine kukuruznog brašna i jedno žumance, sa blagim mešanjem, tako da dobiješ gustu pastu zvanu ru. Ohladi je, pa je razmuti u otprilike jednoj šolji jogurta i otprilike dve šolje hladne jagnjeće čorbe 'napravljene kuvanjem samo kostiju, bez imalo masnoće'. Začiniti po ukusu, limunovim sokom i/ili suvim belim vinom. Posluži posuto iseckanim lišćem nane 'metvice, minta'.
<BR>&nbsp;&nbsp;&nbsp;&nbsp;&nbsp;Ako hoćeš da ova letnja supa bude vruća, dodaj kuvani ječam i podgrevaj blago, a umesto nane upotrebi peršun ili krbuljicu.
<BR>
<BR>&nbsp;&nbsp;&nbsp;&nbsp;&nbsp;DUR M DREVI, 'CRVENO I ZELENO',
<BR>&nbsp;&nbsp;&nbsp;&nbsp;&nbsp;VEČERA OD POVRĆA
<BR>&nbsp;&nbsp;&nbsp;&nbsp;&nbsp;Oljušti jedan veliki plavi patlidžan, ili nekoliko malih, i iseci na kriške debele 'otprilike kao moj prst'. Poprskaj kriške limunovim sokom i krupnozrnom solju i pusti da tako stoje dok spremaš za kuvanje ostale sastojke:
<BR>&nbsp;&nbsp;&nbsp;&nbsp;&nbsp;- kriške od dve oveće tikvice 'neljuštene' isečene na isti način i takođe poprskane limunovim sokom;
<BR>&nbsp;&nbsp;&nbsp;&nbsp;&nbsp;- punu šaku peršuna, ali bez stabljika;
<BR>&nbsp;&nbsp;&nbsp;&nbsp;&nbsp;- dva-tri češnja belog luka, sitno iseckana;
<BR>&nbsp;&nbsp;&nbsp;&nbsp;&nbsp;- dve pune šake pečuraka 'ma koje delikatne vrste', svežih.
<BR>&nbsp;&nbsp;&nbsp;&nbsp;&nbsp;Napravi sos od dva češnja belog luka temeljito izgnječena u stupi ili presi, otprilike dve supene kašike dobrog maslinovog ulja i male količine 'između dva prsta' mlevenog crvenog bibera, što treba razmutiti u dve šolje jogurta i mešati dok ne bude sasvim glatko i nalik na krem.
<BR>&nbsp;&nbsp;&nbsp;&nbsp;&nbsp;Proprži tikvice ovlašno i brzo u vrlo vrućem lakom ulju, u gvozdenom tiganju, tako da samo ivice potamne; nagomilaj ih na jedan kraj tanjira. Upotrebljavajući manju količinu ulja, proprži i plavi patlidžan na isti način, da dobije živu crvenosmeđu boju; nagomilaj ga na drugi kraj tanjira. Proprži ovlašno, uz mešanje, gljive, beli luk i peršun, samo dok se peršun ne sparuši, i nagomilaj to na sredinu tanjira. Izneti da se jede odmah, sa krompirima kuvanim u ljusci. Sos od jogurta je dopuna i uz krompire i uz povrće, sipa se odozgo ili se u njega umače.
<BR>&nbsp;&nbsp;&nbsp;&nbsp;&nbsp;Uz ovo jelo dobro idu kriške paradajza i crne masline.
<BR>
<BR>&nbsp;&nbsp;&nbsp;&nbsp;&nbsp;HVOV-VON, 'HRASTOVA JAJA'
<BR>&nbsp;&nbsp;&nbsp;&nbsp;&nbsp;Zanimljivo je uporediti brašno od žira sa brašnom od kukuruza ili pšenice. Pre kuvanja, u kukuruzu i pšenici ima, u proseku, 1% do 2% masnoće, 10% belančevina i 75% ugljenih hidrata. U brašnu od žira ima 21% masnoće, 5% belančevina i 60% ugljenih hidrata. Brašno od žira bilo je, naravno, jedna od glavnih namirnica prvobitnih ljudskih stanovnika u ovom delu sveta, ali su kasnije od njegove upotrebe odustali narodi koji su žir davali samo svinjama.
<BR>&nbsp;&nbsp;&nbsp;&nbsp;&nbsp;Keši su sadili hrastove u svojim gradovima i oko njih i negovali 'sakupljačka stabla' to jest ona sa kojih će sakupljati plodove, u šumama i poljima. Ta oblast bila je vrlo bogata i vrstama i brojem hrastova, pa je svake normalne godine bilo neuporedivo više žireva na raspolaganju nego što su ljudi mogli upotrebiti. Keši su najviše voleli žireve od hrasta dolinca i od 'tanin- hrasta'. Rad na sakupljanju i obradi žira bio je zajednički, ali pod nadzorom Serpentine, mada je, naravno, porodica koja je želela više za sebe mogla da ode i sakupi koliko god hoće. Posle sortiranja i ljuštenja, mleli su žir; za ovo su Mlinari imali posebne mlinske kamenove - 'žir kamenove'. Višak ulja čuvan je, za mnogo različitih svrha. Brašno, krupno ili sitno, izbeljivano je utapanjem u hladnu ili vruću vodu, od nekoliko sati do nekoliko dana, u zavisnosti od količine taninske kiseline u njemu i željenog ukusa. Tako dobijena proja ili brašno sušeni su ili blago pečeni pre skladištenja, ili neposredno pre upotrebe, da bi postali 'slađi' i da bi se pojačao ukus sličan orahu.
<BR>&nbsp;&nbsp;&nbsp;&nbsp;&nbsp;Čorba od žir-brašna, gusta, različito začinjena, bila je svakodnevna zimska hrana u mnogim domaćinstvima. Oni su za nju imali naziv doumfas, mrka supa; bila je to često prva hrana novorođenčeta posle, ili umesto, majčinog mleka. Grublje žir-brašno je kuvano, pa se jelo kao griz, palenta, kaša, ili spremljeno kao da je pirinač, ili pečeno tako da se dobije teški, suvi, bogati hleb. Žir-brašno se mešalo sa medom, prepečenim semenjem i pšeničnim brašnom, mesilo i peklo i na taj način su nastajali slatki kolači i slatke oblande. Pošto je uljasto, njegov ukus se u spremištu postepeno kvari; one količine koje posle šest meseci u magacinu još nisu potrošene davane su, po pravilu, životinjama.
<BR>
<BR>&nbsp;&nbsp;&nbsp;&nbsp;&nbsp;TIS: MED
<BR>&nbsp;&nbsp;&nbsp;&nbsp;&nbsp;Keši su voleli slatkiše; imali su polja šećerne repe ispod Unmalina, ali su smatrali da je njeno gajenje i prerađivanje mukotrpno, pa su za zaslađivanje uglavnom koristili med. Smatralo se da su pčele, kao i lovna divljač, posetioci iz Kuća Neba koji su pristali da dođu u Kuće Zemlje i čak da stanuju u malenim kućama koje su im na Zemlji ponuđene. Pčelari su većinom bili Crvenotuglaši; ta Kuća nadzirala je dobijanje, čuvanje i raspodelu meda. 'Pčelogradovi', grupe košnica, bili su postavljeni na mnogo mesta sa sadne strane svakog ljudograda. Košnice su bile napravljene od drveta, a pčelari su nameštali, za saće, pokretne drvene ramove, tako da je bilo moguće izvući saće, a da roj ne bude uništen - čak ni uznemiren. Toliko se meda proizvodilo u gornjedolinskim gradovima da su ga Dolinci i koristili u trgovini sa narodima u severnim i istočnim zemljama, koji su, izgleda, bili manje metodični u pčelarenju.
<BR>&nbsp;&nbsp;&nbsp;&nbsp;&nbsp;FATFAT - 'KLOVN-KLOVN', VRSTA DESERTA
<BR>&nbsp;&nbsp;&nbsp;&nbsp;&nbsp;Očisti otprilike četvrt kilograma ogrozdovih bobica, crvene ribizle, ili severnoameričke 'haklberi' borovnice, sa dodatkom bobica jove, madrone ili manzanite po želji - ili ma kojih drugih zrelih jestivih bobica oštrijeg ukusa - i kuvaj na blagoj vatri. Zamešaj u to med, koliko god voliš. Začini limunovom korom ili, ako želiš, seckanim kumkvatom. Ohladi.
<BR>&nbsp;&nbsp;&nbsp;&nbsp;&nbsp;Popari u vrlo vrućoj vodi pola litra ili litar vrlo gustog šlaga i mlati ga dok se ne ohladi i ne zgusne. Pomešaj ga sa tim voćem.
<BR>&nbsp;&nbsp;&nbsp;&nbsp;&nbsp;Šlag pravljen na vrućoj vodi ima bogatu gustinu veoma različitu od našeg potpuno ulupanog šlaga; ali da bi se dobio, mora se početi od težeg šlaga nego što ga mi, u većini slučajeva, možemo nabaviti.
<BR>
<BR>&nbsp;&nbsp;&nbsp;&nbsp;&nbsp;LUTE: AMOLE
<BR>&nbsp;&nbsp;&nbsp;&nbsp;&nbsp;Čumovci su kuvali amole, to jest 'sapun-koren' 'Chlorogalum pomeridianum', mešali ga sa malo meda i jeli kao delikates. Ljudi u ostalih osdam gradova koristili su taj koren kao šampon. Keška verzija poslovice De gustibus non disputandum glasila je: 'On pere kosu njenom večerom'.
<BR>
<BR>&nbsp;&nbsp;&nbsp;&nbsp;&nbsp;NAČIN OPHOĘENJA ZA STOLOM
<BR>&nbsp;&nbsp;&nbsp;&nbsp;&nbsp;Na sto su stavljali poslužavnike, tanjire sa jelom, činije, šolje, čaše i drugo posuđe, često izrazite lepote i raznovrsnosti, ali ne mnogobrojno, jer posuđe se, ipak, mora i prati. Za supe i 'neuredna' jela imali su kašike od porculana, drveta, roga i metala; sve ostalo jeli su prstima. Ni leva ni desna ruka nisu smatrane baksuznom, to jest 'levom' u pogrdnom smislu 'a to je značenje engleske i latinske reči sinister'; pretpostavljalo se da ćeš za sto doći čistih ruku, a onda možeš da jedeš i levom i desnom rukom, ili sa obe - uredno. Hleb 'koga je bilo raznih vrsta' služio je da se hrana stavlja u njega ili na njega ili da se namakanjem upija u njega. Meso je pre posluženja sečeno na komade ili na kriške, sa živine su otkidani bataci. Površina stola mogla je biti gola, ili pokrivena stolnjakom, ili je posuđe stavljano na podmetače od tkanine ili upletene trske, bambusa, mačje trave ili druge trave; na stolu se mogla nalaziti jedna ili dve zdele sa vodom za pranje prstiju, a čest je slučaj bio da na kraju obroka ljudi jedan drugome dodaju, oko stola, veliku salvetu od tkanine.
<BR>&nbsp;&nbsp;&nbsp;&nbsp;&nbsp;Pošto su Keši retko koristili stolice, stolovi su bili niski. Ljudi su sedeli na podu, noge su ispružali pravo pred sebe, ili povijali u jednu stranu, ili prekršrtali na krojački način, ili su sedeli na niskoj, dugačkoj škrinji-klupi koja je u većini keških soba postojala duž dva ili tri zida, a pred sebe su dovlačili tronožni ili četvoronožni stočić-stolicu bez naslona i sa njega jeli.
<BR>&nbsp;&nbsp;&nbsp;&nbsp;&nbsp;Imali su u vidu tri dnevna obroka: doručak, koji se često sastojao od mleka, hleba ili popare, svežeg ili suvog voća; ručak, od hrane koja je preostala od ranije, ili od nekuvane hrane; i večeru, koja je obično bila posle zalaska sunca, pa prema tome zimi rano, a leti veoma kasno. Bili su, međutim, skloni da jedu pomalo, kad ogladne, a ne da se natrpaju velikim količinama hrane u tačno zakazano vreme. Ovo možda zbog toga što je hrana bila uvek pri ruci i što su je imali u izobilju; i zbog toga što nijedna osoba nije imala posebnu povlasticu/obavezu da priprema, deli, ili uskraćuje hranu; i najzad zbog toga što se smatralo da je nedolična stvar jesti veoma mnogo i da je prežderavanje sramota, ali je svako svoju oblapornost mogao da zadovolji manje-više nevidljivo, uzgrednim ali upornim uzimanjem užine. Kao što rekoh, Keši nisu bili mršavci.
</P></TD></TR></TABLE>
<P class="next">
<A HREF=p76.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
