<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PESME
<P>&nbsp;&nbsp;&nbsp;&nbsp;&nbsp;Četvrti deo
<BR>
<BR>&nbsp;&nbsp;&nbsp;&nbsp;&nbsp;Pesme u ovom odeljku bile su manje ili više formalno korišćene u svetkovinama ili u nastavi, u hejimama ili kao delovi sedam velikih vakvi.
<BR>
<BR>&nbsp;&nbsp;&nbsp;&nbsp;&nbsp;PESMA MESEČEVOG PLESA
<BR>
<BR>&nbsp;&nbsp;&nbsp;&nbsp;&nbsp;Komponovao ju je Karik iz Kuće Opsidijana u Unmalinu, gde je i pevana kao deo muškog obrednog pevanja pre Plesa Meseca.
<BR>
<BR>&nbsp;&nbsp;&nbsp;&nbsp;&nbsp;Dobra mala sa kosom k'o runo
<BR>&nbsp;&nbsp;&nbsp;&nbsp;&nbsp;mrko runo al' ima i crno.
<BR>
<BR>&nbsp;&nbsp;&nbsp;&nbsp;&nbsp;Ako pitaš gde je legla mala,
<BR>&nbsp;&nbsp;&nbsp;&nbsp;&nbsp;pod Mesecom je i sve mu je dala.
<BR>
<BR>&nbsp;&nbsp;&nbsp;&nbsp;&nbsp;EJEGEONKAMA
<BR>
<BR>&nbsp;&nbsp;&nbsp;&nbsp;&nbsp;Pesma-uloga, koju pevaju žene pre i za vreme Plesa Meseca, iako nije deo formalnog obrednog pevanja. Pod ovim naslovom pojavljuje se mnogo raznih verzija i improvizacija, a sve se uklapaju u melodiju tog 'pevanja pristanka'. Ova verzija je iz Sinšana.
<BR>
<BR>&nbsp;&nbsp;&nbsp;&nbsp;&nbsp;Od usne do usne koliko ima?
<BR>&nbsp;&nbsp;&nbsp;&nbsp;&nbsp;Dovoljno, dovoljno, ako reč je 'da'.
<BR>
<BR>&nbsp;&nbsp;&nbsp;&nbsp;&nbsp;Od usne do usne koliko ima?
<BR>&nbsp;&nbsp;&nbsp;&nbsp;&nbsp;Dovoljno, dovoljno, za tvoga muškoga.
<BR>
<BR>&nbsp;&nbsp;&nbsp;&nbsp;&nbsp;Tvoja sam, tvoja sam, tvoja sam sva,
<BR>&nbsp;&nbsp;&nbsp;&nbsp;&nbsp;uđi mi, uđi mi, uđi mi, da.
<BR>
<BR>&nbsp;&nbsp;&nbsp;&nbsp;&nbsp;PESMA KOJU UPOTREBLJAVAJU U ČUMOU KAD PREGRAĘUJU BRANOM NEKI POTOK ILI KAD SKREĆU VODU U BAZEN ZA NAVODNJAVANJE
<BR>
<BR>&nbsp;&nbsp;&nbsp;&nbsp;&nbsp;Ovu istu vodu i druga bića žele,
<BR>&nbsp;&nbsp;&nbsp;&nbsp;&nbsp;raznih buba larve, i ptice, i pčele.
<BR>
<BR>&nbsp;&nbsp;&nbsp;&nbsp;&nbsp;Ovu istu vodu želi razno bilje,
<BR>&nbsp;&nbsp;&nbsp;&nbsp;&nbsp;kukuruz, kajsija, žbunje i bosilje.
<BR>
<BR>&nbsp;&nbsp;&nbsp;&nbsp;&nbsp;Njihova i jeste, oni će je piti,
<BR>&nbsp;&nbsp;&nbsp;&nbsp;&nbsp;ako vode nema, ničeg neće biti.
<BR>
<BR>&nbsp;&nbsp;&nbsp;&nbsp;&nbsp;Ovo nije krađa, mi zajmimo samo,
<BR>&nbsp;&nbsp;&nbsp;&nbsp;&nbsp;sad nek prođe ovde, posle je vraćamo.
<BR>
<BR>&nbsp;&nbsp;&nbsp;&nbsp;&nbsp;Neka je piju koze, lasice i guske,
<BR>&nbsp;&nbsp;&nbsp;&nbsp;&nbsp;nek curi i kaplje u korene uske.
<BR>
<BR>&nbsp;&nbsp;&nbsp;&nbsp;&nbsp;Vratićemo, vratićemo, ovu vodu istu,
<BR>&nbsp;&nbsp;&nbsp;&nbsp;&nbsp;vratićemo, vratićemo, vratićemo čistu.
<BR>
<BR>&nbsp;&nbsp;&nbsp;&nbsp;&nbsp;UZ REKU DOLAZEĆI
<BR>
<BR>&nbsp;&nbsp;&nbsp;&nbsp;&nbsp;Pesma za Putovanje Soli. Članovi Lože Soli iz Kuće Plave Gline održavali su Solane - devet plitkih, zatvorenih bazena na blatnim ravnicama istočno od najistočnijeg ušća u delti reke Na; u Solanama su kontrolisali isparavanje i kristalizaciju, u petogodišnjem neprekidnom ciklusu proizvodnje, pri kome je voda prebacivana iz bazena u bazen. I sirova i rafinisana so bile su 'u daru' hejima Plave Gline. Mesec dana posle Plesa Vode ljudi iz Lože Soli iz svih devet gradova obavljali su svetkovinsko putovanje nizvodno, da obave sve teže opravke koje bi mogle biti potrebne u sistemu bazena i prelivnih brana između njih, kao i da pokupe žetvu grimiznih slanovodnih šrimp-račića koji su, sušeni i samleveni u prah, korišćeni kao začin.
<BR>
<BR>&nbsp;&nbsp;&nbsp;&nbsp;&nbsp;Na severoistoku, desno, dižu se planine plave.
<BR>&nbsp;&nbsp;&nbsp;&nbsp;&nbsp;Nosimo tešku belu so koju nam je dalo more.
<BR>&nbsp;&nbsp;&nbsp;&nbsp;&nbsp;Ostavljamo plaže nerođenog, rub, ravnu prazninu,
<BR>
<BR>&nbsp;&nbsp;&nbsp;&nbsp;&nbsp;iz Solana, krećemo uzvodno, kroz našu Dolinu.
<BR>&nbsp;&nbsp;&nbsp;&nbsp;&nbsp;Levo je jugozapad, tamo se dižu plave gore.
<BR>&nbsp;&nbsp;&nbsp;&nbsp;&nbsp;Vraćamo se kući između bregova suve trave.
<BR>
<BR>&nbsp;&nbsp;&nbsp;&nbsp;&nbsp;UNUTRAŠNJE MORE
<BR>
<BR>&nbsp;&nbsp;&nbsp;&nbsp;&nbsp;Govorio Liskun, kao nastavno gradivo u hejimama Serpentine u Sinšanu.
<BR>
<BR>&nbsp;&nbsp;&nbsp;&nbsp;&nbsp;Svuda tamo ispod te slane vode gradovi su,
<BR>&nbsp;&nbsp;&nbsp;&nbsp;&nbsp;gradovi stari.
<BR>&nbsp;&nbsp;&nbsp;&nbsp;&nbsp;Svuda tamo ispod tog mora stanovi su,
<BR>&nbsp;&nbsp;&nbsp;&nbsp;&nbsp;i mrtvi stanari.
<BR>&nbsp;&nbsp;&nbsp;&nbsp;&nbsp;Kosturi su njihovi u mraku, na dnu,
<BR>&nbsp;&nbsp;&nbsp;&nbsp;&nbsp;ispod blata.
<BR>&nbsp;&nbsp;&nbsp;&nbsp;&nbsp;Njihove kuće, knjige, zidovi, prozori,
<BR>&nbsp;&nbsp;&nbsp;&nbsp;&nbsp;i vrata.
<BR>
<BR>&nbsp;&nbsp;&nbsp;&nbsp;&nbsp;Previše tamo ima mrtvih duša.
<BR>
<BR>&nbsp;&nbsp;&nbsp;&nbsp;&nbsp;Ko izađe na žalo tog mora, ili po njemu zaplovi,
<BR>&nbsp;&nbsp;&nbsp;&nbsp;&nbsp;neka se pričuva, možda ga lovi neka duša.
<BR>
<BR>&nbsp;&nbsp;&nbsp;&nbsp;&nbsp;U vodi izgledaju kao hladne iskre ti stari
<BR>&nbsp;&nbsp;&nbsp;&nbsp;&nbsp;duhovi.
<BR>&nbsp;&nbsp;&nbsp;&nbsp;&nbsp;Iz blata izlaze, iz mraka, iz svojih stvari,
<BR>&nbsp;&nbsp;&nbsp;&nbsp;&nbsp;strujanje ih nosi
<BR>&nbsp;&nbsp;&nbsp;&nbsp;&nbsp;kroz utopljene sobe, stepeništa, iznad ulica
<BR>&nbsp;&nbsp;&nbsp;&nbsp;&nbsp;i raskršća.
<BR>
<BR>&nbsp;&nbsp;&nbsp;&nbsp;&nbsp;U potragu za ma kakvim, ma čijim telom
<BR>&nbsp;&nbsp;&nbsp;&nbsp;&nbsp;krenu
<BR>&nbsp;&nbsp;&nbsp;&nbsp;&nbsp;dobra im je i morska zvezda, peščani račić,
<BR>&nbsp;&nbsp;&nbsp;&nbsp;&nbsp;luminifera,
<BR>&nbsp;&nbsp;&nbsp;&nbsp;&nbsp;kroz vodu se dižu, ma kakvog rođenja
<BR>&nbsp;&nbsp;&nbsp;&nbsp;&nbsp;očajnički gladne,
<BR>&nbsp;&nbsp;&nbsp;&nbsp;&nbsp;a najradije ulaze u lepu, mladu
<BR>&nbsp;&nbsp;&nbsp;&nbsp;&nbsp;ženu.
<BR>
<BR>&nbsp;&nbsp;&nbsp;&nbsp;&nbsp;Ti, ako si takva, pogledaj, osmotri na obali travuljinu i penu,
<BR>&nbsp;&nbsp;&nbsp;&nbsp;&nbsp;krabe, peščane buve, crve, ježeve, meduze,
<BR>&nbsp;&nbsp;&nbsp;&nbsp;&nbsp;to možda puze ka tebi utopljene duše, smerne,
<BR>&nbsp;&nbsp;&nbsp;&nbsp;&nbsp;ka tvojoj utrobi.
<BR>
<BR>&nbsp;&nbsp;&nbsp;&nbsp;&nbsp;Da se začnu u njoj kao nove osobe, a da ostanu iste,
<BR>&nbsp;&nbsp;&nbsp;&nbsp;&nbsp;do toga je njima stalo.
<BR>
<BR>&nbsp;&nbsp;&nbsp;&nbsp;&nbsp;Njihovi životi bili su kao talasi davnih okeana.
<BR>&nbsp;&nbsp;&nbsp;&nbsp;&nbsp;Sad su tu, i nisu tu, a ti, mlada, pripazi malo.
<BR>
<BR>&nbsp;&nbsp;&nbsp;&nbsp;&nbsp;NARODU NA BRDIMA
<BR>
<BR>&nbsp;&nbsp;&nbsp;&nbsp;&nbsp;Peva se u Vakvahi životinjama Plave Gline, kad nastupi Drugi dan Plesa Sveta.
<BR>
<BR>&nbsp;&nbsp;&nbsp;&nbsp;&nbsp;Na četiri, vi idete, kuda treba,
<BR>&nbsp;&nbsp;&nbsp;&nbsp;&nbsp;na četiri, preko sveta, ispod neba.
<BR>&nbsp;&nbsp;&nbsp;&nbsp;&nbsp;Oprezni ste, i stižete, na četiri noge,
<BR>&nbsp;&nbsp;&nbsp;&nbsp;&nbsp;opasno je, ali savladate staze mnoge.
<BR>
<BR>&nbsp;&nbsp;&nbsp;&nbsp;&nbsp;JEDNA OD PESAMA LOŽE MADRONE
<BR>
<BR>&nbsp;&nbsp;&nbsp;&nbsp;&nbsp;Za pevanje ove pesme, zajedno sa njenim matričnim rečima, potrebno je oko jedan sat. U nekim pesmama matrične reči su 'značenja lišeni' slogovi ili samoglasnici, ili stare reči koje se više ne koriste; u ovoj pesmi su izvedene iz reči pesme same. Na primer, kad se pesma otvori četvoronotnim heja, heja, pevači počnu prvo da zuje melodiju, kroz nos, glasom mmmmm. Ali to mmmmm je prvi glas prve reči pesme, koja na keškom jeziku glasi mainvetun, iz svojih kuća, i razvija se postupno u slog ma; ovo se, dalje, postepeno modulira kroz 'samoglasnike Četiri Kuće', unazad, kao ma-un, ma-oun, ma-on, ma-un, sve do ma-in, i tek tad se prva reč/fraza, ma-invetun, otpeva cela. I druge ključne reči ove pesme tretiraju se na sličan način, 'matriče'. Reči i muzika ove pesme pripadali su Liskunu od Sinšana. On ih je nama dao.
<BR>
<BR>&nbsp;&nbsp;&nbsp;&nbsp;&nbsp;Iz svojih kuća, iz svog grada
<BR>&nbsp;&nbsp;&nbsp;&nbsp;&nbsp;silaze narodi duginog soja
<BR>&nbsp;&nbsp;&nbsp;&nbsp;&nbsp;niz mračne putanje između zvezda
<BR>&nbsp;&nbsp;&nbsp;&nbsp;&nbsp;pa stazom sunca na vodi idu danju,
<BR>&nbsp;&nbsp;&nbsp;&nbsp;&nbsp;a noću po vodi stazom mesečeve boje.
<BR>&nbsp;&nbsp;&nbsp;&nbsp;&nbsp;Visoki, dugonogi stižu,
<BR>&nbsp;&nbsp;&nbsp;&nbsp;&nbsp;gipke, dugačke ruke dižu, prate maglenu pumu
<BR>&nbsp;&nbsp;&nbsp;&nbsp;&nbsp;i medvede kiše, i kojote vetra,
<BR>&nbsp;&nbsp;&nbsp;&nbsp;&nbsp;i jastrebove tamo gde vazduh je tih. Oni su
<BR>&nbsp;&nbsp;&nbsp;&nbsp;&nbsp;na putevima sunčanim zračnim,
<BR>&nbsp;&nbsp;&nbsp;&nbsp;&nbsp;i na mesečevom drumu,
<BR>&nbsp;&nbsp;&nbsp;&nbsp;&nbsp;i tamo gde blešti zvezdani sjaj.
<BR>&nbsp;&nbsp;&nbsp;&nbsp;&nbsp;Idu uz merdevine vetra,
<BR>&nbsp;&nbsp;&nbsp;&nbsp;&nbsp;idu uz stepeništa oblaka,
<BR>&nbsp;&nbsp;&nbsp;&nbsp;&nbsp;silaze niz merdevine vazduha,
<BR>&nbsp;&nbsp;&nbsp;&nbsp;&nbsp;niz stepeništa padajuće kiše.
<BR>&nbsp;&nbsp;&nbsp;&nbsp;&nbsp;Njih vidi zatvoreno oko.
<BR>&nbsp;&nbsp;&nbsp;&nbsp;&nbsp;Njih čuje gluvo uho.
<BR>&nbsp;&nbsp;&nbsp;&nbsp;&nbsp;Usta koja ćute govore njima.
<BR>&nbsp;&nbsp;&nbsp;&nbsp;&nbsp;Ruka koja miruje dodiruje ih.
<BR>&nbsp;&nbsp;&nbsp;&nbsp;&nbsp;Kad tonemo u san budimo se ka njima,
<BR>&nbsp;&nbsp;&nbsp;&nbsp;&nbsp;stupamo na ulice njihovog grada.
<BR>&nbsp;&nbsp;&nbsp;&nbsp;&nbsp;Kad umiremo, živimo njih,
<BR>&nbsp;&nbsp;&nbsp;&nbsp;&nbsp;ulazimo u njihove divne kuće.
<BR>
<BR>&nbsp;&nbsp;&nbsp;&nbsp;&nbsp;PESME KOSTI
<BR>
<BR>&nbsp;&nbsp;&nbsp;&nbsp;&nbsp;Namenjene za nastavu, u hejimama Plave Gline u Vakvahi.
<BR>
<BR>&nbsp;&nbsp;&nbsp;&nbsp;&nbsp;Aaaaal' su ga rešili!
<BR>&nbsp;&nbsp;&nbsp;&nbsp;&nbsp;Od problema ostao samo kostur,
<BR>&nbsp;&nbsp;&nbsp;&nbsp;&nbsp;gore šuplje, dole nema,
<BR>&nbsp;&nbsp;&nbsp;&nbsp;&nbsp;levo prazno, desno ništa,
<BR>&nbsp;&nbsp;&nbsp;&nbsp;&nbsp;a tajna ista.
<BR>&nbsp;&nbsp;&nbsp;&nbsp;&nbsp;O jasnoćo!
<BR>
<BR>&nbsp;&nbsp;&nbsp;&nbsp;&nbsp;Nemoj, u pokušaju da tajnu slomiš,
<BR>&nbsp;&nbsp;&nbsp;&nbsp;&nbsp;kosti svojih šaka polomiti.
<BR>&nbsp;&nbsp;&nbsp;&nbsp;&nbsp;Nego tajnu uzmi, jedi je, obuci,
<BR>&nbsp;&nbsp;&nbsp;&nbsp;&nbsp;i njome kojote tuci.
<BR>&nbsp;&nbsp;&nbsp;&nbsp;&nbsp;Ej! Kosti tvoga srca,
<BR>&nbsp;&nbsp;&nbsp;&nbsp;&nbsp;eto ti tajna največnija.
<BR>&nbsp;&nbsp;&nbsp;&nbsp;&nbsp;Ej! Odelo obuklo čoveka,
<BR>&nbsp;&nbsp;&nbsp;&nbsp;&nbsp;eto ti klovn kretenčina.
<BR>
<BR>&nbsp;&nbsp;&nbsp;&nbsp;&nbsp;Neki odgovaraju da bi znali pitanja.
<BR>&nbsp;&nbsp;&nbsp;&nbsp;&nbsp;Neko uvežba da bi mogao da proba.
<BR>&nbsp;&nbsp;&nbsp;&nbsp;&nbsp;A zviždaljka od kostiju tvoga srca
<BR>&nbsp;&nbsp;&nbsp;&nbsp;&nbsp;muca i štuca i grca
<BR>&nbsp;&nbsp;&nbsp;&nbsp;&nbsp;pesmu koju vrana zna
<BR>&nbsp;&nbsp;&nbsp;&nbsp;&nbsp;al' neće da peva,
<BR>&nbsp;&nbsp;&nbsp;&nbsp;&nbsp;pesmu groba.
<BR>
<BR>&nbsp;&nbsp;&nbsp;&nbsp;&nbsp;Jao! Što se ja plašim!
<BR>&nbsp;&nbsp;&nbsp;&nbsp;&nbsp;Što me jeza! Strava!
<BR>&nbsp;&nbsp;&nbsp;&nbsp;&nbsp;Noću, od silnog jada i nigde-ničega
<BR>&nbsp;&nbsp;&nbsp;&nbsp;&nbsp;uopšte mi se ne spava.
<BR>&nbsp;&nbsp;&nbsp;&nbsp;&nbsp;Pa je l' to baš NE MOŽE drugačije?
<BR>&nbsp;&nbsp;&nbsp;&nbsp;&nbsp;Kamo sreće da sam mlad capiknuo
<BR>&nbsp;&nbsp;&nbsp;&nbsp;&nbsp;dok mi još nije bilo jasno
<BR>&nbsp;&nbsp;&nbsp;&nbsp;&nbsp;da moram da pravim kosti svoje duše
<BR>&nbsp;&nbsp;&nbsp;&nbsp;&nbsp;od hladne kiše i ljutog bola,
<BR>&nbsp;&nbsp;&nbsp;&nbsp;&nbsp;i da moram da otpešačim u pomrčinu
<BR>&nbsp;&nbsp;&nbsp;&nbsp;&nbsp;da bih tamo smrtno riknuo.
<BR>
<BR>&nbsp;&nbsp;&nbsp;&nbsp;&nbsp;Iz neprovidne stene
<BR>&nbsp;&nbsp;&nbsp;&nbsp;&nbsp;providna voda lije.
<BR>&nbsp;&nbsp;&nbsp;&nbsp;&nbsp;Lobanja, tvrdi vrč
<BR>&nbsp;&nbsp;&nbsp;&nbsp;&nbsp;pun bistrine.
<BR>&nbsp;&nbsp;&nbsp;&nbsp;&nbsp;Hajde da piješ, putniče.
<BR>&nbsp;&nbsp;&nbsp;&nbsp;&nbsp;Budi uman. Srkni.
<BR>
<BR>&nbsp;&nbsp;&nbsp;&nbsp;&nbsp;NASTAVNE PESME: REDOVI I PLESOVI ZEMLJE I NEBA
<BR>
<BR>&nbsp;&nbsp;&nbsp;&nbsp;&nbsp;Takve pesme su govorene, ili ritmično napevane, uz jezičasti bubanj, često uz mnogobrojna ponavljanja stihova ili reči, kao deo obrazovanja dece u hejimama. Razlikovale su se od Kuće do Kuće i od grada do grada; ovaj ciklus je iz Serpentine Madidinua.
<BR>
<BR>&nbsp;&nbsp;&nbsp;&nbsp;&nbsp;I. GRAD ZEMLJE
<BR>&nbsp;&nbsp;&nbsp;&nbsp;&nbsp;Opsidijan, plava glina, tugla, serpentina:
<BR>&nbsp;&nbsp;&nbsp;&nbsp;&nbsp;podovi i zidovi
<BR>&nbsp;&nbsp;&nbsp;&nbsp;&nbsp;kuća u gradu zemlje.
<BR>&nbsp;&nbsp;&nbsp;&nbsp;&nbsp;Oblaci, kiša, vetar, vazduh:
<BR>&nbsp;&nbsp;&nbsp;&nbsp;&nbsp;prozori i krovovi
<BR>&nbsp;&nbsp;&nbsp;&nbsp;&nbsp;kuća u gradu zemlje.
<BR>&nbsp;&nbsp;&nbsp;&nbsp;&nbsp;Niže od podnih dasaka, ispod podruma,
<BR>&nbsp;&nbsp;&nbsp;&nbsp;&nbsp;iznad krovova, iznad dimnjaka,
<BR>&nbsp;&nbsp;&nbsp;&nbsp;&nbsp;levo od desne ruke, desno od leve,
<BR>&nbsp;&nbsp;&nbsp;&nbsp;&nbsp;severno od budućnosti, južno od prošlosti,
<BR>&nbsp;&nbsp;&nbsp;&nbsp;&nbsp;ranije od istoka, kasnije od zapada,
<BR>&nbsp;&nbsp;&nbsp;&nbsp;&nbsp;izvan tih zidova:
<BR>&nbsp;&nbsp;&nbsp;&nbsp;&nbsp;bezgraničje,
<BR>&nbsp;&nbsp;&nbsp;&nbsp;&nbsp;divljina,
<BR>&nbsp;&nbsp;&nbsp;&nbsp;&nbsp;planine i reke bivanja,
<BR>&nbsp;&nbsp;&nbsp;&nbsp;&nbsp;dolina mogućnosti.
<BR>
<BR>&nbsp;&nbsp;&nbsp;&nbsp;&nbsp;II. OKRUGLI GRAD
<BR>&nbsp;&nbsp;&nbsp;&nbsp;&nbsp;Okrugao je Zemlja-grad.
<BR>&nbsp;&nbsp;&nbsp;&nbsp;&nbsp;Na svom kraju svaka ulica sretne sebe.
<BR>&nbsp;&nbsp;&nbsp;&nbsp;&nbsp;Drumovi su stari, putevi dugi,
<BR>&nbsp;&nbsp;&nbsp;&nbsp;&nbsp;široke su vode.
<BR>&nbsp;&nbsp;&nbsp;&nbsp;&nbsp;Radi povratka na istok, kit pliva na zapad,
<BR>&nbsp;&nbsp;&nbsp;&nbsp;&nbsp;radi povratka na jug, morska lasta leti na sever,
<BR>&nbsp;&nbsp;&nbsp;&nbsp;&nbsp;kiša, da bi se uzdigla, pada,
<BR>&nbsp;&nbsp;&nbsp;&nbsp;&nbsp;iskra, da bi pala, uzleće.
<BR>&nbsp;&nbsp;&nbsp;&nbsp;&nbsp;Pamet može da obuhvati tu celinu,
<BR>&nbsp;&nbsp;&nbsp;&nbsp;&nbsp;ali pešačenjem ne stižemo na početni kraj ulice.
<BR>&nbsp;&nbsp;&nbsp;&nbsp;&nbsp;Strme su planine i godine,
<BR>&nbsp;&nbsp;&nbsp;&nbsp;&nbsp;duboke su vode.
<BR>&nbsp;&nbsp;&nbsp;&nbsp;&nbsp;U okruglom gradu Zemlji
<BR>&nbsp;&nbsp;&nbsp;&nbsp;&nbsp;dug je put do kuće.
<BR>
<BR>&nbsp;&nbsp;&nbsp;&nbsp;&nbsp;III. PUTANJE
<BR>&nbsp;&nbsp;&nbsp;&nbsp;&nbsp;Okreće se Zemlja,
<BR>&nbsp;&nbsp;&nbsp;&nbsp;&nbsp;okreće se kao čigra,
<BR>&nbsp;&nbsp;&nbsp;&nbsp;&nbsp;okreće se na dnevnoj putanji
<BR>&nbsp;&nbsp;&nbsp;&nbsp;&nbsp;između sijanja i mraka.
<BR>&nbsp;&nbsp;&nbsp;&nbsp;&nbsp;Ono što leži na pravcu sever-jug,
<BR>&nbsp;&nbsp;&nbsp;&nbsp;&nbsp;to je osa okretanja;
<BR>&nbsp;&nbsp;&nbsp;&nbsp;&nbsp;ono što leži na pravcu istok-zapad,
<BR>&nbsp;&nbsp;&nbsp;&nbsp;&nbsp;to je put okretanja.
<BR>&nbsp;&nbsp;&nbsp;&nbsp;&nbsp;U okretima je, dakle, Zemlja,
<BR>&nbsp;&nbsp;&nbsp;&nbsp;&nbsp;u okretima svetlosti i tame.
<BR>
<BR>&nbsp;&nbsp;&nbsp;&nbsp;&nbsp;Okreće se Mesec,
<BR>&nbsp;&nbsp;&nbsp;&nbsp;&nbsp;okreće se kao čigra,
<BR>&nbsp;&nbsp;&nbsp;&nbsp;&nbsp;okreće se na mesečnoj putanji,
<BR>&nbsp;&nbsp;&nbsp;&nbsp;&nbsp;u svom mesec dana dugom danu,
<BR>&nbsp;&nbsp;&nbsp;&nbsp;&nbsp;između sijanja i mraka,
<BR>&nbsp;&nbsp;&nbsp;&nbsp;&nbsp;kruži oko Zemlje i vrti se.
<BR>&nbsp;&nbsp;&nbsp;&nbsp;&nbsp;Prvi srp je zora mesečevog dana,
<BR>&nbsp;&nbsp;&nbsp;&nbsp;&nbsp;pun mesec je baš podne tamo,
<BR>&nbsp;&nbsp;&nbsp;&nbsp;&nbsp;mrak Meseca je njegova noć
<BR>&nbsp;&nbsp;&nbsp;&nbsp;&nbsp;koja gleda ka mraku.
<BR>&nbsp;&nbsp;&nbsp;&nbsp;&nbsp;U okretima je, dakle, Mesec,
<BR>&nbsp;&nbsp;&nbsp;&nbsp;&nbsp;u okretima svetlosti i tame.
<BR>
<BR>&nbsp;&nbsp;&nbsp;&nbsp;&nbsp;Okreću se Zemlja i Mesec zajedno
<BR>&nbsp;&nbsp;&nbsp;&nbsp;&nbsp;zajedno kao da su jedno,
<BR>&nbsp;&nbsp;&nbsp;&nbsp;&nbsp;oko Sunca,
<BR>&nbsp;&nbsp;&nbsp;&nbsp;&nbsp;okreću se na godišnjoj putanji,
<BR>&nbsp;&nbsp;&nbsp;&nbsp;&nbsp;a pošto im je iskošena osa okretanja
<BR>&nbsp;&nbsp;&nbsp;&nbsp;&nbsp;nastaju zima i leto,
<BR>&nbsp;&nbsp;&nbsp;&nbsp;&nbsp;uzlaz i pad plesa jedne godine.
<BR>&nbsp;&nbsp;&nbsp;&nbsp;&nbsp;Postoje blistavi plesači,
<BR>&nbsp;&nbsp;&nbsp;&nbsp;&nbsp;jedan je Ou, blistavo dete Sunca,
<BR>&nbsp;&nbsp;&nbsp;&nbsp;&nbsp;drugi je Adsevin, slava jutra i večeri.
<BR>&nbsp;&nbsp;&nbsp;&nbsp;&nbsp;Plesači, vidi kako sijaju plesači,
<BR>&nbsp;&nbsp;&nbsp;&nbsp;&nbsp;sve dalje od Sunca, od Zemlje ka spolja,
<BR>&nbsp;&nbsp;&nbsp;&nbsp;&nbsp;crveni Kemel, pa Gebaju i Udin,
<BR>&nbsp;&nbsp;&nbsp;&nbsp;&nbsp;a ima i onih koji su izgubljeni u mraku
<BR>&nbsp;&nbsp;&nbsp;&nbsp;&nbsp;pa ih oko više ne vidi.
<BR>&nbsp;&nbsp;&nbsp;&nbsp;&nbsp;U okretima su, dakle, svi oni,
<BR>&nbsp;&nbsp;&nbsp;&nbsp;&nbsp;u okretima svetlosti i tame.
<BR>
<BR>&nbsp;&nbsp;&nbsp;&nbsp;&nbsp;BELEŠKA: Ovaj opis Sunčevog sistema ponekad su glumila mala deca, uzimajući uloge Zemlje, Meseca i pet vidljivih planeta. Deca su se vrtela oko sebe i kružila na odgovarajuće načine oko pevača, koji je predstavljao Sunce.
<BR>&nbsp;&nbsp;&nbsp;&nbsp;&nbsp;Sledeća pesma, o otvorenim kružnim, to jest 'žiro' kretanjima, nije ni plesana ni pevana, nego je izgovarana u vidu ritmičkog napeva - inkantacije, ili je govorena uz izvesne bubnjevske ritmove. Deca su učila prvi deo; drugi deo se učio tek u mladosti; a reči su bile tako dobro znane i tako svete, da se često nisu ni izgovarale, nego ih je 'govorio bubanj' - jer su ritmovi na njemu bili jednako razgovetni i poznati kao te reči.
<BR>
<BR>&nbsp;&nbsp;&nbsp;&nbsp;&nbsp;III. OTVORENA KRUŽNA KRETANJA
<BR>&nbsp;&nbsp;&nbsp;&nbsp;&nbsp;Oko svoje sredine otvorenim krugom
<BR>&nbsp;&nbsp;&nbsp;&nbsp;&nbsp;Zemlja se okreće, to je dan;
<BR>
<BR>&nbsp;&nbsp;&nbsp;&nbsp;&nbsp;oko Zemlje, oko Zemlje, otvorenim krugom
<BR>&nbsp;&nbsp;&nbsp;&nbsp;&nbsp;Mesec se okreće, mesec dana;
<BR>
<BR>&nbsp;&nbsp;&nbsp;&nbsp;&nbsp;oko Sunca, oko Sunca, otvorenim krugom
<BR>&nbsp;&nbsp;&nbsp;&nbsp;&nbsp;Zemlja se okreće, godinu dana;
<BR>
<BR>&nbsp;&nbsp;&nbsp;&nbsp;&nbsp;oko svoje sredine otvorenim krugom
<BR>&nbsp;&nbsp;&nbsp;&nbsp;&nbsp;Sunce se okreće, to je ples;
<BR>
<BR>&nbsp;&nbsp;&nbsp;&nbsp;&nbsp;Sunce i druge zvezde otvorenim krugom
<BR>&nbsp;&nbsp;&nbsp;&nbsp;&nbsp;okreću se, vraćaju, to je ples.
<BR>
<BR>&nbsp;&nbsp;&nbsp;&nbsp;&nbsp;Plesanje je mirovanje,
<BR>&nbsp;&nbsp;&nbsp;&nbsp;&nbsp;promena bez promene,
<BR>&nbsp;&nbsp;&nbsp;&nbsp;&nbsp;vraćanje sve dalje.
<BR>&nbsp;&nbsp;&nbsp;&nbsp;&nbsp;Plesanje je pravljenje
<BR>&nbsp;&nbsp;&nbsp;&nbsp;&nbsp;planina i reka,
<BR>&nbsp;&nbsp;&nbsp;&nbsp;&nbsp;Zemlje i zvezda,
<BR>&nbsp;&nbsp;&nbsp;&nbsp;&nbsp;i ostrva zvezda,
<BR>&nbsp;&nbsp;&nbsp;&nbsp;&nbsp;i njihovo rasturanje.
<BR>&nbsp;&nbsp;&nbsp;&nbsp;&nbsp;Plesanje je kruženje
<BR>&nbsp;&nbsp;&nbsp;&nbsp;&nbsp;otvoreno u otvorenom
<BR>&nbsp;&nbsp;&nbsp;&nbsp;&nbsp;plesu u dolini.
<BR>&nbsp;&nbsp;&nbsp;&nbsp;&nbsp;Počinjanje je
<BR>&nbsp;&nbsp;&nbsp;&nbsp;&nbsp;vraćanje,
<BR>&nbsp;&nbsp;&nbsp;&nbsp;&nbsp;gubitak semena je
<BR>&nbsp;&nbsp;&nbsp;&nbsp;&nbsp;cvet.
<BR>&nbsp;&nbsp;&nbsp;&nbsp;&nbsp;Znanje kamena izvor
<BR>&nbsp;&nbsp;&nbsp;&nbsp;&nbsp;dira.
<BR>&nbsp;&nbsp;&nbsp;&nbsp;&nbsp;Viđenje plesa je
<BR>&nbsp;&nbsp;&nbsp;&nbsp;&nbsp;zrak.
<BR>&nbsp;&nbsp;&nbsp;&nbsp;&nbsp;Slušanje plesa je
<BR>&nbsp;&nbsp;&nbsp;&nbsp;&nbsp;mrak.
<BR>&nbsp;&nbsp;&nbsp;&nbsp;&nbsp;Plesanje plesa je
<BR>&nbsp;&nbsp;&nbsp;&nbsp;&nbsp;sjaj.
<BR>&nbsp;&nbsp;&nbsp;&nbsp;&nbsp;U kućama
<BR>&nbsp;&nbsp;&nbsp;&nbsp;&nbsp;plešu.
<BR>&nbsp;&nbsp;&nbsp;&nbsp;&nbsp;Na plesalištima su
<BR>&nbsp;&nbsp;&nbsp;&nbsp;&nbsp;sijanje.
<BR>
<BR>&nbsp;&nbsp;&nbsp;&nbsp;&nbsp;TRAŽENJE GLASNIKA
<BR>
<BR>&nbsp;&nbsp;&nbsp;&nbsp;&nbsp;Stara pesma, peva se uz jezičasti bubanj u Ložama Crne Tugle.
<BR>
<BR>&nbsp;&nbsp;&nbsp;&nbsp;&nbsp;Prepel, prepel, hodi amo,
<BR>&nbsp;&nbsp;&nbsp;&nbsp;&nbsp;jednu reč ponesi.
<BR>
<BR>&nbsp;&nbsp;&nbsp;&nbsp;&nbsp;To ne mogu, to ne mogu,
<BR>&nbsp;&nbsp;&nbsp;&nbsp;&nbsp;to mi je daleko.
<BR>
<BR>&nbsp;&nbsp;&nbsp;&nbsp;&nbsp;Prepel, prepel, jednu samo,
<BR>&nbsp;&nbsp;&nbsp;&nbsp;&nbsp;jednu reč odnesi.
<BR>
<BR>&nbsp;&nbsp;&nbsp;&nbsp;&nbsp;Preći ne znam, preći ne znam,
<BR>&nbsp;&nbsp;&nbsp;&nbsp;&nbsp;baš ne umem preko.
<BR>
<BR>&nbsp;&nbsp;&nbsp;&nbsp;&nbsp;Golub, golub, hodi amo,
<BR>&nbsp;&nbsp;&nbsp;&nbsp;&nbsp;jednu reč ponesi.
<BR>
<BR>&nbsp;&nbsp;&nbsp;&nbsp;&nbsp;Već se vratih, već se vratih,
<BR>&nbsp;&nbsp;&nbsp;&nbsp;&nbsp;bilo mi je lepo.
<BR>
<BR>&nbsp;&nbsp;&nbsp;&nbsp;&nbsp;Tvoja reč je pero moje,
<BR>&nbsp;&nbsp;&nbsp;&nbsp;&nbsp;a pera su reči tvoje.
<BR>
<BR>&nbsp;&nbsp;&nbsp;&nbsp;&nbsp;PESMICA TRAVICA
<BR>
<BR>&nbsp;&nbsp;&nbsp;&nbsp;&nbsp;Pesma Crvene Tugle na Plesu Trave u Vakvahi. Versifikacijski metar je bio 'petorni'.
<BR>
<BR>&nbsp;&nbsp;&nbsp;&nbsp;&nbsp;To bude tiho,
<BR>&nbsp;&nbsp;&nbsp;&nbsp;&nbsp;ne čuje niko.
<BR>&nbsp;&nbsp;&nbsp;&nbsp;&nbsp;Sunce jugu ide,
<BR>&nbsp;&nbsp;&nbsp;&nbsp;&nbsp;oblaci kišni,
<BR>&nbsp;&nbsp;&nbsp;&nbsp;&nbsp;brda u magli,
<BR>&nbsp;&nbsp;&nbsp;&nbsp;&nbsp;žege nestade.
<BR>
<BR>&nbsp;&nbsp;&nbsp;&nbsp;&nbsp;Često-mnogost kišice
<BR>&nbsp;&nbsp;&nbsp;&nbsp;&nbsp;sipi bez glasa,
<BR>&nbsp;&nbsp;&nbsp;&nbsp;&nbsp;često-mnogost travice
<BR>&nbsp;&nbsp;&nbsp;&nbsp;&nbsp;prema gore stasa,
<BR>&nbsp;&nbsp;&nbsp;&nbsp;&nbsp;brda ozelene,
<BR>&nbsp;&nbsp;&nbsp;&nbsp;&nbsp;to tihe su promene.
<BR>
<BR>&nbsp;&nbsp;&nbsp;&nbsp;&nbsp;OBLACI, KIŠA I VETAR
<BR>
<BR>&nbsp;&nbsp;&nbsp;&nbsp;&nbsp;Jedna od pesama Plesa Trave.
<BR>
<BR>&nbsp;&nbsp;&nbsp;&nbsp;&nbsp;Iz kuće Lava na planini,
<BR>&nbsp;&nbsp;&nbsp;&nbsp;&nbsp;plesača došla dva;
<BR>&nbsp;&nbsp;&nbsp;&nbsp;&nbsp;medveđim hodom silazili,
<BR>&nbsp;&nbsp;&nbsp;&nbsp;&nbsp;za njima Kojota;
<BR>&nbsp;&nbsp;&nbsp;&nbsp;&nbsp;medveđim korakom silazili,
<BR>&nbsp;&nbsp;&nbsp;&nbsp;&nbsp;za njima Kojota.
<BR>&nbsp;&nbsp;&nbsp;&nbsp;&nbsp;Evo ih, već su u Dolini,
<BR>&nbsp;&nbsp;&nbsp;&nbsp;&nbsp;pevaju da se zna,
<BR>&nbsp;&nbsp;&nbsp;&nbsp;&nbsp;prati ih Kojota na mesečini,
<BR>&nbsp;&nbsp;&nbsp;&nbsp;&nbsp;zavija tužna sva;
<BR>&nbsp;&nbsp;&nbsp;&nbsp;&nbsp;prati ih Kojota na mesečini,
<BR>&nbsp;&nbsp;&nbsp;&nbsp;&nbsp;zavija tužna sva.
<BR>
<BR>&nbsp;&nbsp;&nbsp;&nbsp;&nbsp;PLES MRAVES
<BR>
<BR>&nbsp;&nbsp;&nbsp;&nbsp;&nbsp;Ovo su pevala i plesala deca u svim dolinskim gradovima Trećeg dana Plesa Sveta, 'Medenog dana', zajedno sa Igricom Pčelicom.
<BR>
<BR>&nbsp;&nbsp;&nbsp;&nbsp;&nbsp;U ovoj kući soba sto, soba sto,
<BR>&nbsp;&nbsp;&nbsp;&nbsp;&nbsp;soba sobica.
<BR>&nbsp;&nbsp;&nbsp;&nbsp;&nbsp;U ovoj kući prolaza sto, prolaza sto,
<BR>&nbsp;&nbsp;&nbsp;&nbsp;&nbsp;prolaza prolaščića.
<BR>
<BR>&nbsp;&nbsp;&nbsp;&nbsp;&nbsp;Svi po njima trčali, trčali,
<BR>&nbsp;&nbsp;&nbsp;&nbsp;&nbsp;trča trčali.
<BR>&nbsp;&nbsp;&nbsp;&nbsp;&nbsp;I svi nešto pipali, pipali,
<BR>&nbsp;&nbsp;&nbsp;&nbsp;&nbsp;pipa pipali.
<BR>
<BR>&nbsp;&nbsp;&nbsp;&nbsp;&nbsp;Slušaj mene baba ti, baba ti,
<BR>&nbsp;&nbsp;&nbsp;&nbsp;&nbsp;bako bakili.
<BR>&nbsp;&nbsp;&nbsp;&nbsp;&nbsp;Što me niste napolje pustili, pustili,
<BR>&nbsp;&nbsp;&nbsp;&nbsp;&nbsp;napolje pustili.
<BR>
<BR>&nbsp;&nbsp;&nbsp;&nbsp;&nbsp;MEDVEĘI DAR
<BR>
<BR>&nbsp;&nbsp;&nbsp;&nbsp;&nbsp;Iz Lože Crne Tugle u Vakvahi: nastavna pesma. Stihovi su na keškom jeziku bili u devetercu, versifikacijskom metru koji je naročito dovođen u vezu sa pesništvom Crne Tugle.
<BR>
<BR>&nbsp;&nbsp;&nbsp;&nbsp;&nbsp;Čak ni medved ne zna medved-ime.
<BR>&nbsp;&nbsp;&nbsp;&nbsp;&nbsp;Vatrokresac, suzolijac zna.
<BR>&nbsp;&nbsp;&nbsp;&nbsp;&nbsp;Život žive, ali bez priče,
<BR>&nbsp;&nbsp;&nbsp;&nbsp;&nbsp;puma, beba, trava, kobila,
<BR>&nbsp;&nbsp;&nbsp;&nbsp;&nbsp;krava, osa, riba, košuta.
<BR>&nbsp;&nbsp;&nbsp;&nbsp;&nbsp;Ali znalci, mostova gradci,
<BR>&nbsp;&nbsp;&nbsp;&nbsp;&nbsp;opasnici, šteto-petljanci,
<BR>&nbsp;&nbsp;&nbsp;&nbsp;&nbsp;gomila su koja nariče,
<BR>&nbsp;&nbsp;&nbsp;&nbsp;&nbsp;dreči, zveči, lupeta, viče.
<BR>&nbsp;&nbsp;&nbsp;&nbsp;&nbsp;Znaju svašta, ponajviše grđ,
<BR>&nbsp;&nbsp;&nbsp;&nbsp;&nbsp;bes nizašta, sramotu i srđ.
<BR>&nbsp;&nbsp;&nbsp;&nbsp;&nbsp;Najcrnje budućnosti znanci,
<BR>&nbsp;&nbsp;&nbsp;&nbsp;&nbsp;plaše se, strah-od-smrtijanci.
<BR>&nbsp;&nbsp;&nbsp;&nbsp;&nbsp;Vatru lože da teraju mrak,
<BR>&nbsp;&nbsp;&nbsp;&nbsp;&nbsp;na tom svetlu ugledaju strah.
<BR>&nbsp;&nbsp;&nbsp;&nbsp;&nbsp;Svi umiru, brigeš samo naš,
<BR>&nbsp;&nbsp;&nbsp;&nbsp;&nbsp;mnogo misliš, sebi stravu daš.
<BR>
<BR>&nbsp;&nbsp;&nbsp;&nbsp;&nbsp;JEDAN BRAK
<BR>
<BR>&nbsp;&nbsp;&nbsp;&nbsp;&nbsp;Iz Madronske Lože Telina-nae.
<BR>
<BR>&nbsp;&nbsp;&nbsp;&nbsp;&nbsp;Cura Sedme Kuće ustaje sa brda,
<BR>&nbsp;&nbsp;&nbsp;&nbsp;&nbsp;belih ruku, bela tela, bele kose,
<BR>&nbsp;&nbsp;&nbsp;&nbsp;&nbsp;ustaje iz trava, kestena i vrba,
<BR>&nbsp;&nbsp;&nbsp;&nbsp;&nbsp;zorom, kad oblaci prve zrake nose.
<BR>
<BR>&nbsp;&nbsp;&nbsp;&nbsp;&nbsp;Cura Sedme Kuće čeka mladoženju,
<BR>&nbsp;&nbsp;&nbsp;&nbsp;&nbsp;na planinskoj kosi, iznad vodopada,
<BR>&nbsp;&nbsp;&nbsp;&nbsp;&nbsp;klizi po žbunju, vije se po stenju,
<BR>&nbsp;&nbsp;&nbsp;&nbsp;&nbsp;čeka svoga dragog, tiha bela mlada.
<BR>&nbsp;&nbsp;&nbsp;&nbsp;&nbsp;Momak Sunac
<BR>&nbsp;&nbsp;&nbsp;&nbsp;&nbsp;stiže vreo,
<BR>&nbsp;&nbsp;&nbsp;&nbsp;&nbsp;ruku joj pruža,
<BR>&nbsp;&nbsp;&nbsp;&nbsp;&nbsp;to je hteo,
<BR>&nbsp;&nbsp;&nbsp;&nbsp;&nbsp;nebom poleću,
<BR>&nbsp;&nbsp;&nbsp;&nbsp;&nbsp;divni par,
<BR>&nbsp;&nbsp;&nbsp;&nbsp;&nbsp;to je Devete
<BR>&nbsp;&nbsp;&nbsp;&nbsp;&nbsp;Kuće dar.
<BR>
<BR>&nbsp;&nbsp;&nbsp;&nbsp;&nbsp;JELEN-PLES
<BR>
<BR>&nbsp;&nbsp;&nbsp;&nbsp;&nbsp;Veoma stara i sveta pesma Kuće Plave Gline. Da je prevedemo i uključimo u ovu knjigu dao nam je Madron-Crveni od Kuće Plave Gline Sinšana.
<BR>
<BR>&nbsp;&nbsp;&nbsp;&nbsp;&nbsp;U Šestoj Kući jelen je hodao,
<BR>&nbsp;&nbsp;&nbsp;&nbsp;&nbsp;napravljen od kiše,
<BR>&nbsp;&nbsp;&nbsp;&nbsp;&nbsp;njegove noge bile su kiša koja pada.
<BR>&nbsp;&nbsp;&nbsp;&nbsp;&nbsp;Plesao je zavojnicu po zemlji.
<BR>
<BR>&nbsp;&nbsp;&nbsp;&nbsp;&nbsp;U Sedmoj Kući jelen je skakao,
<BR>&nbsp;&nbsp;&nbsp;&nbsp;&nbsp;napravljen od oblaka,
<BR>&nbsp;&nbsp;&nbsp;&nbsp;&nbsp;njegovi bokovi bili su oblaci koji vise.
<BR>&nbsp;&nbsp;&nbsp;&nbsp;&nbsp;Plesao je zavojnicu po stenama.
<BR>
<BR>&nbsp;&nbsp;&nbsp;&nbsp;&nbsp;U Osmoj Kući jelen je trčao,
<BR>&nbsp;&nbsp;&nbsp;&nbsp;&nbsp;napravljen od vetra,
<BR>&nbsp;&nbsp;&nbsp;&nbsp;&nbsp;njegovi rogovi bili su vetar koji duva.
<BR>&nbsp;&nbsp;&nbsp;&nbsp;&nbsp;Plesao je zavojnicu u Dolini.
<BR>
<BR>&nbsp;&nbsp;&nbsp;&nbsp;&nbsp;U Devetoj Kući jelen je stajao,
<BR>&nbsp;&nbsp;&nbsp;&nbsp;&nbsp;napravljen od vazduha,
<BR>&nbsp;&nbsp;&nbsp;&nbsp;&nbsp;njegove oči bile su vazduh mirni.
<BR>&nbsp;&nbsp;&nbsp;&nbsp;&nbsp;Plesao je zavojnicu po planinama.
<BR>
<BR>&nbsp;&nbsp;&nbsp;&nbsp;&nbsp;U zavojnici jelenjeg plesa pero je
<BR>&nbsp;&nbsp;&nbsp;&nbsp;&nbsp;jastrebovo palo.
<BR>&nbsp;&nbsp;&nbsp;&nbsp;&nbsp;U zglobištu Devet Kuća reč je
<BR>&nbsp;&nbsp;&nbsp;&nbsp;&nbsp;rečena jedna.
<BR>
<BR>&nbsp;&nbsp;&nbsp;&nbsp;&nbsp;PUMANOV PLES
<BR>
<BR>&nbsp;&nbsp;&nbsp;&nbsp;&nbsp;Ovoj pesmi nauče u Sinšanu onoga ko se priprema da pođe sam u brda na putovanje duše.
<BR>
<BR>&nbsp;&nbsp;&nbsp;&nbsp;&nbsp;Moje stopalo jugozapadno:
<BR>&nbsp;&nbsp;&nbsp;&nbsp;&nbsp;spuštam ga na zemlju čvrsto.
<BR>&nbsp;&nbsp;&nbsp;&nbsp;&nbsp;Četiri okrugla nožna prsta,
<BR>&nbsp;&nbsp;&nbsp;&nbsp;&nbsp;jedno okruglo jastuče,
<BR>&nbsp;&nbsp;&nbsp;&nbsp;&nbsp;na zemlju pored diger-bora,
<BR>&nbsp;&nbsp;&nbsp;&nbsp;&nbsp;u prašinu pored diger-bora,
<BR>&nbsp;&nbsp;&nbsp;&nbsp;&nbsp;na planini.
<BR>&nbsp;&nbsp;&nbsp;&nbsp;&nbsp;Moje stopalo severozapadno:
<BR>&nbsp;&nbsp;&nbsp;&nbsp;&nbsp;spuštam ga na zemlju čvrsto.
<BR>&nbsp;&nbsp;&nbsp;&nbsp;&nbsp;Četiri okrugla nožna prsta,
<BR>&nbsp;&nbsp;&nbsp;&nbsp;&nbsp;jedno okruglo jastuče,
<BR>&nbsp;&nbsp;&nbsp;&nbsp;&nbsp;na zemlju pored zalivskog lovora,
<BR>&nbsp;&nbsp;&nbsp;&nbsp;&nbsp;u prašinu pored zalivskog lovora,
<BR>&nbsp;&nbsp;&nbsp;&nbsp;&nbsp;u podbrežju.
<BR>&nbsp;&nbsp;&nbsp;&nbsp;&nbsp;Moje stopalo severoistočno:
<BR>&nbsp;&nbsp;&nbsp;&nbsp;&nbsp;spuštam ga na zemlju čvrsto.
<BR>&nbsp;&nbsp;&nbsp;&nbsp;&nbsp;Četiri okrugla nožna prsta,
<BR>&nbsp;&nbsp;&nbsp;&nbsp;&nbsp;jedno okruglo jastuče,
<BR>&nbsp;&nbsp;&nbsp;&nbsp;&nbsp;na zemlju pored madrone,
<BR>&nbsp;&nbsp;&nbsp;&nbsp;&nbsp;u prašinu pored madrone,
<BR>&nbsp;&nbsp;&nbsp;&nbsp;&nbsp;na planini.
<BR>&nbsp;&nbsp;&nbsp;&nbsp;&nbsp;Moje stopalo jugoistočno:
<BR>&nbsp;&nbsp;&nbsp;&nbsp;&nbsp;spuštam ga na zemlju čvrsto.
<BR>&nbsp;&nbsp;&nbsp;&nbsp;&nbsp;Četiri okrugla nožna prsta,
<BR>&nbsp;&nbsp;&nbsp;&nbsp;&nbsp;jedno okruglo jastuče,
<BR>&nbsp;&nbsp;&nbsp;&nbsp;&nbsp;na zemlju pored živohrasta,
<BR>&nbsp;&nbsp;&nbsp;&nbsp;&nbsp;u prašinu pored živohrasta,
<BR>&nbsp;&nbsp;&nbsp;&nbsp;&nbsp;u podbrežju.
<BR>&nbsp;&nbsp;&nbsp;&nbsp;&nbsp;Stojim u sredini lavlje zemlje,
<BR>&nbsp;&nbsp;&nbsp;&nbsp;&nbsp;u sredini lavljeg sveta,
<BR>&nbsp;&nbsp;&nbsp;&nbsp;&nbsp;lavljih brda,
<BR>&nbsp;&nbsp;&nbsp;&nbsp;&nbsp;te staze.
<BR>
<BR>&nbsp;&nbsp;&nbsp;&nbsp;&nbsp;PESMA PRIMANJA U NALAZITELJSKU LOŽU
<BR>
<BR>&nbsp;&nbsp;&nbsp;&nbsp;&nbsp;Molim te, donesi nešto čudno.
<BR>&nbsp;&nbsp;&nbsp;&nbsp;&nbsp;Molim te, vrati se donoseći nove stvari.
<BR>&nbsp;&nbsp;&nbsp;&nbsp;&nbsp;Neka u tvoje ruke dođu dragocene starine.
<BR>&nbsp;&nbsp;&nbsp;&nbsp;&nbsp;Neka prizori novi ne dolaze pred oči tvoje uzaludno.
<BR>&nbsp;&nbsp;&nbsp;&nbsp;&nbsp;Neka svodovi stopala tvojih budu planine
<BR>&nbsp;&nbsp;&nbsp;&nbsp;&nbsp;i neka hode bezbedno, u svetlosti dana.
<BR>&nbsp;&nbsp;&nbsp;&nbsp;&nbsp;Neka stazice na vrhovima tvojih prstiju budu tvoje karte,
<BR>&nbsp;&nbsp;&nbsp;&nbsp;&nbsp;a putevi kojima prođeš nek ti budu linije dlana.
<BR>&nbsp;&nbsp;&nbsp;&nbsp;&nbsp;Neka u tvom udisanju bude duboki sneg,
<BR>&nbsp;&nbsp;&nbsp;&nbsp;&nbsp;a u tvom izlaznom dahu neka blista led.
<BR>&nbsp;&nbsp;&nbsp;&nbsp;&nbsp;Valjda će tvoja usta ovladati oblikom čudne reči neke.
<BR>&nbsp;&nbsp;&nbsp;&nbsp;&nbsp;Valjda ćeš namirisati kako se neka nova vrsta hrane sprema.
<BR>&nbsp;&nbsp;&nbsp;&nbsp;&nbsp;Valjda će tvoj pupak biti izvor tuđinske reke.
<BR>&nbsp;&nbsp;&nbsp;&nbsp;&nbsp;Valjda će tvoja duša biti kod kuće tamo gde nijedne kuće nema.
<BR>&nbsp;&nbsp;&nbsp;&nbsp;&nbsp;Hodaj pažljivo, naš voljeni/naša voljena.
<BR>&nbsp;&nbsp;&nbsp;&nbsp;&nbsp;Hodaj umno, naš voljeni/naša voljena.
<BR>&nbsp;&nbsp;&nbsp;&nbsp;&nbsp;Hodaj odvažno, naš voljeni/naša voljena,
<BR>&nbsp;&nbsp;&nbsp;&nbsp;&nbsp;stalno se vraćajući, stalno se vraćajući, stalno se vraćajući kući.
</P></TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
