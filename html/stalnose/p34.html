<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POČECI
<P>&nbsp;&nbsp;&nbsp;&nbsp;&nbsp;ČETIRI POČETKA
<BR>
<BR>&nbsp;&nbsp;&nbsp;&nbsp;&nbsp;Zapisano prema snimku govora Pravioca Kokošinjca, iz Crvene Tugle Unmalina.
<BR>
<BR>&nbsp;&nbsp;&nbsp;&nbsp;&nbsp;Kako bi moglo da počne samo jednom? To ne izgleda razumno. Sigurno su stvari stizale do kraja i ponovo počinjale, da bi mogle ići dalje, kao što ljudi žive i umiru, svi ljudi i zvezde.
<BR>&nbsp;&nbsp;&nbsp;&nbsp;&nbsp;Nama je u hejimama govorio moj ujak da mi znamo za četiri kraja sveta. Ne znamo osobito dobro jer to su stvari teške za saznavanje.
<BR>&nbsp;&nbsp;&nbsp;&nbsp;&nbsp;Prvi put, rekao je on, nije ni bilo ljudskog naroda, samo su rasle biljke i živele ribe i narodi sa četiri, šest i osam nogu, oni koji hodaju i puze. U to vreme vatrene lopte su ispale iz neba, meteoriti, ogromni, ogroman broj njih, napravili su požare po celom svetu. Vazduh je bio loš, dim se tako gust digao da sunce kroz njega nije sijalo. Umrli su gotovo svi. Posle toga bilo je hladno, dugo, dugo. Ali narodi koji su preostali naučili su kako se živi u hladnoći. Tad je dvonogi narod stupio u svet, po studeni, kad su doline bile sve do samog mora ispunjene ledom sa planina. Meteorski pljuskovi pozno u suvoj sezoni - Pumine zvezde padalice: to nas podseća na ta vremena.
<BR>&nbsp;&nbsp;&nbsp;&nbsp;&nbsp;Posle je postajalo sve toplije i toplije i toplije, pa je postalo i pretoplo. Vulkana je bilo suviše. Sav led se topio pa su mora postajala sve dublje i dublja. Morski oblaci su puštali kišu neprestano, reke su plavile stalno, najzad je svud bilo samo more i planine koje iz njega vire i blatne ravnice preko kojih se valja plima. Izvori su tada bili pod slanom vodom. Na kopnu je umro gotovo svako. Poneko je, iz ponekog naroda, preživeo na blatnim ravnicama, pijući kišu, jedući školjke i crve. Duga: to nas podseća na ta vremena, duga je most naroda koji sijaju.
<BR>&nbsp;&nbsp;&nbsp;&nbsp;&nbsp;Posle je bilo suvlje, pa su stvari išle dalje, dugo, ali iz vremena blatnih ravnica preživela su samo dva člana ljudskog naroda, brat i sestra, i njih dvoje su radili seks. Zato se rodio narod pogrešno. Bili su to ludi ljudi, pokušavali su da prave svet. A samo su mogli postići da se on opet okonča, samo su mogli oponašati ono što je bilo pre. I tako su njihova dela izazvala nove vatre i dim, pa loš vazduh, pa onda led, pa oblake i hladnoću, i opet su počeli svi da umiru. Tako je taj narod izumro. Mesta na koja se ne ide: ona nas podsećaju na ta vremena.
<BR>&nbsp;&nbsp;&nbsp;&nbsp;&nbsp;A kad je počelo da se poboljšava, narod je stao da se vraća, ali ne u velikom broju, jer je u svetu bila bolest. Svako je bio bolestan, nikakvim pevanjem niti dovođenjem-unutra nije se postizalo izlečenje, biljke i životinje su bile bolesne i ljudi, sve što raste, pa čak i samo kamenje je bolovalo; i zemljište je bilo zatrovano. Mesec je bio tamne boje, kao sagorela hartija, a sunce je bilo kao mesec sada. Bilo je to vreme tame i hladnoće. Ništa se nije rađalo kako valja i treba. Onda je ovde nešto izraslo, nešto lepo. Neko drugo, malo biće isklijalo je onamo. Bića su počela da rastu ispravno. Voda je opet krenula iz stena bistra. Narod se počeo vraćati. I još se vraća, kazao je moj ujak.
<BR>&nbsp;&nbsp;&nbsp;&nbsp;&nbsp;On je bio govornik ovdašnje Crvene Tugle, učen čovek, živeo je u Vakvahi dugo i učio.
<BR>
<BR>&nbsp;&nbsp;&nbsp;&nbsp;&nbsp;NAROD CRVENE OPEKE
<BR>
<BR>&nbsp;&nbsp;&nbsp;&nbsp;&nbsp;Snimljeno u razgovoru sa Dajkom iz Žute Tugle Čukulmasa.
<BR>
<BR>&nbsp;&nbsp;&nbsp;&nbsp;&nbsp;Ljude koji su u ovom kraju živeli u vremena starostavna mi zovemo narodom crvene opeke. Oni dizahu zidove od tanke, tvrde, dobro pečene cigle, tamnocrvene boje. Na pravom mestu ispod zemlje te cigle mogu da potraju mnogo leta. Dve hejime ovdašnje, Serpentinska i Žutotuglena, sagrađene su delom od tih starih opeka, koje su i u Kuli upotrebljene u izvesnom broju za ukras. U Memoriji, na Berzi, postoje zapisi o narodu crvene opeke, naravno, ali ne verujem da ima mnogo ljudi koji su ikada bacili pogled na njih. Razum bi se u takvim zapisima teško snašao. Um Grada misli da je razumevanje postignuto ako se neka napisanost čita, ako se poruka prenese, ali to nije način kako mi mislimo. U svakom slučaju, učiti nešto mnogo o tom narodu značilo bi plakati u okean; a kad se njihove cigle koriste za neku našu zgradu, to je zadovoljavajuće za um.
<BR>&nbsp;&nbsp;&nbsp;&nbsp;&nbsp;Pokušavam da se setim sveg znanja što nam ga je iko predavao o tim crvenoopekašima. Živeli su na obali i dublje na kopnu, pre nego što je voda u Unutrašnje more ušla; neki od starih gradova ispod vode sigurno su njihovi. Meni se čini da nisu koristili točkove. Pravili su složene muzičke instrumente. Njihova muzika je beležena i u Memoriji sačuvana; ima jedan kompozitor ovde u gradu, zove se Takulkun-no, koji ju je izučavao, a onda koristio za pravljenje muzike, kao što su zidari koristili te cigle.
<BR>&nbsp;&nbsp;&nbsp;&nbsp;&nbsp;Šta znači plakati u okean? Pa, znaš, dodavati nešto tamo gde uopšte nije potrebno, ili gde je potrebno tako mnogo da je svaki pokušaj uzaludan, tako da čovek samo sedne i plače...
<BR>
<BR>&nbsp;&nbsp;&nbsp;&nbsp;&nbsp;ZBOG KOJOTE JE TO BILO
<BR>
<BR>&nbsp;&nbsp;&nbsp;&nbsp;&nbsp;Iz jednog pisanog odlomka dramske vakve "Cvetići pasulja" u Sadilačkoj Loži.
<BR>
<BR>&nbsp;&nbsp;&nbsp;&nbsp;&nbsp;Govore Petoro: Odakle smo došli? Kako to da smo mi ovde? Odgovara Mudri Starac: Iz uma onoga Večnoga! Premišljanjem Svete Misli!
<BR>&nbsp;&nbsp;&nbsp;&nbsp;&nbsp;Gađaju ga pasuljem Petoro i kažu: Odakle smo došli? Kako to da smo ovde?
<BR>&nbsp;&nbsp;&nbsp;&nbsp;&nbsp;Odgovara Baba Govoriteljka: Iz početaka Zemlje! U spermi, u jajetu, u matericama svih životinja, nošeni ste, razvili ste se, stupili ste napred!
<BR>&nbsp;&nbsp;&nbsp;&nbsp;&nbsp;Gađaju je pasuljem Petoro i kažu: Odakle smo došli? Kako to da smo ovde?
<BR>&nbsp;&nbsp;&nbsp;&nbsp;&nbsp;Odgovara Kojota: Sa zapada ste došli, sa zapada, sa Ingasi Altaja, preko okeana ste došli, plešući ste došli, hodajući ste došli. Govore Petoro: Kakva sreća, ovde u Dolinu dospeti!
<BR>&nbsp;&nbsp;&nbsp;&nbsp;&nbsp;Govori Kojota: Vratite se, skočite u okean. Kamo sreće da vas nikad nisam pomislila. Kamo sreće da nikad nisam pristala na vas. Kamo sreće da vi moju zemlju ostavite na miru.
<BR>&nbsp;&nbsp;&nbsp;&nbsp;&nbsp;Gađaju Petoro pasuljem Kojotkinju, oteraju je, vičući: Kojota! Kojota je spavala sa svojim dedom! Kojota krade kokoši! Kojota ima krpelje u čmaru!
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
