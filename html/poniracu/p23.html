<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. SENKA
<P>&nbsp;&nbsp;&nbsp;&nbsp;&nbsp;Radionički sto bio je prazan, jer su sve alatke koje su inače stajale rasute po njemu sada visile, neupotrebljene, na odgovarajućim kukama na zidu. Alatke su bile čiste. Izrovana radna ploča sijala je pod novim slojem voska.
<BR>&nbsp;&nbsp;&nbsp;&nbsp;&nbsp;Hrpa delimično rastavljenih instrumenata koju je Džekob gurnuo u stranu ležala je na podu, optužujući, kao i glavni mehaničar koji ga je dokono i sumnjičavo posmatrao kako priprema radnu površinu. Džekobu to nije smetalo. Uprkos fijasku na Sunčevom brodu, ili možda baš zbog njega, niko se nije bunio kada je odlučio da pokuša sa istraživanjem u sopstvenoj režiji. Radionički sto bio mu je dovoljno veliki, a sada nikome drugom nije trebao. Osim toga, ovde je bila mala verovatnoća da će ga Mili Martini pronaći.
<BR>&nbsp;&nbsp;&nbsp;&nbsp;&nbsp;Iz dubine džinovske pećine Sunčevog broda Džekob je video ogromni srebrnasti brod, samo delimično zaklonjen kamenim zidom. Daleko gore, zid se izvijao i nestajao u kondenzovanoj pari.
<BR>&nbsp;&nbsp;&nbsp;&nbsp;&nbsp;Sedeo je na visokoj stolici kraj radioničkog stola. Iscrtao je 'Cvikijeve kutije za izbor' na dva lista papira i položio ih na sto. Na svakom ružičastom papiru bilo je ispisano po jedno da/ne pitanje, što je predstavljalo moguće morfološke stvarnosti.
<BR>&nbsp;&nbsp;&nbsp;&nbsp;&nbsp;Na levom papiru je pisalo: B IMA PRAVO ZA S.DUHOVE, DA (I) / NE (II).
<BR>&nbsp;&nbsp;&nbsp;&nbsp;&nbsp;Drugi papir bilo je još teže pogledati: JA SAM LUDNUO, DA (III) / NE (IV).
<BR>&nbsp;&nbsp;&nbsp;&nbsp;&nbsp;Džekob nije hteo da ga bilo čije mišljenje omete u odgovaranju na pitanja. Zato je izbegavao dr Martini i ostale još otkako su se vratili na Merkur. Osim što je iz čiste učtivosti posetio dr Keplera koji se još oporavljao, pretvorio se u pustinjaka.
<BR>&nbsp;&nbsp;&nbsp;&nbsp;&nbsp;Pitanje na levom papiru odnosilo se na Džekobov posao, iako nije mogao da isključi povezanost sa pitanjem desno.
<BR>&nbsp;&nbsp;&nbsp;&nbsp;&nbsp;Pitanje desno biće teško. Moraće da odbaci sva osećanja da bi stigao do pravog odgovora na njega.
<BR>&nbsp;&nbsp;&nbsp;&nbsp;&nbsp;Tik ispod levog pitanja postavio je papir označen rimskim I, za dokaze da je Bubakubova priča ispravna.
<BR>&nbsp;&nbsp;&nbsp;&nbsp;&nbsp;KUTIJA I: B-OVA PRIČA JE TAČNA.
<BR>&nbsp;&nbsp;&nbsp;&nbsp;&nbsp;Lista je bila poduga. Pre svega, trebalo je ubrojati mirno samopouzdanje Pilovog objašnjenja ponašanja Sunčevih Duhova. Sve vreme se znalo da ta stvorenja koriste neki oblik psi-zračenja. Preteće, čovekolike prikaze pokazivale su da poznaju čoveka i da imaju neprijateljske sklonosti. Ubijen je 'samo' šimpanza, a jedino je Bubakub uspeo da dokaže uspešnu komunikacuiju sa Solarijancima. Sve se to uklapalo u Larokovu priču - koju su mu ta stvorenja, navodno, usadila u um.
<BR>&nbsp;&nbsp;&nbsp;&nbsp;&nbsp;Najupečatljivije postignuće, koje se odigralo dok je Džekob bio onesvešćen na Sunčevom brodu, bilo je Bubakubovo pokretanje ostavštine Letanija. To je bio dokaz da je Bubakub zaista bio u kontaktu sa Sunčevim Duhovima.
<BR>&nbsp;&nbsp;&nbsp;&nbsp;&nbsp;Možda je moguće oterati jednog Duha bleskom svetla (iako Džekobu nije bilo jasno kako biće koje lebdi u blistavoj hromosferi može da razabere išta u mračnoj unutrašnjosti Sunčevog broda), ali rasterivanje čitavog stada magnetivora i njihovih pastira značilo je da je Pil sigurno imao na raspolaganju neku moćnu silu (psi?).
<BR>&nbsp;&nbsp;&nbsp;&nbsp;&nbsp;Tokom morfološke analize svi ovi elementi biće preispitani. Ali ovako zagledan u njih, Džekob je morao da prizna da kutija broj I deluje istinito.
<BR>&nbsp;&nbsp;&nbsp;&nbsp;&nbsp;Broj II će značiti glavobolju, jer je tu pretpostavljao upravo suprotno od kutije I.
<BR>&nbsp;&nbsp;&nbsp;&nbsp;&nbsp;KUTIJA II: B-OVA PRIČA POGREŠNA - (II A) ON GREŠI / (II B) ON LAŽE.
<BR>&nbsp;&nbsp;&nbsp;&nbsp;&nbsp;II A nije navodilo Džekoba ni na kakvu zamisao. Bubakub je bio tako siguran, tako samouveren. Naravno, možda su ga prevarili sami Duhovi... Džekob je brzo zapisao tu mogućnost i stavio cedulju na položaj II A. To je, zapravo, bila veoma važna mogućnost, ali Džekob nije mogao da smisli drugi način da je dokaže ili opovrgne do da se pođe na novo poniranje. A nova poniranja postala su nemoguća zbog političke situacije.
<BR>&nbsp;&nbsp;&nbsp;&nbsp;&nbsp;Bubakub je, uz podršku dr Martini, tvrdio da su dalje ekspedicije besmislene, a verovatno i pogubne, bez učešća Pila i njegove ostavštine Letanija. Neobično je što se dr Kepler nije protivio tome. Zapravo, lično je izdao naređenje da se Sunčevi brodovi konzerviraju, održavanje svede na minimum, a pregled podataka zaustavi dok on razgovara sa Zemljom.
<BR>&nbsp;&nbsp;&nbsp;&nbsp;&nbsp;Džekob nije razumeo njegove razloge. Nekoliko minuta je zurio u papir na kome je pisalo: SPOREDNO PITANJE - KEPLER? Konačno ga je bacio na hrpu rastavljene opreme, opsovavši. Kepler je očito iz političkih razloga želeo da se prekid projekta 'Ponirač u Sunce' stavi Bubakubu na dušu. Džekob se razočarao u njega. Sada se okrenuo papiru II B.
<BR>&nbsp;&nbsp;&nbsp;&nbsp;&nbsp;Bilo je primamljivo misliti da Bubakub laže. Džekob više nije mogao da glumi nekakva osećanja prema malenom predstavniku Biblioteke. Prepoznao je svoju nedoumicu: želeo je da II B bude tačno.
<BR>&nbsp;&nbsp;&nbsp;&nbsp;&nbsp;Bubakub svakako ima razloga da laže. Neuspeh Biblioteke da pronađe podatke o životnim oblicima solarnog tipa svakako mu je predstavljao neprijatnost. Pil se takođe gnušao potpuno nezavisnih istraživanja 'samonikle' rase. Oba problema bila bi lako odstranjena obustavljanjem 'Ponirača u Sunce', pa još na način koji bi dokazao prednosti drevne nauke.
<BR>&nbsp;&nbsp;&nbsp;&nbsp;&nbsp;Ali pretpostavka da Bubakub laže donosila je hrpu problema. Prvo, koliki deo priče je lažan? Čaranje sa ostavštinom Letanija očito je pravo. Ali gde da se povuče granica?
<BR>&nbsp;&nbsp;&nbsp;&nbsp;&nbsp;A ako je Bubakub lagao, morao je biti strašno siguran da ga neće uhvatiti. Galaktinski Instituti, pogotovo Biblioteka, počivaju na temeljima potpunog poštenja. Bubakuba bi živog ispržili ako ga otkriju.
<BR>&nbsp;&nbsp;&nbsp;&nbsp;&nbsp;Kutija II B bila je srž svega. Izgledala je beznadežno, ali Džekob će morati nekako da dokaže da je II B tačno, ili je projekat 'Ponirač u Sunce' gotov.
<BR>&nbsp;&nbsp;&nbsp;&nbsp;&nbsp;To će biti složeno. Teorija da Bubakub laže moraće da objasni Džefrijevu smrt, Larokovo abnormalno ponašanje, preteće gestove Sunčevih duhova...
<BR>&nbsp;&nbsp;&nbsp;&nbsp;&nbsp;Džekob je naškrabao novu cedulju i dodao je kutiji II B.
<BR>&nbsp;&nbsp;&nbsp;&nbsp;&nbsp;SPOREDNO PITANJE: DVA TIPA SUNČEVIH DUHOVA? Setio se primedbe da niko nije zaista video kako se 'normalni' Sunčev Duh pretvara u poluprozirni oblik koji izvodi preteće pantomime.
<BR>&nbsp;&nbsp;&nbsp;&nbsp;&nbsp;Sinula mu je još jedna misao.
<BR>&nbsp;&nbsp;&nbsp;&nbsp;&nbsp;SPOREDNO PITANJE: KULINA TEORIJA DA SOLARIJANSKI PSI OBJAŠNJAVA NE SAMO LAROKA NEGO I OSTALA NEOBIČNA PONAŠANJA.
<BR>&nbsp;&nbsp;&nbsp;&nbsp;&nbsp;Dok je to zapisivao, mislio je na dr Martini i Keplera. Ali pošto je pažljivo razmislio, ponovo je napisao istu belešku i stavio je na papir gde je pisalo JA SAM LUDNUO - NE (IV).
<BR>&nbsp;&nbsp;&nbsp;&nbsp;&nbsp;Trebalo je imati hrabrosti za pitanje sopstvenog mentalnog zdravlja. Sistematski je popisao dokaze da nešto nije kako treba i poređao ih na papir III.
<BR>&nbsp;&nbsp;&nbsp;&nbsp;&nbsp;1. ZASLEPLJUJUĆE 'SVETLO' U BAJI. Trans u koji je ušao tik pre sastanka u Informacionom Centru bio mu je poslednji duboki od tada. Iz njega ga je probudio očiti psihološki artefakt - 'plavilo' koje mu se useklo kroz hipnotičko stanje kao reflektor. Ali kakvo god to upozorenje iz podsvesti bilo, Kulin dolazak prekinuo ga je pre no što je ono prenelo svoju poruku.
<BR>&nbsp;&nbsp;&nbsp;&nbsp;&nbsp;2. NEKONTROLISANA UPOTRBA GOSPODINA HAJDA. Džekob je znao da je razdvajanje uma na normalni i abnormalni deo samo privremeno rešenje mnogo dugotrajnijeg problema. Pre nekoliko stotina godina odmah bi ga proglasili šizofrenikom. Ali hipnotički prelazi morali bi omogućiti njegovim razdvojenim polovinama da se miroljubivo spoje uz pomoć dominantnije ličnosti. Slučajevi u kojima je divlja druga ličnost pokušavala ili uspevala da preuzme kontrolu verovatno su se dešavali onda kada je to bilo potrebno... kada je Džekob morao da se vrati na hladnu, grubu, nadmoćno samouverenu ličnost kakva je nekada bio.
<BR>&nbsp;&nbsp;&nbsp;&nbsp;&nbsp;Ranije ga nisu brinuli ispadi njegove druge strane, osim što mu je bivalo neprijatno. Na primer, bilo je logično pokupiti uzorke Keplerovih lekova na 'Bredberiju', s obzirom na sve što se dosad desilo, mada bi drugi postupci sa istim ciljem možda bili pogodniji.
<BR>&nbsp;&nbsp;&nbsp;&nbsp;&nbsp;Ali nešto od onoga što je rekao dr Martini na Sunčevom brodu ukazivalo je na veliku i opravdanu sumnju koja se vrtela u njegovoj podsvesti, ili na vrlo ozbiljne probleme duboko u njemu.
<BR>&nbsp;&nbsp;&nbsp;&nbsp;&nbsp;3. PONAŠANJE NA SUNČEVOM BRODU: POKUŠAJ SAMOUBISTVA? Ovo ga je bolelo manje nego što je očekivao, kada ga je napisao. Činilo mu se da ga se to uopšte ne tiče. No, čudno, bio je pre ljut nego postiđen, kao da ga je neko drugi naterao da se ponaša kao budala.
<BR>&nbsp;&nbsp;&nbsp;&nbsp;&nbsp;Naravno, to je moglo da znači bilo šta, uključujući i panično samoopravdavanje, ali nije mu se tako činilo. Džekob nije osećao unutrašnji otpor kada je pokušao da pođe tom linijom rasprave. Samo negaciju.
<BR>&nbsp;&nbsp;&nbsp;&nbsp;&nbsp;Broj tri možda je zaista deo ukupnog sistema mentalnog poremećaja. Ili je samo izdvojeni slučaj gubitka orijentacije, što je dijagnoza dr Martini (koja ga od sletanja proganja po čitavoj bazi, samo da ga odvede na terapiju). Ili je sve izazvano nečim spolja, što je već razmatrao.
<BR>&nbsp;&nbsp;&nbsp;&nbsp;&nbsp;Džekob je ustao od radioničkog stola. Ovo će potrajati. Jedini način da išta postigne jeste da često pravi pauze i pušta da mu pomisli izbiju iz podsvesti, iste podsvesti koju upravo istražuje.
<BR>&nbsp;&nbsp;&nbsp;&nbsp;&nbsp;Pa, to nije jedini način, ali dok ne reši pitanje sopstvene razumnosti neće moći da pokuša drugim metodama.
<BR>&nbsp;&nbsp;&nbsp;&nbsp;&nbsp;Džekob je zakoračio unazad i počeo da polako pokreće telo kroz niz opuštajućih položaja poznatih kao 'tai či čuan'. Vratni pršljenovi pucketali su mu od neudobnog sedenja na visokoj stolici. Protezao se i puštao da se energija vrati u delove tela koji su se uspavali.
<BR>&nbsp;&nbsp;&nbsp;&nbsp;&nbsp;Laka jakna koju je nosio sputavala mu je ramena. Prekinuo je vežbu da bi je skinuo.
<BR>&nbsp;&nbsp;&nbsp;&nbsp;&nbsp;Video je vešalicu kraj kancelarije glavnog mehaničara, iza skladišta za održavanje i česme. Pošao je ka vešalici, lakim korakom, na prstima, osećajući se pun napetosti i energije od 'tai či' vežbi.
<BR>&nbsp;&nbsp;&nbsp;&nbsp;&nbsp;Glavni mehaničar namćorasto je klimnuo glavom kada je Džekob prošao kraj njega; očito je bio nesrećan. Sedeo je za stolom u kancelariji obloženoj penastim materijalom, sa izrazom lica kakvih se Džekob nagledao od povratka, naročito među nižim slojevima posade. To mu je samo podstaklo uznemirenost.
<BR>&nbsp;&nbsp;&nbsp;&nbsp;&nbsp;Dok se saginjao kod česme, začuo je zveckavi zvuk. Podigao je glavu kada ga je ponovo čuo. Dopirao je iz pravca broda. Sada je video polovinu broda. Dok je prilazio uglu kamenog zida, ukazao mu se i ostatak.
<BR>&nbsp;&nbsp;&nbsp;&nbsp;&nbsp;Klinasta vrata Sunčevog broda polako su se spuštala. U podnožju su čekali Kula i Bubakub, držeći između sebe cilindričnu mašinu. Džekob se brzo sklonio iza zida. Šta to njih dvojica rade?
<BR>&nbsp;&nbsp;&nbsp;&nbsp;&nbsp;Čuo je tihe korake ivicom brodske palube, a potom zvuk vučenja mašine u brod.
<BR>&nbsp;&nbsp;&nbsp;&nbsp;&nbsp;Naslonio se na kameni zid i odmahnuo glavom. Ovo je previše. Još jedna tajna za rešavanje i verovatno će stvarno ludnuti... ako već nije.
<BR>&nbsp;&nbsp;&nbsp;&nbsp;&nbsp;Zvučalo je kao da je u brodu uključen kompresor, ili usisivač. Zveckanje, struganje i povremeni kreštavi zvuci pilanskog jezika pokazivali su da se mašina kreće po čitavoj unutrašnjosti broda.
<BR>&nbsp;&nbsp;&nbsp;&nbsp;&nbsp;Džekob je popustio pred iskušenjem. Bubakub i Kula su u brodu, a nikog drugog nema na vidiku.
<BR>&nbsp;&nbsp;&nbsp;&nbsp;&nbsp;U svakom slučaju, ako ga uhvate u uhođenju, verovatno ne može da izgubi ništa osim ostatka ugleda.
<BR>&nbsp;&nbsp;&nbsp;&nbsp;&nbsp;Tiho je načinio nekoliko krupnih koraka. Blizu vrha rampe legao je i zavirio unutra.
<BR>&nbsp;&nbsp;&nbsp;&nbsp;&nbsp;Mašina je stvarno bila usisivač. Bubakub ga je vukao, leđima okrenut Džekobu, a Kula je pokretao metalnu cev na kraju dugačkog, savitljivog creva. Pring je polako odmahivao glavom, a zubi su mu tiho cvokotali. Bubakub se obrecnuo na svog štićenika nizom oštrih kevtaja i cvokotanje se pojačalo, ali Kula je počeo da radi brže.
<BR>&nbsp;&nbsp;&nbsp;&nbsp;&nbsp;Sve zajedno bilo je vrlo čudno i uznemirujuće. Kula je očito usisivao potez između palube i zakrivljenog brodskog zida! Tamo nije bilo ničeg osim polja sile koja su držala palubu na mestu!
<BR>&nbsp;&nbsp;&nbsp;&nbsp;&nbsp;Kula i Bubakub su nestali iza središnje kupole, obilazeći ivicu. Svakog časa će se pojaviti sa druge strane i ugledati ga. Džekob je skliznuo nekoliko metara niz kosinu rampe, a ostatak puta prešao je na nogama. Vratio se u svoje udubljenje i ponovo seo na stolicu pred listovima papira.
<BR>&nbsp;&nbsp;&nbsp;&nbsp;&nbsp;Kad bi samo imao vremena! Da je središnja kupola manja, ili da Bubakub radi sporije, možda bi našao načina da se spusti u pukotinu polja sile i izvuče uzorak onoga što su skupljali. Zadrhtao je od te pomisli, ali vredelo bi pokušati.
<BR>&nbsp;&nbsp;&nbsp;&nbsp;&nbsp;Ili makar da je slikao Kulu i Bubakuba kako rade! Ali gde bi našao kameru u nekoliko preostalih minuta?
<BR>&nbsp;&nbsp;&nbsp;&nbsp;&nbsp;Nije bilo načina na dokaže da Bubakub sprema nešto, ali zaključio je da je teorija II B naglo dobila na važnosti. Uzeo je novi papir: B-OVA PRAŠINA ILI ŠTA JE VEĆ... HALUCINOGEN POSUT PO BRODSKOJ PALUBI? Bacio ga je na odgovarajuću gomilu, a potom požurio ka kancelariji glavnog mehaničara.
<BR>&nbsp;&nbsp;&nbsp;&nbsp;&nbsp;Čovek je počeo da gunđa kada je Džekob zatražio da pođe sa njim. Tvrdio je da mora da sedi kraj telefona i da nema pojma gde se može naći obična kamera. Džekob je pomislio da čovek laže, ali nije imao vremena za raspravu. Morao je da se domogne telefona.
<BR>&nbsp;&nbsp;&nbsp;&nbsp;&nbsp;Jedan aparat nalazio se na zidu blizu ugla odakle je gledao Kulu i Bubakuba kako se penju po rampi. Ali kada je podigao slušalicu, upitao se koga da pozove i šta da kaže.
<BR>&nbsp;&nbsp;&nbsp;&nbsp;&nbsp;Halo, dr Kepler? Ja sam Džekob Demva, sećate se? Onaj što je pokušao da se ubije na jednom od vaših Sunčevih brodova. Jeste... E, voleo bih da dođete ovamo i pogledate kako Pil Bubakub pravi veliko spremanje...
<BR>&nbsp;&nbsp;&nbsp;&nbsp;&nbsp;Ne, to neće valjati. Do trenutka kad iko dođe ovamo, Kula i Bubakub će otići, a telefonski razogovor biće samo nova stavka na spisku Džekobovih javnih lupetanja.
<BR>&nbsp;&nbsp;&nbsp;&nbsp;&nbsp;To ga je pogodilo.
<BR>&nbsp;&nbsp;&nbsp;&nbsp;&nbsp;Da nisam možda sve to izmislio? Sada se ne čuje zvuk usisivača. Samo tišina. Sve zajedno je ionako bilo prokleto simbolično...
<BR>&nbsp;&nbsp;&nbsp;&nbsp;&nbsp;Iza ugla se začulo pištanje, pilanske psovke i zveka padanja aparata. Džekob je za trenutak zatvorio oči. Zvuk je bio divan. Rešio je da rizikuje i proviri iza ugla.
<BR>&nbsp;&nbsp;&nbsp;&nbsp;&nbsp;Bubakub je stajao u podnožju rampe držeći jedan kraj usisivača; čuperci oko očiju besno su mu se iskrili na krajevima, a krzno oko vrata mu se nakostrešilo. Ljutito je gledao Kulu, koji je petljao oko prašine iz usisivača. Iz otvora je isticao tanak mlaz crvenog praha.
<BR>&nbsp;&nbsp;&nbsp;&nbsp;&nbsp;Bubakub je prezrivo frknuo kada je Kula šakama prikupio prah na gomilu, a potom okrenuo ponovo sastavljenu mašinu ka hrpici. Džekob je bio siguran da je deo, umesto u usisivaču, završio u džepu Kuline srebrnaste tunike.
<BR>&nbsp;&nbsp;&nbsp;&nbsp;&nbsp;Bubakub je počeo da nogama gura preostali prah sve dok nije nestao po podu. Potom, posle opreznog pogleda unaokolo, zbog čega je Džekob naglo povukao glavu iza zida, izdao je kratko naređenje i poveo Kulu prema liftovima.
<BR>
<BR>&nbsp;&nbsp;&nbsp;&nbsp;&nbsp;Kada se vratio za radionički sto, Džekob je našao glavnog mehaničara kako razgleda rasute listove hartije njegove morfološke analize. Čovek je podigao pogled.
<BR>&nbsp;&nbsp;&nbsp;&nbsp;&nbsp;"Šta je to sve bilo?" pokazao je bradom prema Sunčevom brodu.
<BR>&nbsp;&nbsp;&nbsp;&nbsp;&nbsp;"Oh, ništa", odgovorio je Džekob. Za trenutak je žvakao obraz iznutra. "Samo su se neki Itiji motali po brodu."
<BR>&nbsp;&nbsp;&nbsp;&nbsp;&nbsp;"Po brodu?" glavni mehaničar se ispravio. "O tome ste malopre mrmljali? Zašto, do đavola, niste lepo rekli!?"
<BR>&nbsp;&nbsp;&nbsp;&nbsp;&nbsp;"Čekaj, stani malo!" Džekob je uhvatio čoveka za ruku kada je pokušao da požuri ka brodu. "Prekasno je, otišli su. Uostalom, da bismo shvatili šta su hteli, potrebno je mnogo više nego uhvatiti ih da rade nešto čudno. Itiji ionako uvek rade nešto čudno."
<BR>&nbsp;&nbsp;&nbsp;&nbsp;&nbsp;Inženjer je pogledao Džekoba kao da ga prvi put vidi. "Da", polako je rekao. "U pravu ste. Ali možda bi sada ipak trebalo da mi kažete šta ste videli."
<BR>&nbsp;&nbsp;&nbsp;&nbsp;&nbsp;Džekob je slegnuo ramenima i sve ispričao, od prvog zvuka otvaranja vrata do komedije sa prosutim prahom.
<BR>&nbsp;&nbsp;&nbsp;&nbsp;&nbsp;"Ne razumem." Glavni mehaničar se počešao po glavi.
<BR>&nbsp;&nbsp;&nbsp;&nbsp;&nbsp;"Pa, nemojte brinuti zbog toga. Kao što sam rekao, potrebno je više od jedne činjenice da se ovaj sklop izmontira kako valja."
<BR>&nbsp;&nbsp;&nbsp;&nbsp;&nbsp;Džekob je ponovo seo i počeo da piše na nekoliko papira.
<BR>&nbsp;&nbsp;&nbsp;&nbsp;&nbsp;K. IMA UZORAK PRAHA... ZAŠTO? JE LI OPASNO ZATRAŽITI MALO?
<BR>&nbsp;&nbsp;&nbsp;&nbsp;&nbsp;JE LI C. VOLJAN DA SARAĐUJE? DOKLE?
<BR>&nbsp;&nbsp;&nbsp;&nbsp;&nbsp;NABAVI UZORAK!!!
<BR>&nbsp;&nbsp;&nbsp;&nbsp;&nbsp;"Hej, a šta vi to uopšte radite?" upitao je glavni mehaničar.
<BR>&nbsp;&nbsp;&nbsp;&nbsp;&nbsp;"Tragam za činjenicama."
<BR>&nbsp;&nbsp;&nbsp;&nbsp;&nbsp;Posle trenutka ćutanja, čovek je tapnuo po papirima na daljem kraju stola. "Čoveče, ja ne bih bio tako 'ladan kad bih znao da polako ludim! Kako to izgleda? Mislim, kad se otkačiš i pokušaš da popiješ otrov?"
<BR>&nbsp;&nbsp;&nbsp;&nbsp;&nbsp;Džekob je podigao pogled sa papira. Video je sliku. Geštalt. Miris amonijaka ispunio mu je nozdrve, a moćno pulsiranje slepoočnice. Osećao se kao da je proveo sate pod inkvizitorskim reflektorima.
<BR>&nbsp;&nbsp;&nbsp;&nbsp;&nbsp;Jasno se setio sike. Poslednje što je video pre no što je pao bilo je Bubakubovo lice. Sitne crne oči zurile su u njega ispod ivice psi kacige. Jedini od svih na palubi, Pil je mirno gledao kako se Džekob tetura i pada onesvešćen, par metara od njega.
<BR>&nbsp;&nbsp;&nbsp;&nbsp;&nbsp;Od te misli osetio je jezu. Posegnuo je da je zapiše, ali se predomislio. To je suviše veliko. Umesto toga, napravio je kratku belešku na tarzan-Trinarnom i bacio je na hrpu IV.
<BR>&nbsp;&nbsp;&nbsp;&nbsp;&nbsp;"Izvinite", podigao je pogled ka glavnom inženjeru. "Rekli ste nešto?"
<BR>&nbsp;&nbsp;&nbsp;&nbsp;&nbsp;Ovaj je odmahnuo glavom.
<BR>&nbsp;&nbsp;&nbsp;&nbsp;&nbsp;"Oh, to me se ionako ne tiče. Nije trebalo ni da zabadam nos. Samo sam bio radoznao šta radite ovde."
<BR>&nbsp;&nbsp;&nbsp;&nbsp;&nbsp;Za trenutak je ćutao.
<BR>&nbsp;&nbsp;&nbsp;&nbsp;&nbsp;"Pokušavate da spasete projektat, zar ne?" konačno je upitao.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"E, onda ste sigurno jedini glavonja koji to radi", gorko je rekao inženjer. "Žao mi je što sam malopre režao na vas. Skloniću se da možete da radite." Pošao je ka kancelariji.
<BR>&nbsp;&nbsp;&nbsp;&nbsp;&nbsp;Džekob se za treutak zamislio. "Hoćete li da mi pomognete?" upitao je.
<BR>&nbsp;&nbsp;&nbsp;&nbsp;&nbsp;Čovek se okrenuo. "Šta vam je potrebno?"
<BR>&nbsp;&nbsp;&nbsp;&nbsp;&nbsp;Džekob se nasmešio. "Pa, za početak bi mi dobro došli metla i lopatica."
<BR>&nbsp;&nbsp;&nbsp;&nbsp;&nbsp;"Odmah stižu!" Glavni mehaničar se žurno udaljio.
<BR>&nbsp;&nbsp;&nbsp;&nbsp;&nbsp;Džekob je zabubnjao prstima po stolu. Potom je prikupio rasute listove papira i strpao ih nazad u džep.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
