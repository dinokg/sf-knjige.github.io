<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. ...I PRIKAZAMA
<P>&nbsp;&nbsp;&nbsp;&nbsp;&nbsp;"Imamo samo mutnu sliku", rekao je član posade. "Mora da ekrani polja sile nekako izobličuju sliku Duha, pošto izgleda iskrivljeno... kao da je slika prelomljena kroz sočivo pod nekim uglom.
<BR>&nbsp;&nbsp;&nbsp;&nbsp;&nbsp;Uostalom", slegnuo je ramenima dok je delio fotografije, "to je najbolje što se može postići ručnom kamerom."
<BR>&nbsp;&nbsp;&nbsp;&nbsp;&nbsp;DeSilva je pogledala fotografiju. Prikazivala je plavu, nejasnu karikaturu čoveka, krutu figuru sa motkastim nogama, dugačkim rukama i krupnim, razlivenim šakama. Snimak je načinjen trenutak pre no što su se šake stegle u pesnice, grube ali prepoznatljive.
<BR>&nbsp;&nbsp;&nbsp;&nbsp;&nbsp;Kad je došao red na njega, Džekob se usmerio na lice. Oči su bile prazne rupe, kao i neravna usta. Na fotografiji su izgledale crne, ali Džekob se prisetio da pravu boju daje purpurna hromosfera. Oči su crveno plamtele, a vilice su se pokretale kao da izgovaraju strašne pretnje, sve u crvenom.
<BR>&nbsp;&nbsp;&nbsp;&nbsp;&nbsp;"Ipak, ima tu nešto", nastavio je član posade. "Momak je proziran. H-alfa prolazi pravo kroz njega. Primetili smo to samo na očima i ustima, pošto se plava boja kojom zrači tamo ne pojavljuje. Ali koliko vidimo, njegovo telo na zadržava ništa."
<BR>&nbsp;&nbsp;&nbsp;&nbsp;&nbsp;"Pa, to bi odgovaralo definiciji jednog duha", rekao je Džekob i dao sliku dalje.
<BR>&nbsp;&nbsp;&nbsp;&nbsp;&nbsp;Podigao je pogled po stoti put. "Jeste li sigurni da će se Solarijanci vratiti?"
<BR>&nbsp;&nbsp;&nbsp;&nbsp;&nbsp;"Uvek se vraćaju", odgovorila je deSilva. "Ranije se nikada nisu zadovoljavali samo jednom turom uvreda."
<BR>&nbsp;&nbsp;&nbsp;&nbsp;&nbsp;Kraj njih su se odmarali dr Martini i Bubakub, spremni da stave kacige ako se tuđinac ponovo pojavi. Kula, oslobođen dužnosti na donjoj strani broda, ležao je na kauču i polako otpijao iz likviboce neku plavičastu tečnost. Njegove ogromne oči bile su zamagljene i izgledao je umorno.
<BR>&nbsp;&nbsp;&nbsp;&nbsp;&nbsp;"Čini mi se da je najbolje da poležemo", rekla je deSilva. "Ničemu ne služi da istegnemo vratove gledajući uvis. Kada se pojavi, Duh će biti gore."
<BR>
<BR>&nbsp;&nbsp;&nbsp;&nbsp;&nbsp;Džekob je rešio da sedne blizu Kule, kako bi gledao Bubakuba i dr Martini kako rade.
<BR>&nbsp;&nbsp;&nbsp;&nbsp;&nbsp;Njih dvoje imali su premalo vremena da učine nešto ozbiljnije prilikom prve pojave. Čim se Duh pojavio u zenitu, odmah je poprimio oblik čovekolikog, pretećeg obličja. Dr Martini je jedva stigla da podesi svoju opremu, a stvorenje se nagnulo, zatreslo stegnutom imitacijom pesnice i nestalo.
<BR>&nbsp;&nbsp;&nbsp;&nbsp;&nbsp;Ali Bubakub je imao vremena da proveri svoj ka-ngrl. Objavio je da Solarijanac nije koristio onaj naročito moćni tip psi-zračenja koji njegova mašina prepoznaje i suzbija. Bar ne tom prilikom. Mali Pil ipak je ostavio mašinu uključenu, za svaki slučaj.
<BR>&nbsp;&nbsp;&nbsp;&nbsp;&nbsp;Džekob se zavalio u sedištu i dodirnuo dugme koje je polako spustilo naslon sve dok se nije našao zagledan u ružičasto, paperjasto nebo.
<BR>&nbsp;&nbsp;&nbsp;&nbsp;&nbsp;Bilo je veliko olakšanje znati na ovde nije u pitanju pi-ngrli moć. Ali ako nije, zašto se Duhovi tako neobično ponašaju? Dokono je ponovo mozgao nije li Larok možda bio u pravu... da Solarijanci mogu da prenesu makar neko značenje ljudima zato što su ih poznavali u davnim vremenima. Čovek svakako ranije nije bio na Suncu, ali možda su stvorenja plazme nekada išla na Zemlju i možda su odgajila civilizaciju na njoj? Zvučalo je naopako, ali takav je bio i 'Ponirač u Sunce'.
<BR>
<BR>&nbsp;&nbsp;&nbsp;&nbsp;&nbsp;Nova pomisao: ako Larok nije kriv za uništenje Džefovog broda, možda su Duhovi u stanju da ih svakog trenutka pobiju.
<BR>&nbsp;&nbsp;&nbsp;&nbsp;&nbsp;Ako je tako, Džekob se nadao da je novinar-astronaut u pravu i za ostalo: da Solarijanci osećaju veće obaveze u kontaktu sa ljudima, Pilom i Kantenom nego prema jednom šimpanzi.
<BR>&nbsp;&nbsp;&nbsp;&nbsp;&nbsp;Džekob je razmislio da li da isproba sopstvene telepatske moći kada se stvorenje ponovo pojavi. Jednom se testirao i ustanovio da nema dara za psi, uprkos izuzetnim sposobnostima hipnoze i memorije, ali možda bi ipak trebalo da pokuša.
<BR>&nbsp;&nbsp;&nbsp;&nbsp;&nbsp;Poled mu je privukao nekakav pokret sa leve strane. Kula je zurio u tačku pravo pred sobom, na pola puta do zenita, i podigao je mali mikrofon do usana.
<BR>&nbsp;&nbsp;&nbsp;&nbsp;&nbsp;"Kapetane", rekao je. "Čini mi še da še vraća." Pringov glas odjeknuo je celim brodom. "Pokušajte sa uglovima od 120 i 30 stepeni."
<BR>&nbsp;&nbsp;&nbsp;&nbsp;&nbsp;Kula je spustio mikrofon. Elastični kabel povukao ga je natrag u prorez, tik kraj njegove vitke desnice i sada prazne likviboce.
<BR>&nbsp;&nbsp;&nbsp;&nbsp;&nbsp;Crvena izmaglica za trenutak je potamnela, jer je kraj broda prošao pramen tamnijeg gasa. A potom se Duh vratio, još mali zbog udaljenosti, ali rastao je kako se približavao.
<BR>&nbsp;&nbsp;&nbsp;&nbsp;&nbsp;Ovaj put bio je blistaviji i oštriji po ivicama. Uskoro je bio tako blistavo plav da je bilo teško gledati ga.
<BR>&nbsp;&nbsp;&nbsp;&nbsp;&nbsp;Ponovo se pojavio kao kruta ljudska prilika, očiju i usta crvenih kao ugljevlje dok se podizao na pola puta do zenita.
<BR>&nbsp;&nbsp;&nbsp;&nbsp;&nbsp;Ostao je tamo nekoliko dugih minuta, ne radeći ništa. Ipak, izgledao je krajnje zlokobno. Prosto se osećalo! Džekoba je trglo gunđanje dr Martini i tek tada je shvatio da je zadržavao dah.
<BR>&nbsp;&nbsp;&nbsp;&nbsp;&nbsp;"Prokletstvo!" Doktorka je strgla kacigu. "Toliko buke! U jednom trenutku pomislim da sam nešto našla... nagoveštaj tu ili tamo... a onda nestane!"
<BR>&nbsp;&nbsp;&nbsp;&nbsp;&nbsp;"Nemoj-te se nervi-ra-ti", rekao je Bubakub. Isprekidani glas dopirao je iz Vodora, koji je sada ležao na podu kraj malog Pila. Bubakub je i dalje imao kacigu na glavi i napeto je zurio crnim očicama u Duha. "Ljudi nema-ju psi kakvog ovi koris-te. Vaš poku-šaj im, zapra-vo, zadaje bol i izaziva deo njiho-vog gneva."
<BR>&nbsp;&nbsp;&nbsp;&nbsp;&nbsp;Džekob je brzo progutao knedlu. "Bili ste u dodiru sa njima?" upitao je gotovo u glas sa dr Martini.
<BR>&nbsp;&nbsp;&nbsp;&nbsp;&nbsp;"Da", odgovorio je mehanički glas. "Ne smetaj-te mi." Bubakub je zatvorio oči. "Reci-te mi ako se pomeri. Samo ako se pomeri!" Posle toga više nije govorio.
<BR>&nbsp;&nbsp;&nbsp;&nbsp;&nbsp;Šta li mu govori? pitao se Džekob. Pogledao je prikazu. Šta neko može da kaže takvom stvorenju?
<BR>&nbsp;&nbsp;&nbsp;&nbsp;&nbsp;Solarijanac je počeo da maše 'rukama' i pokreće 'usta'. Ovaj put su obrisi bili jasniji. Nije bilo izobličenosti slike koju je primetio pri prvoj pojavi. Stvorenje mora da je naučilo kako da se ponaša prema poljima sile. Još jedan primer sposobnosti prilagođavanja. Džekob nije želeo da razmišlja šta to znači za bezbednost broda.
<BR>&nbsp;&nbsp;&nbsp;&nbsp;&nbsp;Sa leve strane pojavio se blesak svetla i privukao Džekobovu pažnju. Posegnuo je ka ploči kraj sebe, napipao mikrofon i prebacio ga na ličnu komunikaciju.
<BR>&nbsp;&nbsp;&nbsp;&nbsp;&nbsp;"Helen, pogledaj na otprilike osamnaest puta šezdeset pet. Čini mi se da smo dobili novo društvo."
<BR>&nbsp;&nbsp;&nbsp;&nbsp;&nbsp;"Da." De Silvin glas tiho je ispunio prostor oko njegove glave. "Vidim. Ovaj, izgleda, ima običan oblik. Hajde da vidimo šta radi."
<BR>&nbsp;&nbsp;&nbsp;&nbsp;&nbsp;Sleva se, oklevajući, približio drugi Duh. Njegovo talasavo, bezoblično telo ličilo je na masnu mrlju na površini okeana. Po obliku nije nimalo ličio na čoveka.
<BR>&nbsp;&nbsp;&nbsp;&nbsp;&nbsp;Dr Martini je naglo dahnula kada je ugledala pridošlicu i počela je da navlači kacigu.
<BR>&nbsp;&nbsp;&nbsp;&nbsp;&nbsp;"Mislite li da treba da opomenemo Bubakuba?" brzo je upitao Džekob.
<BR>&nbsp;&nbsp;&nbsp;&nbsp;&nbsp;Za trenutak se zamislila, a onda ponovo pogledala prvog Solarijanca. I dalje je mahao 'rukama', ali nije promenio položaj. Kao ni Bubakub. "Rekao je da mu kažemo ako se pomeri", kazala je.
<BR>&nbsp;&nbsp;&nbsp;&nbsp;&nbsp;Željno se zagledala u pridošlicu. "Možda bih mogla da se potrudim oko ovog novog i pustim ga da dalje radi sa onim prvim."
<BR>&nbsp;&nbsp;&nbsp;&nbsp;&nbsp;Džekob nije bio siguran. Do sada je jedino Bubakub postigao nešto pozitivno. Sumnjao je u razloge iz kojih dr Martini nije želela da ga obavesti o drugom Solarijancu. Da li je posredi ljubomorna na Pilov uspeh?
<BR>&nbsp;&nbsp;&nbsp;&nbsp;&nbsp;No, dobro, slegnuo je ramenima, Iti ionako mrzi kad ga prekidaju.
<BR>&nbsp;&nbsp;&nbsp;&nbsp;&nbsp;Pridošlica se oprezno približavao, u kratkim trzajima, mestu na kome je njegov krupniji i svetliji rođak izvodio oponašanje ljutitog čoveka.
<BR>&nbsp;&nbsp;&nbsp;&nbsp;&nbsp;Džekob je pogledao Kulu.
<BR>&nbsp;&nbsp;&nbsp;&nbsp;&nbsp;Da li bar njemu da kažem? Izgleda tako zanet posmatranjem prvog duha. Zašto Helen nije objavila otkriće? I gde je Fejgin? Nadam se da neće propustiti sve ovo.
<BR>&nbsp;&nbsp;&nbsp;&nbsp;&nbsp;Odnekud odozgo dopro je blesak. Kula se promeškoljio.
<BR>&nbsp;&nbsp;&nbsp;&nbsp;&nbsp;Džekob je podigao pogled. Pridošlica je nestao. Prvi Duh se polako skupljao i bledeo.
<BR>&nbsp;&nbsp;&nbsp;&nbsp;&nbsp;"Šta se desilo?" upitao je Džekob. "Skrenuo sam pogled samo za trenutak..."
<BR>&nbsp;&nbsp;&nbsp;&nbsp;&nbsp;"Ne žnam, prijatelju Džekobe! Pošmatrao šam, kako bih video da li vižuelno ponašanje ovog bića odaje neki nagoveštaj o njegovoj prirodi, a ižnenada še pojavilo drugo. Prvo je napalo drugog mlažom švetlošti i oteralo ga. Potom je i šamo otišlo!"
<BR>&nbsp;&nbsp;&nbsp;&nbsp;&nbsp;"Trebalo je da mi kaže-te za dolazak novog", rekao je Bubakub. Sada je stajao, sa Vodorom oko vrata. "Nije važno. Znam sve što mi je potre-bno. Sada ću izvestiti Koman-danta."
<BR>&nbsp;&nbsp;&nbsp;&nbsp;&nbsp;Okrenuo se i otišao. Džekob je sa mukom ustao da pođe za njim.
<BR>&nbsp;&nbsp;&nbsp;&nbsp;&nbsp;Fejgin ih je očekivao, stojeći blizu deSilve i pilotske ploče. "Jesi li video?" šapnuo je Džekob.
<BR>&nbsp;&nbsp;&nbsp;&nbsp;&nbsp;"Da, imao sam dobar pogled. Željno čekam da čujem šta je ustanovio naš dragi, cenjeni prijatelj."
<BR>&nbsp;&nbsp;&nbsp;&nbsp;&nbsp;Bubakub je teatralno mahnuo rukom, zahtevajući pažnju.
<BR>&nbsp;&nbsp;&nbsp;&nbsp;&nbsp;"Rekao je da je star. Veru-jem mu. To je vrlo stara rasa."
<BR>&nbsp;&nbsp;&nbsp;&nbsp;&nbsp;Da, pomislio je Džekob. To je prvo što je Bubakub želeo da sazna.
<BR>&nbsp;&nbsp;&nbsp;&nbsp;&nbsp;"Solari-ja-nac kaže da su oni ubi-li šimpan-zu. I Larok ga je ubi-o. Počeće da ubi-ja-ju i ljude, ako ne odu odav-de zau-vek."
<BR>&nbsp;&nbsp;&nbsp;&nbsp;&nbsp;"Šta?" kriknula je deSilva. "O čemu to govorite? Otkuda mogu biti krivi i Larok i Duhovi?"
<BR>&nbsp;&nbsp;&nbsp;&nbsp;&nbsp;"Samo mirno, molim." Pilov glas, pojačan Vodorom, imao je prizvuk pretnje. "Sola-ri-janci su rekli da su nave-li čoveka na to. Dali su mu gnev. Dali su mu potre-bu da ubi-je. A dali su mu i isti-nu."
<BR>
<BR>&nbsp;&nbsp;&nbsp;&nbsp;&nbsp;Džekob je završavao izveštavanje dr Martini o Bubakubovim izjavama.
<BR>&nbsp;&nbsp;&nbsp;&nbsp;&nbsp;"...A onda je rekao da su Duhovi mogli uticati na Laroka sa tolike daljine na samo jedan način. A ako su koristili taj metod, jasno je zašto Biblioteka nema podataka o njima. Ko god i kad god upotrebi tu moć postaje tabu, zatvoren. Bubakub želi da se zadržimo ovde samo koliko da proverimo, a potom da se gubimo."
<BR>&nbsp;&nbsp;&nbsp;&nbsp;&nbsp;"Kakva moć?" upitala je dr Martini. Sedela je, držeći u krilu grubu zemljansku kacigu. Kraj nje je slušao i Kula, držeći među usnama novu likvibocu.
<BR>&nbsp;&nbsp;&nbsp;&nbsp;&nbsp;"Nije pi-ngrli. To se ponekad koristi i legalno. Osim toga, nema toliki domet, a ne bi se mogli otkriti ni tragovi korišćenja. Ne, mislim da Bubakub hoće da upotrebi onu kamenitu stvar."
<BR>&nbsp;&nbsp;&nbsp;&nbsp;&nbsp;"Ostavštinu Letanija?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Dr Martini je odmahnula glavom. Oborila je pogled, poigravajući se nekim prekidačem na kacigi.
<BR>&nbsp;&nbsp;&nbsp;&nbsp;&nbsp;"Sve je to vrlo složeno. Ništa ne razumem. Ništa ne ide kako treba otkako smo se vratili na Merkur. Niko nije onakav kako izgleda."
<BR>&nbsp;&nbsp;&nbsp;&nbsp;&nbsp;"Kako to mislite?"
<BR>&nbsp;&nbsp;&nbsp;&nbsp;&nbsp;Doktorka parapsihologije je zastala, pa slegnula ramenima.
<BR>&nbsp;&nbsp;&nbsp;&nbsp;&nbsp;"Ne treba biti siguran ni u koga... bila sam tako uverena da je Piterova glupa svađa sa Džefrijem iskrena i bezopasna. Sada vidim da je bila veštački izazvana i smrtonosna. A bio je u pravu, izgleda, i što se tiče Solarijanaca. Samo što to nije bila njegova zamisa, nego njihova."
<BR>&nbsp;&nbsp;&nbsp;&nbsp;&nbsp;"Stvarno mislite da su oni naši davno izgubljeno pokrovitelji?"
<BR>&nbsp;&nbsp;&nbsp;&nbsp;&nbsp;"Ko zna?" odgovorila je. "Ako je to tačno, tragedija je što smo se uopšte namerili ovamo da razgovaramo sa njima."
<BR>&nbsp;&nbsp;&nbsp;&nbsp;&nbsp;"Znači, prihvatate Bubakubovu priču bez ograde?"
<BR>&nbsp;&nbsp;&nbsp;&nbsp;&nbsp;"Da, naravno! On je jedini koji je uopšte uspeo da ostvari kontakt, a osim toga poznajem ga. Bubakub nam nikada ne bi dao pogrešne podatke. Istina je njegov posao i njegov život!"
<BR>&nbsp;&nbsp;&nbsp;&nbsp;&nbsp;Ali Džekob je sada znao na koga je mislila kada je rekla: "Ne treba biti siguran ni u koga". Dr Martini je bila prepadnuta.
<BR>&nbsp;&nbsp;&nbsp;&nbsp;&nbsp;"Jeste li sigurni da je Bubakub jedini koji je ostvario neku vrstu kontakta?"
<BR>&nbsp;&nbsp;&nbsp;&nbsp;&nbsp;Raširila je oči, a potom je odvratila pogled. "Izgleda da je on jedini sposoban za to."
<BR>&nbsp;&nbsp;&nbsp;&nbsp;&nbsp;"Pa zašto ste onda ostali sa svojom kacigom kada nas je Bubakub pozvao da saslušamo njegov izveštaj?"
<BR>&nbsp;&nbsp;&nbsp;&nbsp;&nbsp;"Ne moram da trpim takvo unakrsno ispitivanje!" planula je. "Ako vas se to uopšte tiče, htela sam da pokušam još jednom. Bila sam ljubomorna što je uspeo i htela sam još jednu priliku! Nisam uspela, naravno."
<BR>&nbsp;&nbsp;&nbsp;&nbsp;&nbsp;Džekob nije bio ubeđen. Ovolika iskrenost nije bila ničim izazvana i bilo je jasno da zna više nego što je spremna da kaže.
<BR>&nbsp;&nbsp;&nbsp;&nbsp;&nbsp;"Dr Martini", rekao je, "šta znate o leku po imenu varfarin?"
<BR>&nbsp;&nbsp;&nbsp;&nbsp;&nbsp;"I vi!" pocrvenela je. "Rekla sam glavnom lekaru da nikad nisam čula za to i da svakako ne znam otkuda to među lekovima Dvejna Keplera. Naravno, ako je uopšte bilo tamo!"
<BR>&nbsp;&nbsp;&nbsp;&nbsp;&nbsp;Brzo se okrenula. "Mislim da ću se sada odmoriti, ako nemate ništa protiv. Hoću da budem spremna kada se Solarijanci vrate."
<BR>&nbsp;&nbsp;&nbsp;&nbsp;&nbsp;Džekob nije obraćao pažnju na njeno neprijateljstvo; deo grubosti njegove druge ličnosti mora da je propustio deo sumnjičavosti. Ali bilo je očito da dr Martini neće više ništa reći. Ustao je. Namerno ga je zanemarila dok je spuštala svoje sedište.
<BR>
<BR>&nbsp;&nbsp;&nbsp;&nbsp;&nbsp;Kula ga je čekao kod aparata za osveženje. "Ti ši užnemiren, prijatelju Džekobe?"
<BR>&nbsp;&nbsp;&nbsp;&nbsp;&nbsp;"Ne, mislim da nisam. Zašto pitaš?"
<BR>&nbsp;&nbsp;&nbsp;&nbsp;&nbsp;Visoki Iti gledao ga je odozgo. Izgledao je umorno. Vitka ramena su mu visila, iako su krupne oči i dalje blistale.
<BR>&nbsp;&nbsp;&nbsp;&nbsp;&nbsp;"Nadam še da ne primaš šve ovo suviše ožbiljno, tu vešt koju je objavio Bubakub."
<BR>&nbsp;&nbsp;&nbsp;&nbsp;&nbsp;Džekob se okrenuo od mašine i pogledao Kulu u oči. "Šta da primam ozbiljno, Kula? Njegove izjave su podaci. To je sve. Bio bih razočaran kad bi se pokazalo da se projekat 'Ponirač u Sunce' mora završiti. Jedino što želim jeste neki način da potvrdim ono što je rekao pre no što se složim da je neophodno... nešto kao podatak iz Biblioteke. Ali, osim toga, moje najjače osećanje je radoznalost." Džekob je slegnuo ramenima, iznerviran pitanjem. Oči su ga pekle, verovatno zbog crvenog svetla.
<BR>&nbsp;&nbsp;&nbsp;&nbsp;&nbsp;Kula je polako odmahnuo krupnom, okruglom glavom. "Mišlim da je drugačije. Oprošti žbog pretpostavki, ali mišlim da ši veoma užnemiren."
<BR>&nbsp;&nbsp;&nbsp;&nbsp;&nbsp;Džekob je za trenutak osetio vreli bes. Gotovo ga je uobličio u reči, ali uspeo je da se savlada. "Opet te pitam, Kula, o čemu ti to govoriš?" polako je pitao.
<BR>&nbsp;&nbsp;&nbsp;&nbsp;&nbsp;"Džekobe, ti ši vrlo ušpešno oštao neutralan u ižražitom unutrašnjem sukobu u tvojoj raši. Ali švi ražumnjaci imaju švoje mišljenje. Veoma ši povređen što še pokažalo da je Bubakub ušpoštavio kontakt tamo gde ljudi nišu ušpeli. Iako nikada niši ižražio švoje mišljenje o pitanju porekla, žnam da niši šrećan što se pokažalo da je čovečanštvo ipak imalo Pokrovitelje."
<BR>&nbsp;&nbsp;&nbsp;&nbsp;&nbsp;Džekob je ponovo slegnuo ramenima.
<BR>&nbsp;&nbsp;&nbsp;&nbsp;&nbsp;"Istina je, još nisam ubeđen u priču da su Solarijanci Uzdigli ljudsku rasu u davnoj prošlosti, a potom nas napustili pre kraja posla. Ništa od toga nema nekog smisla."
<BR>&nbsp;&nbsp;&nbsp;&nbsp;&nbsp;Protrljao je desnu slepoočnicu. Osećao je da nailazi glavobolja. "A u čitavom ovom projektu bilo je veoma mnogo neobičnog ponašanja. Kepler je dobio napad neobjašnjive histerije i prekomerno je zavistan od dr Martini. Larok je bio drugačiji nego što je inače, čak opasan po samog sebe. I nemoj zaboraviti sabotažu za koju je optužen. I sama dr Martini odustala je od branjenja Laroka i obuzeo ju je neki veoma čudan strah da će reći nešto čime će podriti Bubakuba. Sve zajedno, počinjem da se pitam..." zastao je.
<BR>&nbsp;&nbsp;&nbsp;&nbsp;&nbsp;"Možda šu Šolarijanci krivi ža šve. Ako šu ša tolike daljine mogli nagnati gošpodina Laroka da ižvrši ubištvo, mogli su ižažvati i druge devijacije."
<BR>&nbsp;&nbsp;&nbsp;&nbsp;&nbsp;Džekob je stegao pesnice. Pogledao je Kulu, jedva obuzdavajući bes. Itijeve blistave oči bile su ugnjetavačke. Nije želeo da ostane pred njima.
<BR>&nbsp;&nbsp;&nbsp;&nbsp;&nbsp;"Ne prekidaj me", rekao je stegnutih usana, što je mirnije mogao.
<BR>&nbsp;&nbsp;&nbsp;&nbsp;&nbsp;Bilo mu je oćigledno da je nešto pogrešno. Kao da se nalazio u oblaku. Ništa nije bilo potpuno jasno, ali i dalje je osećao potrebu da kaže nešto važno. Bilo šta.
<BR>&nbsp;&nbsp;&nbsp;&nbsp;&nbsp;Brzo se osvrnuo po palubi.
<BR>&nbsp;&nbsp;&nbsp;&nbsp;&nbsp;Bubakub i dr Martini ponovo su bili na svojim mestima. Imali su kacige na glavama i gledali su prema njemu. Dr Martini je nešto govorila.
<BR>&nbsp;&nbsp;&nbsp;&nbsp;&nbsp;Kučka! Verovatno prenosi onom uobraženom, malom kretenu sve što sam rekao. Kvarno!
<BR>&nbsp;&nbsp;&nbsp;&nbsp;&nbsp;Helen deSilva se zaustavila kraj njih dvoje na jednom obilasku, odvlačeći im pažnju od Kule i Džekoba. Za trenutak se osećao bolje. Poželeo je da se Kula udalji. Šteta što je morao da bude osoran sa njim, ali štićenici moraju znati gde im je mesto!
<BR>&nbsp;&nbsp;&nbsp;&nbsp;&nbsp;DeSilva je završila razgovor sa Bubakubom i doktorkom i pošla je ka mašinama za osveženje. Bubakubove crne očice opet su se uperile u njega.
<BR>&nbsp;&nbsp;&nbsp;&nbsp;&nbsp;Džekob je jeknuo. Otrgao se od upornog zurenja i suočio se sa mašinom za piće.
<BR>&nbsp;&nbsp;&nbsp;&nbsp;&nbsp;Ko ih šljivi. Došao sam da uzmem piće i to ću i uraditi. Oni ionako ne postoje!
<BR>&nbsp;&nbsp;&nbsp;&nbsp;&nbsp;Mašina se njihala pred njim. Neki unutrašnji glas vikao je o nekakvoj opasnosti, ali zaključio je da ni taj glas, zapravo, ne postoji.
<BR>&nbsp;&nbsp;&nbsp;&nbsp;&nbsp;Ovo je zaista čudna mašina, pomislio je. Nadam se da nije kao ona podla na 'Bredberiju'. Ta nije bila nimalo ljubazna.
<BR>&nbsp;&nbsp;&nbsp;&nbsp;&nbsp;Ne, ova je imala niz prozirnih trodimenzionih dugmadi koja su se odvajala od ostalih. Zapravo, imala je redove i redove malih dugmadi, koja su sva lebdela u prostoru.
<BR>&nbsp;&nbsp;&nbsp;&nbsp;&nbsp;Pružio je ruku da nasumce pritisne jedno, a onda se savladao. A, ne. Ovaj put ćemo pročitati oznake!
<BR>&nbsp;&nbsp;&nbsp;&nbsp;&nbsp;A šta želim? Kafu?
<BR>&nbsp;&nbsp;&nbsp;&nbsp;&nbsp;Mali, unutrašnji glas cičao je zahtevajući Žiroadu. Da, to je pametno. Divno piće, ta Žiroada. Ne samo da je ukusna, nego te i protrese. Savršeno piće za svet pun halucinacija.
<BR>&nbsp;&nbsp;&nbsp;&nbsp;&nbsp;Morao je priznati da u tome ima nečega. Sve zajedno, situacija je bila prilično ljigava. Zašto se sve tako polako kreće?
<BR>&nbsp;&nbsp;&nbsp;&nbsp;&nbsp;Ruka mu se kretala kao puž prema dugmetu koje je želeo. Nekoliko puta se premestilo, ali konačno je uspeo da ga nacilja. Taman se spremio da ga pritisne kada se ponovo javio unutrašnji glas, preklinjući ga da stane.
<BR>&nbsp;&nbsp;&nbsp;&nbsp;&nbsp;Kakva hrabrost! Daš mi dobar savet, a onda se prepadneš. Prokletstvo, kome si ti uopšte potreban?
<BR>&nbsp;&nbsp;&nbsp;&nbsp;&nbsp;Pritisnuo je. Vreme se malo ubrzalo i začuo je zvuk slivanja tečnosti.
<BR>&nbsp;&nbsp;&nbsp;&nbsp;&nbsp;Ko bi mi uošte bio potreban! Prokleti nikogović Kula. Naduveni Bubakub i njegova ledena pratilja. Čak i blesavi Fejgin... dovukao me je sa Zemlje na ovo idiotsko mesto.
<BR>&nbsp;&nbsp;&nbsp;&nbsp;&nbsp;Nagnuo se i izvukao iz proreza likvibocu. Izgledala je divno.
<BR>&nbsp;&nbsp;&nbsp;&nbsp;&nbsp;Vreme se sada ubrzalo i gotovo se vratilo na normalu. Već se osećao bolje, kao da se oslobodio velikog pritiska. Sukobi i halucinacije kao da su izbledeli. Nasmešio se Heleni deSilva dok mu je prilazila. Potom se okrenuo da se nasmeši Kuli.
<BR>&nbsp;&nbsp;&nbsp;&nbsp;&nbsp;Kasnije ću mu se izviniti zbog grubosti, pomislio je. Podigao je bocu kao da nazdravlja.
<BR>&nbsp;&nbsp;&nbsp;&nbsp;&nbsp;"...stalno lebdi tu negde, na ivici detekcije", rekla je deSilva. "Bićemo spremni kad god stigne, pa bi možda bilo bolje..."
<BR>&nbsp;&nbsp;&nbsp;&nbsp;&nbsp;"Džekobe, štani!" povikao je Kula.
<BR>&nbsp;&nbsp;&nbsp;&nbsp;&nbsp;DeSilva je kriknula i priskočila da ga zgrabi za ruku. Kula joj se pridružio, dodajući svoju bednu snagu pokušaju da mu sklone bocu sa usana.
<BR>&nbsp;&nbsp;&nbsp;&nbsp;&nbsp;Kvariigre, pomislio je Džekob prijateljski. Sad ću pokazati trapavom vanzemaljcu i devedesetogodišnjoj starici šta sve muškarci mogu.
<BR>&nbsp;&nbsp;&nbsp;&nbsp;&nbsp;Odgurnuo je jedno po jedno, ali oni su nastavili da napadaju. Komandant je čak izvela nekoliko gadnih udaraca za onesposobljavanje, ali on ih je sve parirao i polako, likujući, podigao piće do usana.
<BR>&nbsp;&nbsp;&nbsp;&nbsp;&nbsp;Zid se razbio i vratilo mu se osećanje njuha koje nije ni znao da je izgubio. Vratilo se kao parni valjak. Zakašljao se i zagledao u strašni napitak u ruci.
<BR>&nbsp;&nbsp;&nbsp;&nbsp;&nbsp;Pušio se, smeđ i otrovan, pun ispupčenja i mehurića. Odbacio ga je. Svi su ga gledali. Kula je cvokotao na podu, gde ga je Džekob bacio. DeSilva je oprezno ustajala. Ostali ljudi su se okupljali oko njih.
<BR>&nbsp;&nbsp;&nbsp;&nbsp;&nbsp;Odnekud je začuo Fejginov zabrinuti zvižduk. Gde li je Fejgin, pomislio je dok se teturao napred. Načinio je tri koraka, a potom se sručio na palubu tačno pred Bubakubom.
<BR>
<BR>&nbsp;&nbsp;&nbsp;&nbsp;&nbsp;Polako je dolazio svesti. Bilo mu je teško, jer ga je čelo strašno bolelo. Koža mu se zategla kao na dobošu. Ali nije bila suva kao koža doboša. Stalno se vlažila, prvo od znoja, a potom od nečeg drugog, nečeg hladnog.
<BR>&nbsp;&nbsp;&nbsp;&nbsp;&nbsp;Jeknuo je i podigao ruku. Napipao je kožu, pa tuđu ruku, toplu i meku. Žensku, to je osetio po mirisu.
<BR>&nbsp;&nbsp;&nbsp;&nbsp;&nbsp;Otvorio je oči. Kraj njega je stajala dr Martini sa sunđerom u ruci. Nasmešila se i pružila mu likvibocu.
<BR>&nbsp;&nbsp;&nbsp;&nbsp;&nbsp;Isprva se trgao, a onda se nagnuo da otpije malo. Bila je to limunada, i to divna.
<BR>&nbsp;&nbsp;&nbsp;&nbsp;&nbsp;Brzo ju je iskapio, osvrćući se oko sebe. Ležaji na palubi bili su zauzeti spavačima.
<BR>&nbsp;&nbsp;&nbsp;&nbsp;&nbsp;Podigao je pogled. Nebo je bilo gotovo crno!
<BR>&nbsp;&nbsp;&nbsp;&nbsp;&nbsp;"Vraćamo se nazad", rekla je dr Martini.
<BR>&nbsp;&nbsp;&nbsp;&nbsp;&nbsp;"Ko..." Osećao je da mu grlo škripi od dugog ćutanja. "Koliko dugo sam bio bez svesti?"
<BR>&nbsp;&nbsp;&nbsp;&nbsp;&nbsp;"Oko dvanaest časova."
<BR>&nbsp;&nbsp;&nbsp;&nbsp;&nbsp;"Jesam li bio pod sedativima?"
<BR>&nbsp;&nbsp;&nbsp;&nbsp;&nbsp;Klimnula je glavom. Ponovo je imala Večiti Profesionalni Osmeh. Ali sada nije delovao veštački. Položio je dlan na čelo. Još ga je bolelo.
<BR>&nbsp;&nbsp;&nbsp;&nbsp;&nbsp;"Znači, nisam sanjao. Šta sam to pokušao da popijem?"
<BR>&nbsp;&nbsp;&nbsp;&nbsp;&nbsp;"Amonijačno jedinjenje koje smo poneli zbog Bubakuba. Verovatno vas ne bi ubilo. Ali bolelo bi, veoma.
<BR>&nbsp;&nbsp;&nbsp;&nbsp;&nbsp;Možete li da mi kažete zašto ste to učinili?"
<BR>&nbsp;&nbsp;&nbsp;&nbsp;&nbsp;Džekob je ponovo spustio glavu na jastuk. "Pa... u tom trenutku mi se činilo kao dobra zamisa."
<BR>&nbsp;&nbsp;&nbsp;&nbsp;&nbsp;Odmahnuo je glavom. "Ozbiljno, kao da je nešto u meni pošlo naopako. Ali proklet bio ako znam šta je to moglo biti."
<BR>&nbsp;&nbsp;&nbsp;&nbsp;&nbsp;"Trebalo je da znam da nešto ne valja kada ste počeli da čudno govorite o ubistvima i zaverama", klimnula je glavom doktorka. "Delom je i moja krivica što nisam prepoznala predznake. Ne treba da se stidite. Poniranje u Sunce može biti prilično gadno iskustvo, i to na mnogo načina!"
<BR>&nbsp;&nbsp;&nbsp;&nbsp;&nbsp;Džekob je protrljao sanjive oči.
<BR>&nbsp;&nbsp;&nbsp;&nbsp;&nbsp;"Pa, za to poslednje ste potpuno u pravu, ali meni se upravo čini da poneko verovatno misli da sam zaražen."
<BR>&nbsp;&nbsp;&nbsp;&nbsp;&nbsp;Dr Martini se trgla, kao da se čudi što se tako brzo pribrao.
<BR>&nbsp;&nbsp;&nbsp;&nbsp;&nbsp;"Da", rekla je. "Zaista, komandant deSilva misli da je to delo Duhova. Rekla je da su verovatno pokazivali svoje psi moći, kako bi dokazali da su u pravu. Čak je počela da govori o uzvraćanju udarca. U njenoj teoriji ima nečega, ali meni se moja više dopada."
<BR>&nbsp;&nbsp;&nbsp;&nbsp;&nbsp;"Da sam poludeo?"
<BR>&nbsp;&nbsp;&nbsp;&nbsp;&nbsp;"O, ne, uopšte ne! Samo ste bili dezorijentisani i zbunjeni! Kula kaže da ste se ponašali... abnormalno, nekoliko minuta pre... nezgode. To, plus moja zapažanja..."
<BR>&nbsp;&nbsp;&nbsp;&nbsp;&nbsp;"Da." Džekob je klimnuo glavom. "Dugujem Kuli ozbiljno izvinjenje... Auh! On nije povređen? Ni Helen?" Počeo je da ustaje.
<BR>&nbsp;&nbsp;&nbsp;&nbsp;&nbsp;Dr Martini ga je gurnula natrag. "Ne, ne, svi su dobro. Ne brinite. Sigurna sam da ih jedino muči briga za vaše zdravlje."
<BR>&nbsp;&nbsp;&nbsp;&nbsp;&nbsp;Džekob se pokorio. Zagledao se u praznu likvibocu. "Mogu li da dobijem još jednu?"
<BR>&nbsp;&nbsp;&nbsp;&nbsp;&nbsp;"Naravno. Odmah se vraćam."
<BR>&nbsp;&nbsp;&nbsp;&nbsp;&nbsp;Ostavila ga je samog. Čuo je njene tihe korake prema mašinama za osveženje... mestu gde se desila 'nezgoda'. Trgao se kad je pomislio na to. Osećao je mešavinu stida i gađenja. Ali uglavnom ga je peklo jedno pitanje. ZAŠTO?
<BR>&nbsp;&nbsp;&nbsp;&nbsp;&nbsp;Negde iza njega čuo se tihi razgovor. Mora da je dr Martini srela nekoga.
<BR>&nbsp;&nbsp;&nbsp;&nbsp;&nbsp;Džekob je znao da će pre ili kasnije morati na izvede poniranje prema kojem je 'Ponirač u Sunce' čista igrarija. Taj trans će biti strašan, ali moraće da ga izvede ako želi da otkrije istinu. Pitanje je samo kada. Sada, kada će mu to možda rascepiti um napola? Ili po povratku na Zemlju, u prisustvu terapeuta u Centru, kada odgovori neće doneti njemu, poniraću u Sunce, i njegovom poslu ništa korisno?
<BR>&nbsp;&nbsp;&nbsp;&nbsp;&nbsp;Dr Martini se vratila. Sela je kraj njega i pružila mu punu likvibocu. Sa njom je bila Helen deSilva. Komandant je sela kraj doktorke.
<BR>&nbsp;&nbsp;&nbsp;&nbsp;&nbsp;Nekoliko minuta je proveo ubeđujući je da mu je sasvim dobro. Jednim pokretom odbacila je sva njegova izvinjenja.
<BR>&nbsp;&nbsp;&nbsp;&nbsp;&nbsp;"Nisam imala pojma da si toliko vešt u BGR, Džekobe", rekla je.
<BR>&nbsp;&nbsp;&nbsp;&nbsp;&nbsp;"BGR?"
<BR>&nbsp;&nbsp;&nbsp;&nbsp;&nbsp;"Borba golim rukama. Ja sam u tome dobra, iako priznajem da sam malo zarđala. Ali ti si bolji. Ustanovili smo to na najsigurniji način, u borbi dveju strana koji žele da onesposobe pritivnika bez bola i povrede. To je vrlo teško, ali ti si istinski stručnjak."
<BR>&nbsp;&nbsp;&nbsp;&nbsp;&nbsp;Nikada ne bi pomislio da je moguće pocrveneti na takav komplment, ali Džekob je osetio da mu lice gori.
<BR>&nbsp;&nbsp;&nbsp;&nbsp;&nbsp;"Hvala. Teško mi je da se prisetim, ali čini mi se da si i ti bila prilično vešta."
<BR>&nbsp;&nbsp;&nbsp;&nbsp;&nbsp;Zagledali su se u uzajamnom razumevanju, smešeći se.
<BR>&nbsp;&nbsp;&nbsp;&nbsp;&nbsp;Dr Martini ih je naizmenično gledala, a potom se nakašljala. "Mislim da gospodin Demva ne bi smeo dugo da priča. Takav šok zahteva mnogo odmora."
<BR>&nbsp;&nbsp;&nbsp;&nbsp;&nbsp;"Samo nekoliko pitanja, doktore, a onda ću biti poslušan. Prvo i pre svega, gde je Fejgin? Nigde ga ne vidim."
<BR>&nbsp;&nbsp;&nbsp;&nbsp;&nbsp;"Kenten Fejgin je na donjoj strani", odgovorila je deSilva. "Osvežava se."
<BR>&nbsp;&nbsp;&nbsp;&nbsp;&nbsp;"Voma se zabrinuo za vas. Sigurna sam da će se obradovati kada čuje da ste dobro", dodala je dr Martini.
<BR>&nbsp;&nbsp;&nbsp;&nbsp;&nbsp;Džekob se opustio. Iz ko zna kakvog razloga, bio se zabrinuo za Fejgina.
<BR>&nbsp;&nbsp;&nbsp;&nbsp;&nbsp;"A sada mi recite šta se desilo pošto sam se onesvestio."
<BR>&nbsp;&nbsp;&nbsp;&nbsp;&nbsp;Komandant i dr Martini su se zagledale. Potom je deSilva slegnula ramenima.
<BR>&nbsp;&nbsp;&nbsp;&nbsp;&nbsp;"Imali smo novu posetu", rekla je. "Prilično je potrajala. Solarijanac je nekoliko sati lebdeo na ivici vidljivosti. Ostavili smo stado prstenova daleko za sobom, zajedno sa svim ostalim pastirima.
<BR>&nbsp;&nbsp;&nbsp;&nbsp;&nbsp;Ipak, dobro je što je toliko čekao. Mi smo bili u priličnoj gužvi zbog, ovaj..."
<BR>&nbsp;&nbsp;&nbsp;&nbsp;&nbsp;"Zbog moje predstave koja je plenila pažnju." Džekob je uzdahnuo. "Ali je li iko pokušao da ostvari kontakt dok je lebdeo tako daleko?"
<BR>&nbsp;&nbsp;&nbsp;&nbsp;&nbsp;DeSilva i dr Martini ponovo su izmenile pogled. Doktorka je jedva primetno odmahnula glavom.
<BR>&nbsp;&nbsp;&nbsp;&nbsp;&nbsp;"Za to vreme nije učinjeno gotovo ništa", žurno je nastavila Komandant. "Još smo bili uznemireni. Ali potom, oko četrnaest časova, iznenada je nestao. Vratio se nešto kasnije u... 'pretećem obliku'."
<BR>&nbsp;&nbsp;&nbsp;&nbsp;&nbsp;Džekob je rešio da ne komentariše nemi razgovor dveju žena. Ali iznenada mu je nešto sinulo.
<BR>&nbsp;&nbsp;&nbsp;&nbsp;&nbsp;"Kaži, jeste li svi sigurni da su to uopšte bili isti Duhovi? Možda su 'normalni' i 'preteći' oblik dve potpuno različite vrste!"
<BR>&nbsp;&nbsp;&nbsp;&nbsp;&nbsp;Martini ga je za trenutak belo gledala. "Time bi moglo da se objasni..." brzo je zaćutala.
<BR>&nbsp;&nbsp;&nbsp;&nbsp;&nbsp;"E, da, više ih ne zovemo duhovi", rekla je deSilva. "Bubakub kaže da im se to ne sviđa."
<BR>&nbsp;&nbsp;&nbsp;&nbsp;&nbsp;Džekob se za trenutak iznervirao, ali uspeo je da se savlada pre no što su žene to primetile. Ovakav razgovor nikuda ne vodi!
<BR>&nbsp;&nbsp;&nbsp;&nbsp;&nbsp;"I, šta se desilo kada se vratio u pretećem obliku?"
<BR>&nbsp;&nbsp;&nbsp;&nbsp;&nbsp;DeSilva se namrštila.
<BR>&nbsp;&nbsp;&nbsp;&nbsp;&nbsp;"Bubakub je neko vreme razgovarao sa njim. Potom se naljutio i oterao ga."
<BR>&nbsp;&nbsp;&nbsp;&nbsp;&nbsp;"Šta je uradio?"
<BR>&nbsp;&nbsp;&nbsp;&nbsp;&nbsp;"Prvo je pokušao da se raspravlja sa njim. Citirao je iz knjige o pravima Pokrovitelja i Štićenika. Čak je obećao i trgovinu. Ali ovaj je samo i dalje pretio. Tvrdio je da će poslati na Zemlju psi poruke kojima će izazvati nekakvu neopisivu katastrofu.
<BR>&nbsp;&nbsp;&nbsp;&nbsp;&nbsp;Konačno je Bubakubu dosadilo. Zatražio je da svi legnu. Potom je izvukao onu gromadu od gvožđa i kristala oko koje je tako tajanstven. Naredio je da pokrijemo oči, onda je nešto čarao i potom je pokrenuo prokletu napravu!"
<BR>&nbsp;&nbsp;&nbsp;&nbsp;&nbsp;"Šta je radila?"
<BR>&nbsp;&nbsp;&nbsp;&nbsp;&nbsp;Ponovo je slegnula ramenima.
<BR>&nbsp;&nbsp;&nbsp;&nbsp;&nbsp;"Samo Praoci znaju, Džekobe. Bilo je grdno svetlo, osećaj pritiska u ušima... a kada smo pogledali, Solarijanac je nestao!
<BR>&nbsp;&nbsp;&nbsp;&nbsp;&nbsp;I ne samo to! Vratili smo se tamo gde smo mislili da smo ostavili stado prstenova. I oni su nestali. Ništa živo na vidiku!"
<BR>&nbsp;&nbsp;&nbsp;&nbsp;&nbsp;"Baš ništa?" Pomislio je na prelepe prstenove i njihove blistave, raznobojne gospodare.
<BR>&nbsp;&nbsp;&nbsp;&nbsp;&nbsp;"Ništa", ponovila je dr Martini. "Svi su se razbežali. Bubakub tvrdi da im nije naudio."
<BR>&nbsp;&nbsp;&nbsp;&nbsp;&nbsp;Džekoba je obuzela utrnulost. "Pa, sada barem imamo zaštitu. Možemo pregovarati sa Solarijancima u nadmoćnom položaju."
<BR>&nbsp;&nbsp;&nbsp;&nbsp;&nbsp;DeSilva je tužno odmahnula glavom.
<BR>&nbsp;&nbsp;&nbsp;&nbsp;&nbsp;"Bubakub kaže da neće biti pregovora. Oni su zli, Džekobe. Pobiće nas, ako uspeju."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"A više ne možemo ni da računamo na Bubakuba. Rekao je Solarijancima da će doživeti odmazdu ako ikada naude Zemlji. Ali više od toga neće da pomogne. Ona gromada se vraća na Pil."
<BR>&nbsp;&nbsp;&nbsp;&nbsp;&nbsp;Zagledala se u palubu, glas joj je postao promukao.
<BR>&nbsp;&nbsp;&nbsp;&nbsp;&nbsp;"'Ponirač u Sunce' je gotov."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
