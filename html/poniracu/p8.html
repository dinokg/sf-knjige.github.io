<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. RETARDACIJA I DIFRAKCIJA
<P>&nbsp;&nbsp;&nbsp;&nbsp;&nbsp;Meko, sedefno svetlo ulivalo se kroz prozore, osvetljavajući lica onih koji su posmatrali kako Merkur lebdi pod brodom koji se spuštao.
<BR>&nbsp;&nbsp;&nbsp;&nbsp;&nbsp;Gotovo svi koji nisu bili na nekoj dužnosti skupili su se u salonu, prikovani za niz prozora strašnom lepotom planete. Glasovi su bili prigušeni, a razgovori svedeni na grupice okupljene pored svakog prozora. Uglavnom se čulo samo tiho pucketanje koje Džekob nije prepoznavao.
<BR>&nbsp;&nbsp;&nbsp;&nbsp;&nbsp;Površina planete bila je izdubljena i izbrazdana kraterima i dugačkim jarugama. Planine Merkura bacale su vakuumski oštre, crne senke, jasne na srebrno-smeđoj pozadini. Sve zajedno je po mnogo čemu ličilo na Zemljin Mesec.
<BR>&nbsp;&nbsp;&nbsp;&nbsp;&nbsp;Ali bilo je i razlika. Na jednom mestu je u nekoj drevnoj katastrofi bio iskinut čitav komad planete. Ožiljak je ostavio niz dubokih žlebova na strani okrenutoj Suncu. Završavao se tačno na liniji koja je razdvajala dan i noć.
<BR>&nbsp;&nbsp;&nbsp;&nbsp;&nbsp;Dole, na mestima koja nisu bila u senci, padala je kiša od sedam različitih vrsta vatre. Protoni i rendgenski zraci koji su se otkidali iz magnetosfere planete i obično, oslepljujuće sunčevo svetlo mešali su se sa drugim smrtonosnim zračenjima, čineći površinu Merkura različitom od Meseca koliko god je to moguće.
<BR>&nbsp;&nbsp;&nbsp;&nbsp;&nbsp;Ovo je izgledalo kao mesto gde bi se mogli naći duhovi. Čistilište.
<BR>&nbsp;&nbsp;&nbsp;&nbsp;&nbsp;Setio se stihova iz drevne japanske pre-haiku pesme, koju je pročitao pre mesec dana:
<BR>
<BR>&nbsp;&nbsp;&nbsp;&nbsp;&nbsp;Mnoge tužne misli proleću mi kroz um
<BR>&nbsp;&nbsp;&nbsp;&nbsp;&nbsp;kada veče dođe; jer tada se
<BR>&nbsp;&nbsp;&nbsp;&nbsp;&nbsp;pojavljuje tvoje utvarno obličje -
<BR>&nbsp;&nbsp;&nbsp;&nbsp;&nbsp;govoreći kako pamtim da si govorila.
<BR>
<BR>&nbsp;&nbsp;&nbsp;&nbsp;&nbsp;"Rekli ste nešto?"
<BR>&nbsp;&nbsp;&nbsp;&nbsp;&nbsp;Džekob se trgao iz blagog transa i ugledao kraj sebe Dvejna Keplera.
<BR>&nbsp;&nbsp;&nbsp;&nbsp;&nbsp;"Ne, ništa naročito. Evo vaše jakne." Dodao je savijenu odeću Kepleru, koji ju je uzeo, smešeći se.
<BR>&nbsp;&nbsp;&nbsp;&nbsp;&nbsp;"Izvinite, ali biologija napada u najmanje romantičnim trenucima. U stvarnom životu, i svemirski putnici moraju u toalet. Izgleda da je taj velur prosto neodoljiv za Bubakuba. Kad god spustim jaknu kako bih nešto obavio, on smesta zaspi na njoj. Moraću da mu nabavim jednu takvu kada se vratimo na Zemlju. Dobro, o čemu smo ono govorili pre nego što sam otišao?"
<BR>&nbsp;&nbsp;&nbsp;&nbsp;&nbsp;Džekob je pokazao prema planeti. "Samo sam razmišljao... sada razumem zašto astronauti zovu mesec 'Igralište'. Ovde svakako moraju da budu mnogo oprezniji."
<BR>&nbsp;&nbsp;&nbsp;&nbsp;&nbsp;Kepler je klimnuo glavom. "Da, ali je i to ipak mnogo bolje nego raditi na nekakvom 'praktičnom' projektu kod kuće!" Za trenutak je zastao, kao da se odlučuje da doda nešto uvredljivo. Ali bes mu je splasnuo pre no što je stigao da nastavi. Okrenuo se ka prozoru i pokazao rukom ka površini planete. "Rani posmatrači, Antoniodi i Skjapareli, zvali su ovo područje Regija ožiljka. Onaj ogromni, drevni krater tamo je Gete." Pokazao je hrpu tamne materije na blistavoj ravnici. "Vrlo je blizu Severnog pola, a pod njim je mreža pećina koja omogućava postojanje baze Hermes."
<BR>&nbsp;&nbsp;&nbsp;&nbsp;&nbsp;Kepler je predstavljao savršenu sliku dostojanstvenog, učenog gospodina, osim ponekad kad bu mu se kraj brka boje peska našao u ustima. Njegova nervoza kao da je slabila dok su se približavali Merkuru i bazi 'Ponirača u Sunce' gde je bio gazda.
<BR>&nbsp;&nbsp;&nbsp;&nbsp;&nbsp;Ali povremeno tokom putovanja, naročito kada bi razgovor prešao na Uzdizanje ili Biblioteku, Keplerovo lice poprimalo je izraz čoveka koji ima mnogo šta da kaže, a nema načina da to izgovori. Imao je nervozan, postiđen izraz, kao da se usteže da izrazi svoje mišljenje, plašeći se prekora.
<BR>&nbsp;&nbsp;&nbsp;&nbsp;&nbsp;Posle malo mozganja, Džekobu se učinilo da je razumeo bar deo uzroka. Iako šef 'Ponirača u Sunce' nije rekao ništa čime bi se izričito odao, Džekob je postao uveren da je Dvejn Kepler religiozan.
<BR>&nbsp;&nbsp;&nbsp;&nbsp;&nbsp;Zahvaćena sukobima Košulja i Koža i kontaktom sa vanzemaljcima, organizovana religija se gotovo raspala.
<BR>&nbsp;&nbsp;&nbsp;&nbsp;&nbsp;Denikenovci su imali veru u veličanstvenu (ali ne i svemoćnu) rasu koja se uplitala u čovekov razvoj i možda će to ponovo učiniti. Sledbenici Neolitske Etike propovedali su opipljivo prisustvo 'ljudskog duha'.
<BR>&nbsp;&nbsp;&nbsp;&nbsp;&nbsp;A samo postojanje hiljada rasa svemirskih putnika, od kojih je vrlo mali broj imao nešto nalik na stare vere Zemlje, nanelo je ogromnu štetu shvatanjima o svemoćnom Bogu ljudskog lika.
<BR>&nbsp;&nbsp;&nbsp;&nbsp;&nbsp;Većina zvaničnih religija je ili usvojila mišljenje Košulja ili Koža, ili su se razvile u filozofski teizam. Armije vernika većinom su prebegle pod druge zastave, a oni koji su ostali bili su gotovo neprimetni u opštoj halabuci.
<BR>&nbsp;&nbsp;&nbsp;&nbsp;&nbsp;Džekob se često pitao da li čekaju neki Znak.
<BR>&nbsp;&nbsp;&nbsp;&nbsp;&nbsp;Ako je Kepler vernik, time se može objasniti deo njegove opreznosti. Među naučnicima bilo je vrlo mnogo nezaposlenih. Kepler ne bi hteo da se i njegovo ime nađe na tim spiskovima, i to još sa etiketom fanatika.
<BR>&nbsp;&nbsp;&nbsp;&nbsp;&nbsp;Džekob je smatrao da je šteta što se naučnik tako oseća. Bilo bi zanimljivo čuti njegove poglede. Ali poštovao je Keplerovu očitu želju za ćutanjem o tome.
<BR>&nbsp;&nbsp;&nbsp;&nbsp;&nbsp;Ono što je privlačilo Džekobovu stručnu pažnju bio je mogući doprinos te povučenosti Keplerovim mentalnim problemima. U njegovom umu bilo je još nešto osim filozofskog haosa, nešto što mu je povremeno umanjivalo sposobnosti vođe i naučničku samouverenost.
<BR>&nbsp;&nbsp;&nbsp;&nbsp;&nbsp;Dr Martini, psiholog, često je bila sa Keplerom, redovno ga podsećajući da uzme lekove iz bočica sa različitim, raznobojnim pilulama koje je nosio po džepovima.
<BR>&nbsp;&nbsp;&nbsp;&nbsp;&nbsp;Džekob je osećao da mu se vraćaju stare navike, nimalo otupljene tihim mesecima u Centru za Uzdizanje. Želeo je da sazna kakve su to pilule, gotovo isto toliko koliko je želeo da sazna šta je stvarno posao Mildred Martini u 'Poniraču u Sunce'.
<BR>&nbsp;&nbsp;&nbsp;&nbsp;&nbsp;Ona je još predstavljala zagonetku. U razgovorima koje su vodili na brodu nije uspevao da prodre kroz njenu prokletu ljubaznu izdvojenost. Snishodljivost koju je pri tome ispoljavala bila je jednako jasno izražena kao i Keplerovo prenaglašeno poverenje u njega. Misli tamnopute žene bile su negde sasvim drugde.
<BR>&nbsp;&nbsp;&nbsp;&nbsp;&nbsp;Dr Martini i Larok jedva da su gledali kroz prozor. Ona mu je govorila o istraživanjima uticaja boje i sjaja na psihotično ponašanje. Džekob je slušao o tome na sastanku u Ensenadi. Jedna od prvih stvari koju je dr Martini učinila po dolasku u 'Ponirača u Sunce' bilo je da svede na minimum unutrašnja psihogena dejstva, u slučaju da se ispostavi kako su 'fenomeni' samo prividi usled stresa.
<BR>&nbsp;&nbsp;&nbsp;&nbsp;&nbsp;Njeno prijateljstvo sa Larokom jačalo je tokom putovanja dok je ushićeno slušala, jednu za drugom, neverovatne priče o izgubljenim civilizacijama i drevnim posetiocima Zemlje. Larok je reagovao na njenu pažnju rečitošću po kojoj je bio poznat. Njihovi razgovori u salonu više su puta okupili gomilu slušalaca. Džekob im se jednom ili dvaput i sam pridružio. Larok je mogao da probudi u sebi prilično veliku osetljivost - kada bi se potrudio.
<BR>&nbsp;&nbsp;&nbsp;&nbsp;&nbsp;Ipak, Džekobu je bilo najteže da se u njegovom društvu oseća prijatno. Više mu se dopadalo da razgovara sa iskrenijim bićima, kao što je bio Kula. Džekobu je taj vanzemaljac počeo da se dopada. Kada se zanemare ogromne, složene oči i neverovatni zubi, Pring je imao ukus sličan njegovom i mnogo srodnih tema za razgovor.
<BR>&nbsp;&nbsp;&nbsp;&nbsp;&nbsp;Kula je bio pun pronicljivih pitanja o Zemlji i ljudima, a većina ih se odnosila na odnos čovečanstva prema rasama štićenika. Kada je saznao da je Džekob učestvovao u projektu odgajanja šimpanza, delfina, a u poslednje vreme i pasa i gorila, do punog razuma, počeo je da se ponaša prema njemu sa čak još više poštovanja.
<BR>&nbsp;&nbsp;&nbsp;&nbsp;&nbsp;Kula nikada nije pomenuo zemljansku tehnologiju kao arhaičnu ili zastarelu, iako su svi znali da je upravo po tome poznata širom Galaksije. Nijedna druga rasa u istoriji nije morala da sama pronalazi sve od početka. Biblioteka se starala za to. Kula je bio oduševljen dobrobitima koje će Biblioteka doneti njegovim prijateljima, ljudima i šimpanzama.
<BR>&nbsp;&nbsp;&nbsp;&nbsp;&nbsp;Iti je jednom pošao sa Džekobom u brodsku salu za vežbanje i gledao ga, onim ogromnim, crvenim očima, kako prolazi kroz maratonski kondicioni trening, jedan od nekolicine tokom puta sa Zemlje. Džekob je u pauzama utvrdio da je Pring već naučio umetnost pričanja bezobraznih šala. Mora da njegova rasa ima seksualne navike slične savremenim ljudima, jer su se obojici dopadali vicevi tipa 'mis sveta je mis sveta, ali i dvaput je dvaput'.
<BR>&nbsp;&nbsp;&nbsp;&nbsp;&nbsp;Upravo su šale više od svega drugog navele Džekoba da shvati koliko je daleko od doma bio mršavi diplomata sa Pringa. Pitao se da li je Kula toliko usamljen koliko bi on bio u sličnoj situaciji.
<BR>&nbsp;&nbsp;&nbsp;&nbsp;&nbsp;U kasnijem razgovoru o tome da li je najbolja marka piva 'Tuborg' ili 'L-5', Džekob je morao s mukom da se priseća da je pred njim tuđinac, a ne ljudsko biće koje šuška i prekomerno je učtivo. Ali to je konačno shvatio kada su se, tokom razgovora, našli razdvojeni iznenadnim, nepremostivim jazom.
<BR>&nbsp;&nbsp;&nbsp;&nbsp;&nbsp;Džekob je pričao o starim klasnim borbama na Zemlji koje Kula nije uspevao sa shvati. Pokušao je da mu to objasni starom kineskom izrekom: "Seljak se uvek veša pred gospodarevim vratima."
<BR>&nbsp;&nbsp;&nbsp;&nbsp;&nbsp;Vanzemaljčeve oči su iznenada blesnule i iza njegovih usana se prvi put začulo uznemireno škljocanje. Džekob je za trenutak zurio u njega, a onda je žurno promenio temu.
<BR>&nbsp;&nbsp;&nbsp;&nbsp;&nbsp;Sve u svemu, ipak, Kula je imao smisao za humor najbliži ljudskom od svih vanzemaljaca koje je Dežkob ikada upoznao. Uz izuzetak Fejgina, naravno.
<BR>&nbsp;&nbsp;&nbsp;&nbsp;&nbsp;Sada, dok se primicalo sletanje, Pring je ćutke stajao kraj svog pokrovitelja - a lice mu je bilo, kao i Bubakubovo, neprozirno.
<BR>&nbsp;&nbsp;&nbsp;&nbsp;&nbsp;Kepler je blago potapšao Džekoba po ruci i pokazao prema prozoru. "Kapetan će uskoro pojačati stazne ekrane i početi da smanjuje stepen ulivanja vremensko-prostornog toka. Biće vam vrlo zanimljivo."
<BR>&nbsp;&nbsp;&nbsp;&nbsp;&nbsp;"Mislio sam da brod pušta da kraj njega klizi tkanje prostora, kao kad se jedri na dasci."
<BR>&nbsp;&nbsp;&nbsp;&nbsp;&nbsp;Kepler se nasmešio.
<BR>&nbsp;&nbsp;&nbsp;&nbsp;&nbsp;"Ne, gospodine Demva. To je uobičajena pogreška. Jedrenje u kosmosu samo je fraza iz popularizaciju nauke. Kada govorimo o vreme-prostoru, nije reč o 'tkanju'. Prostor nije materijalan.
<BR>&nbsp;&nbsp;&nbsp;&nbsp;&nbsp;Zapravo, dok se približavamo planetnom pomaku - iskrivljenju prostora koje planeta izaziva - moramo da usvojimo merila koja se stalno menjaju, niz parametara kojima merimo vreme i prostor. To je kao da priroda želi da postepeno izmeni naše lenjire i brzinu naših časovnika kad god se približimo nekoj masi."
<BR>&nbsp;&nbsp;&nbsp;&nbsp;&nbsp;"Znači li to da kapetan kontroliše naše približavanje tako što pušta da se ta promena polako odvija?"
<BR>&nbsp;&nbsp;&nbsp;&nbsp;&nbsp;"Potpuno tačno! U stara vremena, naravno, prilagođavanje je bilo mnogo naglije. Primali ste nove parametre ili koristeći rakete sve do spuštanja, ili sudarajući se sa planetom. Sada samo izbacujemo višak merila kao pantljiku iza staznog polja. Ah! Evo ponovo analogije sa tkaninom!"
<BR>&nbsp;&nbsp;&nbsp;&nbsp;&nbsp;Kepler se iskezio.
<BR>&nbsp;&nbsp;&nbsp;&nbsp;&nbsp;"Jedan od korisnih nuzproizvoda je komercijalni neutronijum, ali glavni cilj je da se bezbedno spustimo."
<BR>&nbsp;&nbsp;&nbsp;&nbsp;&nbsp;"Pa, kada konačno počnemo da trpamo prostor u vreću, šta ćemo videti?"
<BR>&nbsp;&nbsp;&nbsp;&nbsp;&nbsp;Kepler je pokazao ka prozoru.
<BR>&nbsp;&nbsp;&nbsp;&nbsp;&nbsp;"To se upravo vidi."
<BR>&nbsp;&nbsp;&nbsp;&nbsp;&nbsp;Zvezde su bledele. Ogromni svod prekriven blistavim tačkicama, čije su svetlo propuštali čak i zatamnjeni ekrani, sada je polako tamneo pred njihovim očima. Uskoro je ostalo samo nekoliko zvezda, slabih i sivih spram tame.
<BR>&nbsp;&nbsp;&nbsp;&nbsp;&nbsp;Planeta se takođe menjala.
<BR>&nbsp;&nbsp;&nbsp;&nbsp;&nbsp;Svetlo odbijeno sa površine Merkura više nije bilo vrelo i oštro. Zadobilo je narandžasti preliv. Površina je sada bila prilično tamna.
<BR>&nbsp;&nbsp;&nbsp;&nbsp;&nbsp;A i približavala se. Polako, ali vidljivo, obzorje se zaravnjivalo. Površinski objekti koji su se ranije jedva nazirali sada su postajali sve jasniji, jer 'Bredberi' se spuštao.
<BR>&nbsp;&nbsp;&nbsp;&nbsp;&nbsp;Veliki krateri su se otvorili i pokazali da se u njima nalaze manji krateri. Dok se brod spuštao kraj nazubljene ivice jednog od njih, Džekob je video da je i taj pokriven još manjim otvorima, a svi su bili vrlo slični najvećima.
<BR>&nbsp;&nbsp;&nbsp;&nbsp;&nbsp;Obzorje malene planete nestalo je iza planinskog venca i Džekob je izgubio perspektivu. Iz minuta u minut, iako su se spuštali, tlo je izgledalo isto. Kako da se odredi visina? Je li ono dole planina, ili krupna gromada, ili ćemo se sledećeg trenutka zaustaviti, a to je samo običan kamen?
<BR>&nbsp;&nbsp;&nbsp;&nbsp;&nbsp;Osetio je blizinu. Sive senke i narandžaste pruge izgledale su nadohvat ruke.
<BR>&nbsp;&nbsp;&nbsp;&nbsp;&nbsp;Očekujući da će se brod svakog trenutka zaustaviti, iznenadio se kada je rupa u tlu jurnula da ih proguta.
<BR>
<BR>&nbsp;&nbsp;&nbsp;&nbsp;&nbsp;Dok su se spremali za iskrcavanje, Džekob se sa zaprepašćenjem setio šta je uradio kada je nešto ranije skliznuo u laki trans, držeći u rukama Keplerovu jaknu za vreme spuštanja.
<BR>&nbsp;&nbsp;&nbsp;&nbsp;&nbsp;Jedan za drugim, vrlo vešto, pretraživao je Keplerove džepove, uzimajući uzorak svakog leka, a dokopao se i istrošene olovke, a da nije zamrljao otiske prstiju na njoj. Sve zajedno bilo je složeno u njegovom džepu, suviše malo da bi se videlo pod tkaninom jakne.
<BR>&nbsp;&nbsp;&nbsp;&nbsp;&nbsp;Znači, već je počelo, jeknuo je u sebi.
<BR>&nbsp;&nbsp;&nbsp;&nbsp;&nbsp;Vilice su mu se stegle.
<BR>&nbsp;&nbsp;&nbsp;&nbsp;&nbsp;Ovog puta, pomislio je, rešiću to sam! Nije mi potrebna pomoć mog drugog ja. Neću da se motam okolo probijajući prolaze!
<BR>&nbsp;&nbsp;&nbsp;&nbsp;&nbsp;Udario se stegnutom pesnicom po butini da bi odagnao iz prstiju peckavo, zadovoljno osećanje.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
