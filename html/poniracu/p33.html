<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. ZATVORENO STANJE
<P>&nbsp;&nbsp;&nbsp;&nbsp;&nbsp;Džekob je provirio kroz prolaz, spreman da odskoči čim ugleda visokog, rasklimanog vanzemaljca. Zasad je dobro. Kula nije bio u gravitacionoj petlji.
<BR>&nbsp;&nbsp;&nbsp;&nbsp;&nbsp;Kružna putanja donjom stranom, jedina putanja, može biti dobro mesto za zasedu. Ali Džekob se nije naročito iznenadio što Kula nije tu, i to iz dva razloga.
<BR>&nbsp;&nbsp;&nbsp;&nbsp;&nbsp;Prvi je bio taktički. Kulino oružje dejstvuje samo u liniji pogleda. Petlja je vrlo strmo zakrivljena, pa ljudi mogu da se približe na nekoliko metara, a da ne budu primećeni. Predmet bačen kroz petlju preći će najveći deo puta ne smanjujući brzinu. Džekob je sada bio siguran u to. On i Hju bacili su nekoliko noževa iz brodske kuhinje pre no što su ušli u petlju. Našli su ih blizu izlaza sa donje strane, u barici amonijaka iz likviboca koje su praznili pred sobom dok su prolazili izokrenutim prolazom.
<BR>&nbsp;&nbsp;&nbsp;&nbsp;&nbsp;Kula je mogao da ih čeka tik iza vrata, ali imao je još jedan razlog da ostavi leđa nebranjena. Preostalo im je sasvim ograničeno vreme pre no što Sunčev brod dosegne visoku orbitu. Kada stignu u slobodni svemir, ljudi će biti bezbedni od cimanja oluja hromosfere, a čvrst brodski oklop odbijaće dovoljno Sunčeve svetlosti da ih održi u životu do dolaska pomoći.
<BR>&nbsp;&nbsp;&nbsp;&nbsp;&nbsp;Tako je Kula morao da dokrajči i njih i sebe što pre. Džekob je bio siguran da se Pring nalazi kraj kompjuterskog ulaza, na devedeset stepeni zdesna, koristeći lasreske oči da polako reprogramira mašinu i pored zaštite.
<BR>&nbsp;&nbsp;&nbsp;&nbsp;&nbsp;Pitanje zašto to radi moraće da sačeka.
<BR>&nbsp;&nbsp;&nbsp;&nbsp;&nbsp;Hju je podigao noževe. Oni su im, uz vreću, nekoliko likviboca i Helenin mali ošamućivač, upotpunili naoružanje.
<BR>&nbsp;&nbsp;&nbsp;&nbsp;&nbsp;Vrlo klasično: pošto im je svima bila smrt u izgledu, jedino rešenje je da se jedan čovek žrtvuje, kako bi drugi dokrajčio Kulu.
<BR>&nbsp;&nbsp;&nbsp;&nbsp;&nbsp;Džekob i Hju mogu da pažljivo podese vreme prilaska iz različitih pravaca, kako bi u istom trenutku iznenadili Kulu. Ili bi jedan išao spreda, a drugi bi uperio ošamućivač preko njegovog ramena.
<BR>&nbsp;&nbsp;&nbsp;&nbsp;&nbsp;Ali nijedan plan ne bi uspeo. Njihov protivnik može i bukvalno da ubije čoveka čim da pogleda. Za razliku od projekcija lažnih 'odraslih' Duhova, koje su predstavljale stalni napor, Kulini smrtonosni zraci su odvojeni. Džekob je poželeo da se seti koliko puta je 'opalio' tokom borbe na gornjoj strani... ili makar kojom brzinom. Možda i nije bilo važno. Kula je imao dva oka i dva neprijatelja. Verovatno će biti dovoljan po jedan udar iz svakog.
<BR>&nbsp;&nbsp;&nbsp;&nbsp;&nbsp;Najgore od svega je to što nisu mogli znati hoće li Kulin holografski vid moći da ih otkrije čim zakorače na pod, na osnovu odraza sa unutrašnjeg zida. Verovatno ne može da im naudi preko odraza, ali to je bila slaba uteha.
<BR>&nbsp;&nbsp;&nbsp;&nbsp;&nbsp;Da nije bilo tako prokleto mnogo slabljenja tokom unutrašnjeg prelamanja zraka, mogli su pokušati da onesposobe vanzemaljca pomoću P-lasera, puštajući da preplavi čitav brod, dok ljudi i Fejgin čuče u gravitacionoj petlji.
<BR>&nbsp;&nbsp;&nbsp;&nbsp;&nbsp;Džekob je opsovao, pitajući se šta ih toliko vezuje za P-laser. Hju je kraj njega tiho mrmljao u zidni interkom. Potom se obratio Džekobu. "Spremni su!" rekao je.
<BR>&nbsp;&nbsp;&nbsp;&nbsp;&nbsp;Zahvaljujući naočarama, bili su pošteđeni većine bola kada je kupola planula od svetlosti. Ipak, trebalo im je nekoliko trenutaka da obrišu suze i priviknu se na sjaj.
<BR>&nbsp;&nbsp;&nbsp;&nbsp;&nbsp;Komandant deSilva je uspela, verovatno uz pomoć dr Martini, da dovuče P-laser na novi položaj, blizu ivice gornje palube. Ako su njeni proračuni tačni, zrak će udariti o ivicu kupole na donjoj strani, tačno tamo gde se nalazi ulaz u kompjuter. Na nesreću, složenost čitave figure potrebne da se stigne od tačke A do B, kroz uski otvor na ivici palube, značio je da zrak verovatno neće nauditi Kuli.
<BR>&nbsp;&nbsp;&nbsp;&nbsp;&nbsp;Ipak ga je prepao. U trenutku kada se zrak pojavio, dok je Džekob stezao kapke, čuli su iznenadno škljocanje zuba i zvuk pokreta daleko zdesna.
<BR>&nbsp;&nbsp;&nbsp;&nbsp;&nbsp;Kada mu se vid razbistrio, Džekob je ugledao liniju blistavih tačaka u vazduhu. Prolaz zraka P-lasera delovao je na tragove prašine u vazduhu. Srećom. Tako će moći da ga izbegavaju.
<BR>&nbsp;&nbsp;&nbsp;&nbsp;&nbsp;"Interkom na maksimumu?" brzo je upitao.
<BR>&nbsp;&nbsp;&nbsp;&nbsp;&nbsp;Hju je podigao palac.
<BR>&nbsp;&nbsp;&nbsp;&nbsp;&nbsp;"Dobro, idemo!"
<BR>&nbsp;&nbsp;&nbsp;&nbsp;&nbsp;P-laser je povremeno ispuštao bleske plavo-zelenog svetla. Nadali su se da će to pobrkati odraze sa unutrašnjeg oklopa.
<BR>&nbsp;&nbsp;&nbsp;&nbsp;&nbsp;Povio je kolena i odbrojao. "Jedan, dva. Sad!"
<BR>&nbsp;&nbsp;&nbsp;&nbsp;&nbsp;Džekob je preleteo preko otvorenog prostora i pao iza masivnog aparata za snimanje na ivici palube. Čuo je Hjua kako se bučno prizemljuje na dva aparata dalje od njega.
<BR>&nbsp;&nbsp;&nbsp;&nbsp;&nbsp;Mahnuo mu je kada se osvrnuo. "Ovde nema ničeg!" oštro je šapnuo. Džekob je pogledao iza ugla svog aparata, koristeći ogledalo iz pribora za prvu pomoć, koje su zamazali mašinskim uljem. Hju je imao drugo ogledalo, iz tašne dr Martini.
<BR>&nbsp;&nbsp;&nbsp;&nbsp;&nbsp;Kule nije bilo na vidiku.
<BR>&nbsp;&nbsp;&nbsp;&nbsp;&nbsp;Njih dvojica mogla su da vide oko tri petine palube. Kompjuterski ulaz bio je na drugoj strani kupole, tik van domašaja Hjuovog pogleda. Džekob će morati da pođe dužim putem okolo, pretrčavajući od jednog aparata do drugog.
<BR>&nbsp;&nbsp;&nbsp;&nbsp;&nbsp;Oklop Sunčevog broda blistao je u tačkama gde se zrak P-lasera odbijao. Boje su se stalno menjale. Inače ih je okruživala crvena i ružišasta masa hromosfere. Pre nekoliko minuta napustili su veliku nit i stado prstenova u njoj bilo je nekoliko stotina kilometara ispod broda.
<BR>&nbsp;&nbsp;&nbsp;&nbsp;&nbsp;To 'ispod' zapravo je bilo tačno iznad Džekobove glave. Fotosfera je, sa Velikom Tačkom u sredini, činila ogromnu, ravnu, plamenu tavanicu nad njim, a šiljci su visili kao stalaktiti.
<BR>&nbsp;&nbsp;&nbsp;&nbsp;&nbsp;Ponovo je povio kolena i skočio, pognut i okrećući lice od moguće zasede.
<BR>&nbsp;&nbsp;&nbsp;&nbsp;&nbsp;Preskočio je laserski zrak tamo gde se videla njegova putanja preko čestica prašine i doskočio iza narednog aparata. Brzo je pružio ogledalo da pregleda prostor koji se sada otvarao.
<BR>&nbsp;&nbsp;&nbsp;&nbsp;&nbsp;Ni traga od Kule.
<BR>&nbsp;&nbsp;&nbsp;&nbsp;&nbsp;Ni od Hjua. Zazviždao je dve kratke note, dogovorenu šifru. Sve je u redu. Čuo je jednu notu, Hjuov odgovor.
<BR>&nbsp;&nbsp;&nbsp;&nbsp;&nbsp;Sledeći put je morao da se provuče ispod zraka. Čitavim putem preko malog prostora koža mu se ježila, očekujući razdirući blesak svetla preko boka.
<BR>&nbsp;&nbsp;&nbsp;&nbsp;&nbsp;Pao je iza narednog aparata i ščepao ga da se smiri, teško dišući. Nije dobro! Ne bi smeo tako brzo da se umori. Nešto ne valja.
<BR>&nbsp;&nbsp;&nbsp;&nbsp;&nbsp;Progutao je knedlu, a potom počeo da gura ogledalo duž ivice aparata.
<BR>&nbsp;&nbsp;&nbsp;&nbsp;&nbsp;Bol mu je planuo u vrhovima prstiju; kriknuo je i ispustio ogledalo. Jedva se uzdržao da ne strpa prste u usta, nego ih je zadržao na nekoliko centimetara od lica, usta otvorenih u agoniji.
<BR>&nbsp;&nbsp;&nbsp;&nbsp;&nbsp;Nagonski je počeo da uspostavlja laki trans za umanjenje bola. Crvene mrlje stale su da blede, a prsti su mu izgledali dalji. Potom se struja olakšanja prekinula. Kao u ratu. Mogao je da postigne samo toliko; suprotni pritisak opirao se hipnozi istom snagom, bez obzira na usredsređenost.
<BR>&nbsp;&nbsp;&nbsp;&nbsp;&nbsp;Još jedan Hajdov štos. Pa, nije bilo vremena za nadmudrivanje... ma šta da želi. Pogledao je ruku, sad kad je bol postao jedva podnošljiv. Kažiprst i domali prst bili su gadno opečeni. Ostali su bili manje povređeni.
<BR>&nbsp;&nbsp;&nbsp;&nbsp;&nbsp;Uspeo je da odzviždi kratku poruku Hjuu. Vreme je da se pokrene plan, jedini plan sa istinskim izgledima za uspeh.
<BR>&nbsp;&nbsp;&nbsp;&nbsp;&nbsp;Jedina prilika im je bila da stignu do svemira. Vremenska kompresija je zaglavljena na automatskom - prvo što je Kula obavio posle maserske veze - pa se njihovo subjektivno vreme prilično tačno poklapa da stvarnim vremenom potrebnim za izlazak iz hromosfere.
<BR>&nbsp;&nbsp;&nbsp;&nbsp;&nbsp;Pošto je napad na Kulu gotovo sigurno uzaludan, najbolji način za odlaganje njegovog ubistva-samoubistva biće da razgovaraju sa njim.
<BR>&nbsp;&nbsp;&nbsp;&nbsp;&nbsp;Džekob je nekoliko puta udahnuo i naslonio se na holo-rekorder, pazeći da mu sluh ostane budan. Kula je uvek glasno hodao. To mu je bila najveća nada za zaštitu od Pringovog napada. Ako Kula načini previše zvukova na otvorenom, možda će Džekob imati priliku da upotrebi ošamućivač koji je stezao u zdravoj ruci. Imao je širok zrak i nije trebalo naročito ciljati.
<BR>&nbsp;&nbsp;&nbsp;&nbsp;&nbsp;"Kula!" povikao je. "Zar ne misliš da je ovo otišlo predaleko? Hajde, iziđi, pa da razgovaramo!"
<BR>&nbsp;&nbsp;&nbsp;&nbsp;&nbsp;Osluškivao je. Čulo se prigušeno kvrckanje, kao da Kulini zubi tiho cvokoću iza debelih usana. Tokom borbe na gornjoj palubi, Donaldson i on imali su grdnih problema da izbegnu blistavo bele sekutiće.
<BR>&nbsp;&nbsp;&nbsp;&nbsp;&nbsp;"Kula!" ponovio je. "Znam da je glupo suditi o vanzemaljcu po vrednostima sopstvene rase, ali zaista sam mislio da si mi prijatelj. Duguješ nam objašnjenje! Hajde da razgovaramo! Ako deluješ po Bubakubovim naređenjima, možeš se predati i kunem se da ćemo sa zadovoljstvom pričati o ovoj borbi!"
<BR>&nbsp;&nbsp;&nbsp;&nbsp;&nbsp;Kvrckanje je postalo glasnije. Začulo se kratko šuškanje koraka. Jedan, dva, tri... ali to je bilo sve. Nedovoljno da se odredi pravac.
<BR>
<BR>&nbsp;&nbsp;&nbsp;&nbsp;&nbsp;"Džekobe, štrašno mi je žao." Kulin glas se tiho proneo palubom.
<BR>&nbsp;&nbsp;&nbsp;&nbsp;&nbsp;Treba da šažnaš, pre no što umremo, ali prvo te molim da išključite lašer. To me boli!"
<BR>&nbsp;&nbsp;&nbsp;&nbsp;&nbsp;"I mene boli ruka, Kula."
<BR>&nbsp;&nbsp;&nbsp;&nbsp;&nbsp;Pring je zvučao ojađeno. "Oh, štrašno, štrašno mi je žao, Džekobe. Molim te, šhvati da mi ti ješi prijatelj. Ovo radim delom i žbog tvoje raše.
<BR>&nbsp;&nbsp;&nbsp;&nbsp;&nbsp;Ovo šu neophodni žločini, Džekobe. Jedino mi je milo što je šmrt bližu, pa će me poštedeti sećanja."
<BR>&nbsp;&nbsp;&nbsp;&nbsp;&nbsp;Džekoba je iznenadila njegova varljivost. Nikada ne bi očekivao da će Kukla tako izveštačeno cvileti. Taman je zaustio da odgovori kada se iz interkoma prolomio glas Helen deSilva.
<BR>&nbsp;&nbsp;&nbsp;&nbsp;&nbsp;"Džekobe? Da li me čuješ? Gravitacioni potisak brzo opada. Gubimo ubrzanje."
<BR>&nbsp;&nbsp;&nbsp;&nbsp;&nbsp;Nije izgovorila pretnju. Ako se nešto brzo ne preduzme, preći će u dug pad prema fotosferi, pad sa koga nema povratka.
<BR>&nbsp;&nbsp;&nbsp;&nbsp;&nbsp;Kada se nađe zahvaćen gravitacionim silama, brod će biti povučen ka zvezdanom jezgru. Ako do tada od broda nešto ostane.
<BR>&nbsp;&nbsp;&nbsp;&nbsp;&nbsp;"Vidiš, Džekobe", rekao je Kula. "Ne vredi da me ušporavaš. Šve je već učinjeno. Oštaću da bih bio šiguran kako nećete ništa popraviti.
<BR>&nbsp;&nbsp;&nbsp;&nbsp;&nbsp;Ali molim te, hajde da ražgovaramo do kraja. Ne želim da umremo kao neprijatelji."
<BR>&nbsp;&nbsp;&nbsp;&nbsp;&nbsp;Džekob je zurio u maglenu, vodonik-crvenu Sunčevu atmosferu. Niti plamenih gasova još su lebdele 'naniže' (za njega uvis) kraj broda, ali to je možda bila posledica pokreta gasa u ovom području i u ovom trenutku. Sigurno su prolazile mnogo brže. Možda brod već pada.
<BR>&nbsp;&nbsp;&nbsp;&nbsp;&nbsp;"To što ši otkrio moje špošobnošti i prevaru bilo je šjajno, Džekobe. Uklopio ši mnogo čudnih tragova i našao odgovor! Traganje po poreklu moje raše je bilo šjajan potež!
<BR>&nbsp;&nbsp;&nbsp;&nbsp;&nbsp;Reci mi, iako šu moji fantomi ižbegavali kamere po ivici, nije li ti šmetalo što še oni pojavljuju na gornjoj štrani dok šam ja na donjoj?"
<BR>&nbsp;&nbsp;&nbsp;&nbsp;&nbsp;Džekob je pokušavao da razmisli. Naslonio je na obraz hladnu stranu pištolja. Prijalo mu je, ali nije pomagalo u mozganju. A morao je da posveti deo pažnje razgovoru sa Kulom.
<BR>&nbsp;&nbsp;&nbsp;&nbsp;&nbsp;"Nisam ni pomislio na to, Kula. Pretpostavljam da si se samo naginjao i puštao zrak kroz prozirno polje na ivici palube. To bi objašnjavalo zašto je slika delovala razliveno. Zapravo se prelamala pod izvesnim uglom unutar broda."
<BR>&nbsp;&nbsp;&nbsp;&nbsp;&nbsp;To je, u stvari, bio važan podatak. Džekob se pitao kako ga je propustio.
<BR>&nbsp;&nbsp;&nbsp;&nbsp;&nbsp;A blistavo plavo svetlo, tokom onog dubokog transa u Baji! Pojavilo se baš pre no što se probudio i video Kulu kako stoji pred njiim! Mora da je vanzemaljac uzeo njegov hologram! Kakav način da nekoga upoznaš i da mu nikad ne zaboraviš lice!
<BR>&nbsp;&nbsp;&nbsp;&nbsp;&nbsp;"Kula", polako je počeo. "Nije da sam zlopamtilo, ali da li si ti odgovoran za moje ludačko ponašanje pri kraju poslednjeg poniranja?"
<BR>&nbsp;&nbsp;&nbsp;&nbsp;&nbsp;Nastupilo je ćutanje. Potom je Kula odgovorio. Sve jače je šuškao. "Ješam, Žekobe. Žao mi je, ali poštajao ši šuviše proničljiv. Nadao šam še da ću te učiniti nepouždanim. Nišam ušpeo."
<BR>&nbsp;&nbsp;&nbsp;&nbsp;&nbsp;"Ali, kako..."
<BR>&nbsp;&nbsp;&nbsp;&nbsp;&nbsp;"Šlušao šam dr Martini kako priča o utičaju bleska na ljude, Žekobe!"
<BR>&nbsp;&nbsp;&nbsp;&nbsp;&nbsp;Pring je gotovo vikao. Prvi put koliko se Džekob mogao setiti, Kula je prekinuo nekoga. "Mešecima šam ekšperimentišao na dr Kepleru! Onda na Laroku i Žefu... pa na tebi. Korištio šam uški, prelomljeni žrak. Niko ga ne vidi, ali ti ražliva mišli!
<BR>&nbsp;&nbsp;&nbsp;&nbsp;&nbsp;Nišam žnao šta češ ti uraditi, ali žnao šam da će biti neprijatno. Opet še ižvinjavam. To je bilo neophodno!"
<BR>
<BR>&nbsp;&nbsp;&nbsp;&nbsp;&nbsp;Neosporno su prestali da uzleću. Velika nit koju su napustili pre nekoliko minuta nadvijala se nad Džekobovom glavom. Visoki mlazevi izvijali su se i kovitlali ka brodu, kao grabljivi prsti.
<BR>&nbsp;&nbsp;&nbsp;&nbsp;&nbsp;Džekob je pokušavao da nađe izlaz, ali maštu mu je zatvorila moćna prepreka.
<BR>&nbsp;&nbsp;&nbsp;&nbsp;&nbsp;U redu! Predajem se!
<BR>&nbsp;&nbsp;&nbsp;&nbsp;&nbsp;Pozvao je svoju neurozu da iznese uslove. Šta, do đavola, prokleta stvar hoće od njega?
<BR>&nbsp;&nbsp;&nbsp;&nbsp;&nbsp;Odmahnuo je glavom. Moraće da prizove pravila za slučaj opasnosti. Hajd će morati da iziđe i postane deo njega, kao u loša stara vremena. Kao kada je jurio Laroka po Merkuru i kada je provalio u foto-laboratoriju. Spremio se da pređe u trans.
<BR>&nbsp;&nbsp;&nbsp;&nbsp;&nbsp;"Zašto, Kula? Reci mi zašto si sve to uradio!"
<BR>&nbsp;&nbsp;&nbsp;&nbsp;&nbsp;Nije mu bilo naročito važno. Možda Hju sluša. Možda Helen snima. Džekob je bio prezauzet da bi mario za to.
<BR>&nbsp;&nbsp;&nbsp;&nbsp;&nbsp;Otpor! U nelinearnim, neortogonalnim koordinatama misli razmestio je osećanja i sklopove misli kao opsadu. Kako god stari automatski sistemi radili, sve ih je poslao na posao.
<BR>&nbsp;&nbsp;&nbsp;&nbsp;&nbsp;Zavese i kamuflaža su polako spali i našao se licem u lice sa svojom drugom polovinom.
<BR>&nbsp;&nbsp;&nbsp;&nbsp;&nbsp;Utvrđenja, nesavladiva i u ranijim opsadama, sada su bila još strašnija. Zemljani grudobrani pretvorili su se u kamene. Ograda na njima bila je načinjena od oštrih igala visokih dvadeset milja. Na vrhu najvišeg tornja lepršala je zastava. Na njoj je pisalo 'Vernost'. Lepršala je nad dve motke sa nabijenim glavama.
<BR>&nbsp;&nbsp;&nbsp;&nbsp;&nbsp;Jednu glavu smesta je prepoznao. Svoju sopstvenu. Krv koja je kapala uz presečenog vrata još je blistala. Izraz lica bio je pun žaljenja.
<BR>&nbsp;&nbsp;&nbsp;&nbsp;&nbsp;Od druge glave je zadrhtao. Helen! Lice joj je bilo puno mrlja i pruga, a kapci su joj slabo treperili. Ta glava bila je još živa.
<BR>&nbsp;&nbsp;&nbsp;&nbsp;&nbsp;Ali zašto? Zašto toliki gnev protiv Helen? I zašto nagoveštaji samoubistva... otkuda protivljenje da mu se pridruži i stopi se sa njim u biće nalik natčoveku kakvo je nekada bio?
<BR>
<BR>&nbsp;&nbsp;&nbsp;&nbsp;&nbsp;Da je Kula rešio da napadne, bio bi bespomoćan. Uši su mu bile pune zviždanja vetra. Čuo se urlik motora, a potom zvuk nečijeg pada... zvuk nečijeg glasa kako dovikuje nešto dok pada pored njega.
<BR>&nbsp;&nbsp;&nbsp;&nbsp;&nbsp;I prvi put je uspeo da razabere reči.
<BR>
<BR>&nbsp;&nbsp;&nbsp;&nbsp;&nbsp;"Džejk! Pazi na prvu stepenicu...!"
<BR>&nbsp;&nbsp;&nbsp;&nbsp;&nbsp;I to je sve? Pa što se toliko živcirao? Zašto je proveo mesece pokušavajući da otkrije ono što se pokazalo kao Tanjina poslednja ironična šala?
<BR>&nbsp;&nbsp;&nbsp;&nbsp;&nbsp;Pa naravno. Njegova neuroza mu dopušta da vidi, sada kad je smrt tako blizu, da su skrivene reči bile samo još jedna varka. Hajd je krio još nešto. Nešto...
<BR>&nbsp;&nbsp;&nbsp;&nbsp;&nbsp;Krivica.
<BR>&nbsp;&nbsp;&nbsp;&nbsp;&nbsp;Znao je da nosi taj teret posle događaja kod Vanila Igle, ali nikada nije shvatao koliki je. Sada je uvideo koliko je naopako bilo to uređenje sa doktorom Džekilom i gospodinom Hajdom sa kojim je sve dosad živeo. Umesto da polako zaleči traumu bolnog gubitka, izdvojio je veštačku ličnost u sebi, da raste i hrani se njime i njegovim stidom što je pustio Tanju da padne... iz ogromne uobraženosti čoveka koji je, na dvadeset milja visine, mislio da može raditi dve stvari odjednom.
<BR>&nbsp;&nbsp;&nbsp;&nbsp;&nbsp;A bio je tu još jedan oblik uobraženosti... verovanje da će prevazići normalan, ljudski način oporavka od tuge, ciklus bola i savlađivanja koji trpe milijarde drugih ljudskih bića kada pate zbog gubitka. To i utehu bliskosti sa drugim ljudima.
<BR>&nbsp;&nbsp;&nbsp;&nbsp;&nbsp;A sada je bio u zamci. Značenje zastave na grudobranu sada je bilo jasno. Onako bolestan, smislio je da pravda deo svoje krivice vernošću osobi koju je izneverio. Ne spoljašnje vernosti, nego duboko u sebi... bolesnom vernošću zasnovanoj na uzdržavanju od svih... a čitavo vreme je verovao da je u redu što ima ljubavnice!
<BR>&nbsp;&nbsp;&nbsp;&nbsp;&nbsp;Nikakvo čudo što Hajd mrzi Helen! Nikakvo čudo što želi da i Džekob Demva umre!
<BR>&nbsp;&nbsp;&nbsp;&nbsp;&nbsp;Tanja se nikada ne bi složila sa tobom, rekao mu je. Ali Hajd nije slušao. Imao je svoju logiku i druga mu nije bila potrebna.
<BR>&nbsp;&nbsp;&nbsp;&nbsp;&nbsp;Prokletstvo, ona bi volela Helen!
<BR>&nbsp;&nbsp;&nbsp;&nbsp;&nbsp;Nije vredelo. Prepreka je bila čvrsta. Otvorio je oči.
<BR>&nbsp;&nbsp;&nbsp;&nbsp;&nbsp;Crvenilo hromosfere postalo je dublje. Sada su bili u niti. Blesak boje, čak i kroz naočare, naveo ga je da pogleda ulevo.
<BR>
<BR>&nbsp;&nbsp;&nbsp;&nbsp;&nbsp;Prsten. Ponovo su se vratili u stado.
<BR>&nbsp;&nbsp;&nbsp;&nbsp;&nbsp;Dok je gledao, prošlo ih je još nekoliko, ivica pokrivenih blistavim šarama. Vrteli su se kao poludele krofne, ne obraćajući pažnju na opasnost od Sunčevog broda.
<BR>&nbsp;&nbsp;&nbsp;&nbsp;&nbsp;"Žekobe, niši ništa rekao." Kulin ravnomeran, šuškavi glas pretvorio se u pozadinu. Na pominjanje svog imena, Džekob je ponovo obratio pažnju.
<BR>&nbsp;&nbsp;&nbsp;&nbsp;&nbsp;"Šigurno imaš neko mišljenje o mojim pobudama. Žar ne vidiš da će ovako biti bolje... ne šamo ža moju vrštu, nego i ža tvoju i ža vaše štičenike?"
<BR>&nbsp;&nbsp;&nbsp;&nbsp;&nbsp;Džekob je divlje zatresao glavom da je razbistri. Hajdova ošamućenost predstavlja nešto protiv čega se treba boriti! Barem je ruka prestala da ga boli.
<BR>&nbsp;&nbsp;&nbsp;&nbsp;&nbsp;"Kula, moram da malo promislim o tome. Možemo li da se povučemo i posavetujemo? Doneo bih ti hranu, pa ćemo možda nešto smisliti."
<BR>&nbsp;&nbsp;&nbsp;&nbsp;&nbsp;Nastupila je pauza. Potom je Kula polako progovorio.
<BR>&nbsp;&nbsp;&nbsp;&nbsp;&nbsp;"Vrlo ši vešt, Žekobe. Ješam u iškušenju, ali mišlim da je bolje da ti i tvoj drug oštanete gde ješte. Žaišta. Biću jašan. Ako še neko pomeri, 'videču' ga."
<BR>&nbsp;&nbsp;&nbsp;&nbsp;&nbsp;Džekob se tupo upitao šta bi bilo 'vešto' u tome što je vanzemaljcu ponudio jelo. Otkuda mu uopšte ta zamisao?
<BR>&nbsp;&nbsp;&nbsp;&nbsp;&nbsp;Sada su padali brže. Stado prstenova se protezalo nad njim se do zlokobnog zida fotosfere. Najbliži je sijao plavim i zelenim bojama dok su jurili kraj njega. Boje su bledele sa daljinom. Najdalje životinje izgledale su kao sitne, mutne burme, nataknute na mlazeve zelenog svetla.
<BR>&nbsp;&nbsp;&nbsp;&nbsp;&nbsp;Među najbližim magnetivorima proneo se pokret. Dok je brod padao, jedan po jedan su se upućivali u stranu i 'naniže' iz Džekobove naopake perspektive. Zeleni blesak ispunio je Sunčev brod kad je jedan 'repni laser' prešao preko njih. Činjenica da nisu uništeni značila je da automatski ekrani još deluju.
<BR>&nbsp;&nbsp;&nbsp;&nbsp;&nbsp;Lepršavi oblik suknuo je kraj Džekoba, odnekud odozgo pa prema podu. Potom se pojavila još jedna talasava prikaza, oklevajući za trenutak kraj oklopa, tik do njega, tela glatkog od usplamtelih boja. Potom je ubrzala naviše i nestala.
<BR>&nbsp;&nbsp;&nbsp;&nbsp;&nbsp;Sunčevi Duhovi su se okupjali. Možda je naglo padanje Sunčevog broda konačno zagolicalo njihovu radoznalost.
<BR>&nbsp;&nbsp;&nbsp;&nbsp;&nbsp;Sada su već prošli kraj najvećeg dela stada. Tik iznad glave video je grupu krupnih magnetivora, tačno na putu njihovog pada. Sitni, blistavi pastiri poigravali su oko grupe. Džekob se nadao da će im se skloniti sa puta. Nema smisla da povuku sa sobom još nekoga. Usplamteli trag brodskog lasera za hlađenje bio im je opasno blizu.
<BR>&nbsp;&nbsp;&nbsp;&nbsp;&nbsp;Džekob se pribrao. Više nije bilo šta da se učini. On i Hju će morati da pokušaju fromtalni napad na Kulu. Zazviždao je šifru, dvaput kratko i dvaput dugo. Nastupila je tišina, a onda se začuo odgovor. I Hju je bio spreman.
<BR>&nbsp;&nbsp;&nbsp;&nbsp;&nbsp;Čekaće prvi zvuk. Složili su se da, kada budu dovoljno blizu, bilo kakav napad sa bilo kakvim izgledima na uspeh mora da se izvede istog časa kada se začuje bilo kakva buka, pre no što Kula reaguje. Pošto Hju ima duži put, verovatno će prvi krenuti.
<BR>&nbsp;&nbsp;&nbsp;&nbsp;&nbsp;Napeo se u polučučanj i primorao sebe da misli samo na napad. Pištolj mu je počivao u znojavom dlanu leve ruke. Potisnuo je neprijatne drhtaje koji su poticali iz izdvojenog dela uma.
<BR>&nbsp;&nbsp;&nbsp;&nbsp;&nbsp;Zvuk nalik na padanje dopro je odnekud zdesna. Džekob je zakoračio iza aparata, pritisnuvši okidač ošamućivača u istom trenutku.
<BR>&nbsp;&nbsp;&nbsp;&nbsp;&nbsp;Nije ga dočekao zeleni blesak. Kula nije bio tu. Jedno dragoceno punjenje ošamućivača je izgubljeno.
<BR>&nbsp;&nbsp;&nbsp;&nbsp;&nbsp;Potrčao je što je brže mogao. Ako zatekne Itija okrenutog leđima dok se obračunava sa Hjuom...
<BR>&nbsp;&nbsp;&nbsp;&nbsp;&nbsp;Svetlo se promenilo. Pretrčao je svega nekoliko koraka, kad se crveni sjaj fotosfere odozgo iznenada pretvorio u plavo-zelenu svetlost. Džekob je rešio da rizikuje kratak pogled naviše dok je jurio dalje. Svetlo je dopiralo od prstenova. Ogromne Sunčeve životinje brzo su se približavale dnu Sunčevog broda, pravcem koji će dovesti do sudara.
<BR>&nbsp;&nbsp;&nbsp;&nbsp;&nbsp;Zazvonili su alarmi i javio se glas Helen deSilva, visok, pun upozorenja. Dok je plavilo jačalo, Džekob je preskočio trag P-lasera u prašnjavom vazduhu i dočekao se na dva metra od Kule.
<BR>&nbsp;&nbsp;&nbsp;&nbsp;&nbsp;Tik iza Pringa klečao je Hju, podignutih krvavih ruku, noževa rasutih po podu. Tupo je zurio u Kulu, očekujući završni udarac.
<BR>&nbsp;&nbsp;&nbsp;&nbsp;&nbsp;Džekob je podigao ošamućivač dok se Kula okretao, upozoren zvukom njegovog dolaska. U najkraćem mogućem trenutku Džekob je pomislio da je uspeo dok je pritiskao okidač.
<BR>&nbsp;&nbsp;&nbsp;&nbsp;&nbsp;A potom mu je čitava levica eksplodirala od bola. Zahvatio ga je grč i pištolj je odleteo u stranu. Paluba se za trenutak zanjihala, a potom mu se vid razbistrio i pred njim je stajao Kula, ugašenih očiju. Pringovi sekutići bili su potpuno otkriveni, talasajući se na krajevima savitljivih 'usana'.
<BR>&nbsp;&nbsp;&nbsp;&nbsp;&nbsp;"Žo mi je, Žkobe." Vanzemaljac je toliko šuškao da je Džekob jedva mogao da razabere reči. "Ovko mra da bue."
<BR>&nbsp;&nbsp;&nbsp;&nbsp;&nbsp;Iti je hteo da ga dokrajči tim zubima! Džekob se zateturao unazad od straha i gađenja. Kula je pošao za njim, polako škljocajući sekutićima, snažno, u ritmu koraka.
<BR>&nbsp;&nbsp;&nbsp;&nbsp;&nbsp;Džekoba je zapljusnulo ogromno spokojstvo, osećanje poraza i predstojeće smrti. Raslo je kako je koračao unazad. Pulsirajući bol u ruci nije značio ništa u poređenju sa blizinom smrti.
<BR>&nbsp;&nbsp;&nbsp;&nbsp;&nbsp;"Ne!" promuklo je viknuo. Skočio je, glavom napred, pravo Kuli u stomak.
<BR>&nbsp;&nbsp;&nbsp;&nbsp;&nbsp;U tom času ponovo se začuo Helenin glas i plava boja je prekrila sve. Čulo se daleko brujanje, a potom ih je moćna sila podigla sa poda, u vazduh nad iznenada nagnutom palubom.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
