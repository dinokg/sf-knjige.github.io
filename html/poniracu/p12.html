<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. SEĆANJE NA VELIKU PTICU
<P>&nbsp;&nbsp;&nbsp;&nbsp;&nbsp;Džekob se zagledao u grupu u podnožju rampe. Kula i Džefri, svaki na svoj način, užurbano su govorili Fejginu. Grupica osoblja baze okupila se u blizini... možda da bi izbegli Larokovo uporno ispitivanje.
<BR>&nbsp;&nbsp;&nbsp;&nbsp;&nbsp;Ovaj je špartao pećinom još od kako se raspra završila, zasipajući pitanjima one koji su radili i žaleći se onima koji nisu radili. Neko vreme je bes što je lišen kamere bio strašan, a zatim je polako slabio do stanja koje bi Džekob nazvao vrlo približnim srčanom udaru.
<BR>&nbsp;&nbsp;&nbsp;&nbsp;&nbsp;"Nisam siguran zašto sam je oduzeo Laroku", Džekob je rekao Kepleru, vadeći je iz džepa. Tanka crna kamera-rekorder bila je puna raznih ručki i dodataka. Izgledala je kao savršen novinarski alat, onako mala, prilagodljiva i očito veoma skupa.
<BR>&nbsp;&nbsp;&nbsp;&nbsp;&nbsp;Predao ju je Kepleru. "Valjda sam pomislio da vadi oružje."
<BR>&nbsp;&nbsp;&nbsp;&nbsp;&nbsp;Kepler je smestio kameru u džep. "Ionako ćemo je proveriti, za svaki slučaj. U međuvremenu bih želeo da vam zahvalim što ste spasli situaciju."
<BR>&nbsp;&nbsp;&nbsp;&nbsp;&nbsp;Džekob je slegnuo ramenima. "Ne mislite mnogo o tome. Žao mi je što sam umanjio vaš autoritet."
<BR>&nbsp;&nbsp;&nbsp;&nbsp;&nbsp;Kepler se nasmejao. "Drago mi je što se to učinili! Ja ionako nisam znao šta bih!"
<BR>&nbsp;&nbsp;&nbsp;&nbsp;&nbsp;Džekob se nasmešio, ali i dalje mu je bilo neprijatno.
<BR>&nbsp;&nbsp;&nbsp;&nbsp;&nbsp;"Šta ćete sada?" upitao je.
<BR>&nbsp;&nbsp;&nbsp;&nbsp;&nbsp;"Pa, idem da proverim Džefov vremenski sistem, kako bih bio siguran da je sve u redu, mada ne mislim da išta ne valja. Čak i da je Larok čačkao po mašini, šta je mogao da učini? Na kolima se može raditi samo naročitim alatima, a on ih nije imao."
<BR>&nbsp;&nbsp;&nbsp;&nbsp;&nbsp;"Ali ploča je zaista bila pomerena dok smo prolazili kroz gravitacionu petlju."
<BR>&nbsp;&nbsp;&nbsp;&nbsp;&nbsp;"Da, ali možda je Larok samo bio znatiželjan. Zapravo, ne bi me iznenadilo da se pokaže kako je Džef pomerio ploču, samo da nađe izgovor za borbu!"
<BR>&nbsp;&nbsp;&nbsp;&nbsp;&nbsp;Naučnik se nasmejao. "Nemojte tako zapanjeno da gledate. Dečija posla. A znate da i najnapredniji šimpanza oscilira između ogromne prepredenosti i đačkih pakosti."
<BR>&nbsp;&nbsp;&nbsp;&nbsp;&nbsp;Džekob je to znao. Ali ipak se pitao zašto je Kepler tako velikodušan prema Laroku, koga je očito prezirao. Je li mu toliko stalo do podrške štampe?
<BR>&nbsp;&nbsp;&nbsp;&nbsp;&nbsp;Kepler se još jednom zahvalio i otišao, pokupivši Kulu i Džefrija na putu ka ulazu u Sunčev brod. Džekob je potražio mesto gde nikome neće smetati i seo na transportnu paletu.
<BR>&nbsp;&nbsp;&nbsp;&nbsp;&nbsp;Iz unutrašnjeg džepa jakne izvukao je svežanj papira.
<BR>&nbsp;&nbsp;&nbsp;&nbsp;&nbsp;Jutros su sa Zemlje stigli masergrami za mnoge putnike 'Bredberija'. Džekob se jedva uzdržao od smeha, posmatrajući saučesničku razmenu pogleda između Bubakuba i Mildred Martini dok je Pil odlazio da preuzme svoju šifrovanu poruku.
<BR>&nbsp;&nbsp;&nbsp;&nbsp;&nbsp;Ona je tokom doručka sedela između Bubakuba i Laroka, pokušavajući da pomiri Zemljaninovu neprijatnu ksenofiliju sa otvorenom sumnjičavošću Predstavnika Biblioteke. Kao da je žudela da stvori most između njih dvojice. Ali, kada je stigla poruka, Larok je ostao sam, jer su ona i Bubakub žurno otišli.
<BR>&nbsp;&nbsp;&nbsp;&nbsp;&nbsp;Novinaru to verovatno nije popravilo raspoloženje.
<BR>&nbsp;&nbsp;&nbsp;&nbsp;&nbsp;Džekob je dovršio jelo i razmislio o poseti Medicinskom odeljenju, ali ipak je samo otišao po svoje masergrame. Sada je u sobi imao hrpu materijala iz Biblioteke, visoku pola metra, jer je sve spustio na sto pre no što je zapao u čitački trans.
<BR>&nbsp;&nbsp;&nbsp;&nbsp;&nbsp;Čitački trans je tehnika kojom se za kratko vreme može usvojiti mnogo podataka. Ranije mu je mnogo puta koristila, ali nevolja je bila u tome što nisu postojale selektivne sposobnosti. Informacije će ostati sačuvane, ali moraće da sve to ponovo pročita, na običan način, kako bi ih prizvao u um.
<BR>&nbsp;&nbsp;&nbsp;&nbsp;&nbsp;Kada se pribrao, svi papiri su bili na levoj strani stola. Bio je siguran da ih je sve pročitao. Podaci koje je usvojio nalazili su se negde na ivici svesti, razdvojeni delići koji su samovoljno skakutali po umu, potpuno razdvojeni. Prisećaće ih se bar nedelju dana, sa osećajem već viđenog, dok bude iščitavao tekst. Ako ne želi da bude predugo dezorijentisan, najbolje je da što pre počne sa čitanjem.
<BR>&nbsp;&nbsp;&nbsp;&nbsp;&nbsp;Smešten na plastičnoj transportnoj paleti u pećini Sunčevog broda, Džekob je nasumce odabrao jedan od ponesenih papira. Izazovni delići podataka zvučali su poznato.
<BR>
<BR>&nbsp;&nbsp;&nbsp;&nbsp;&nbsp;...Rasa Kisa, tek oslobođena od potčinjenosti Soroima, otkrila je planetu Pila ubrzo posle poslednjih migracija galaktinskih kultura u ovaj kvadrant. Postoje tragovi da je planetu nastanjivala druga prolazna rasa, nekih dve stotine miliona godina ranije. U Galaktinskim Arhivima potvrđeno je da je planeta Pila bila, tokom šest hiljada milenijuma, stanište rase Melin (vidi izvod: Melini - izumrli).
<BR>&nbsp;&nbsp;&nbsp;&nbsp;&nbsp;Pošto je ležala napuštena duže od potrebnog vremena, planeta Pila bila je ispitana i rutinski registrovana kao kolonija Kisa, klase C (privremeno zauzimanje, ne više od tri miliona godina, dozvoljen minimalan uticaj na trenutnu biosferu).
<BR>&nbsp;&nbsp;&nbsp;&nbsp;&nbsp;Kisa su na Pili našli pre-razumnu rasu, koja je dobila ime po planeti sa koje potiče...
<BR>
<BR>&nbsp;&nbsp;&nbsp;&nbsp;&nbsp;Džekob je pokušao da zamisli kako je rasa Pila izgledala pre dolaska Kisa i početka Uzdizanja. Primitivni lovci-sakupljači, bez sumnje. Da li bi takvi bili i danas, posle pola miliona godina, da ih Kise nisu našle? Ili bi evoluirali, kao što su neki zemljanski antropolozi i dalje tvrdili da je moguće, u novu vrstu inteligentne kulture, bez uticaja svojih Pokrovitelja?
<BR>&nbsp;&nbsp;&nbsp;&nbsp;&nbsp;Tajanstveno upućivanje na izumrle Meline prikazivalo je vremensku skalu drevnih civilizacija i njihove neverovatne Biblioteke. Dve stotine miliona godina! Pre toliko vremena planetu Pila zauzimala je rasa svemirskih putnika, koja je tamo obitavala tokom šest hiljada stoleća, dok su Bubakubovi preci bili samo sitne, nezanimljive, krznene životinje.
<BR>&nbsp;&nbsp;&nbsp;&nbsp;&nbsp;Melini su verovatno obavljali svoje dužnosti i imali su svoj Ogranak Biblioteke. Pružali su dužno poštovanje (možda više na rečima nego na delu) pokroviteljskoj rasi koja ih je Uzdigla davno pre no što su naselili Pilu, a možda su i sami uzdigli neku perspektivnu vrstu koju su tamo zatekli... biološke rođake Bubakubovog naroda... koji su do sada verovatno i sami izumrli.
<BR>&nbsp;&nbsp;&nbsp;&nbsp;&nbsp;Iznenada su neobični Galaktinski zakoni o naseljavanju i migracijama dobili smisao. Primoravali su vrste da svoje planete posmatraju kao privremeni dom i da ih očuvaju za buduće rase čiji je trenutni oblik možda sitan i smešan. Nikakvo čudo što su se mnogi Galaktinci mrštili pred podacima o ponašanju čovečanstva na Zemlji. Samo je uticaj Timbrima i drugih prijateljskih rasa omogućio čovečanstvu da dobije svoje tri kolonije u Orlu od uštogljenog, za životnu sredinu zabrinutog Instituta za Migracije. A pri tom je bila velika sreća što se 'Vesarijus' vratio sa dovoljno upozorenja za ljudska bića da sakriju dokaze o barem nekim svojim zločinima! Džekob je spadao u onih jedva sto hiljada ljudskih bića koja su znala da su ikada postojale životinje po imenu dugong, džinovski lenjivac i orangutan.
<BR>&nbsp;&nbsp;&nbsp;&nbsp;&nbsp;Čovekove žrtve su jednoga dana mogle postati misleća bića. On je više od mnogih drugih bio u prilici da to shvati i da žali zbog toga. Pomislio je na Makakai i na kitove, kao i na to kako su u poslednji čas spašeni.
<BR>
<BR>&nbsp;&nbsp;&nbsp;&nbsp;&nbsp;Podigao je papire i nastavio čitanje. Još jedan odlomak mu se učinio poznat. Odnosio se na Kulinu vrstu.
<BR>&nbsp;&nbsp;&nbsp;&nbsp;&nbsp;...kolonizovan ekspedicijom Pila. (Pile su, zapretivši Kisama da će se žaliti Soroima i zatražiti džihad, izborili oslobođenje od podređenosti.) Pošto su dobili dozvolu za planetu Pring, Pile su preuzeli gazdovanje nad njom sa više nego predostrožnim obraćanjem pažnje na minimalni uticaj svojih delovanja. Po dolasku Pila na Pring, inspektori iz Instituta za Migracije primetili su da su Pile preduzeli ozbiljnije od prosečnih mera opreznosti za očuvanje domorodačkih vrsta koje su imale realan pre-razumnjački potencijal. Među onima koje su bile na ivici izumiranja u vreme osnivanja kolonije bili su i genetski preci rase Pring, koja je takođe dobila ime po planeti sa koje potiče...
<BR>&nbsp;&nbsp;&nbsp;&nbsp;&nbsp;Džekob je rešio da sazna više o pilanskim džihadima. Pile su bili agresivni konzervativci u galaktinskoj politici. Džihadi, ili 'sveti ratovi', obično su bili poslednje sredstvo kojim se isterivala tradicija među rasama u Galaksiji. Instituti su služili tradicijama, ali su ostavljali njihovo uterivanje sudu većine ili najjačima.
<BR>&nbsp;&nbsp;&nbsp;&nbsp;&nbsp;Džekob je bio siguran da su podaci Biblioteke puni opravdanih Svetih ratova, uz nekoliko 'žalosnih' slučajeva kada su rase koristile tradiciju kao izgovor da zametnu rat zbog moći ili mržnje.
<BR>&nbsp;&nbsp;&nbsp;&nbsp;&nbsp;Istoriju obično pišu pobednici.
<BR>&nbsp;&nbsp;&nbsp;&nbsp;&nbsp;Pitao se na osnovu kakve žalbe su Pile uspeli da se oslobode podređenosti Kisama. Pitao se i kako su Kise izgledali.
<BR>
<BR>&nbsp;&nbsp;&nbsp;&nbsp;&nbsp;Trgao se na glasnu zvonjavu koja je odjeknula pećinom. Zvonjava se začula još triput, odbijajući se od kamene zidove i terajući ga da ustane.
<BR>&nbsp;&nbsp;&nbsp;&nbsp;&nbsp;Svi radnici su spustili alat i okrenuli se ka ogromnim vratima koja su vodila, preko vazdušne ustave i tunela, na površinu planete.
<BR>&nbsp;&nbsp;&nbsp;&nbsp;&nbsp;Vrata su se otvorila uz prigušenu tutnjavu. Isprva se u sve široj pukotini videla samo tama. Potom se pojavilo nešto veliko i blistavo, ubrzavajući razdvajanje sa druge strane, kao što štene nestrpljivo udara njuškom o vrata da bi što pre ušlo unutra.
<BR>&nbsp;&nbsp;&nbsp;&nbsp;&nbsp;Bio je to drugi blistavi mehur od ogledala, nalik na onaj koji je upravo obišao, samo veći. Lebdeo je nad podom tunela kao da je nematerijalan. Brod se lako zanjihao u vazduhu, a kada su se vrata otvorila, ušao je u prostrani hangar kao da ga je uneo povetarac spolja. Odrazi kamenitih zidova, mašina i ljudi lebdeli su na njegovim bokovima.
<BR>&nbsp;&nbsp;&nbsp;&nbsp;&nbsp;Dok se brod približavao, začulo se tiho brujanje i pucketanje. Radnici su se okupili kraj obližnje rampe.
<BR>&nbsp;&nbsp;&nbsp;&nbsp;&nbsp;Kula i Džefri žurno su prošli kraj Džekoba koji je posmatrao, a šimpanza mu se namešio i pokretom ga pozvao da im se pridruži. Džekob je uzvratio osmeh i pošao za njima, savijajući papire i vraćajući ih u džep. Pogledom je tražio Keplera. Šef 'Ponirača u Sunce' mora da je ostao na Džefrijevom brodu kako bi završio pregled, jer ga nigde nije bilo. Brod je pucketao i šištao dok je manevrisao nad gnezdom, a potom je počeo da se polako spušta. Njegova blistava površina toliko je odbijala svetlost da je bilo teško poverovati da ne svetli sam od sebe. Džekob je stao kraj Fejgina, na ivici grupe. Zajedno su gledali kako se brod zaustavlja.
<BR>&nbsp;&nbsp;&nbsp;&nbsp;&nbsp;"Izgledaš duboko zamišljen", zašumeo je Fejgin. "Oprosti što se uplićem, ali procenjujem da je prihvatljivo nezvanično upitati o kakvim je mislima reč."
<BR>&nbsp;&nbsp;&nbsp;&nbsp;&nbsp;Bio je dovoljno blizu da Džekob oseti slab miris, nešto nalik na origano. Vanzemaljčevo lišće tiho se kretalo.
<BR>&nbsp;&nbsp;&nbsp;&nbsp;&nbsp;"Izgleda da sam mislio gde je bio ovaj brod", odgovorio je. "Pokušavao sam da zamislim kako izgleda biti tamo dole. I... nisam uspeo."
<BR>&nbsp;&nbsp;&nbsp;&nbsp;&nbsp;"Ne osećaj se neprijatno, Džekobe. I ja sam u sličnom čudu i divljenju i ne mogu da razumem kako ste vi Zemljani ovo postigli. Čekam svoje prvo poniranje sa skromnim nestrpljenjem."
<BR>&nbsp;&nbsp;&nbsp;&nbsp;&nbsp;I tako si me ponovo postideo, pokvarenjače zeleni, pomislio je Džekob. Ja još pokušavam da nađem izgovor kako ne bih išao na to bezumno poniranje. A ti tvrdiš da si nestrpljiv da kreneš!
<BR>&nbsp;&nbsp;&nbsp;&nbsp;&nbsp;"Ne bih voleo da te nazovem lažovom, Fejgine, ali mislim da suviše koristiš diplomatiju kad kažeš da te ovaj projekat zadivljuje. Po galaktinskim merilima, ovo je tehnologija iz kamenog doba. I nemoj mi reći da još niko nikad nije ušao u zvezdu! U ovoj Galaksiji slobodni razumnjaci postoje već gotovo milijardu godina. Sve što vredi učiniti učinjeno je bar bilion puta!"
<BR>&nbsp;&nbsp;&nbsp;&nbsp;&nbsp;Govorio je sa dosta gorčine. I sam se iznenadio zbog snage sopstvenih osećanja.
<BR>&nbsp;&nbsp;&nbsp;&nbsp;&nbsp;"To je nesumnjivo svakako istina, prijatelju Džekobe. Ne pretvaram se da je 'Ponirač u Sunce' jedinstven. Jedinstveno je samo moje iskustvo. Razumne rase sa kojima sam ja bio u vezi zadovoljavale time su se da proučavaju svoja sunca sa daljine i da porede dobijene nalaze sa podacima iz Biblioteke. Za mene je ovo istinska pustolovina."
<BR>&nbsp;&nbsp;&nbsp;&nbsp;&nbsp;Pravougaoni delić oklopa broda počeo je da klizi naniže i stvorio je most ka ivici rampe.
<BR>&nbsp;&nbsp;&nbsp;&nbsp;&nbsp;Džekob se namrštio.
<BR>&nbsp;&nbsp;&nbsp;&nbsp;&nbsp;"Ali mora da je i ranije bilo poniranja! Ako je dokazano da je moguće, sigurno je bar neko pokušao! Ne mogu da poverujem da smo mi prvi!"
<BR>&nbsp;&nbsp;&nbsp;&nbsp;&nbsp;"Tu je vrlo malo sumnje, naravno", polako je odgovorio Fejgin. "Ako niko drugi, Praoci su sigurno učinili to. Jer oni su učinili sve, kažu, pre no što su otišli. Ali učinjeno je toliko mnogo stvari, u toliko mnogo naroda, da je vrlo teško zasigurno znati."
<BR>&nbsp;&nbsp;&nbsp;&nbsp;&nbsp;Džekob se zamislio nad tim.
<BR>&nbsp;&nbsp;&nbsp;&nbsp;&nbsp;Kada se deo broda približio rampi, prišao im je Kepler, smešeći se Džekobu i Fejginu.
<BR>&nbsp;&nbsp;&nbsp;&nbsp;&nbsp;"Ah, tu ste! Uzbudljivo, je li? Svi su tu! Ovako je kad god se neko vrati sa Sunca, čak i sa kratkog izviđačkog leta kao što je bio ovaj!"
<BR>&nbsp;&nbsp;&nbsp;&nbsp;&nbsp;"Da", odgovorio je Džekob. "Veoma je uzbudljivo. Ovaj, hteo bih nešto da vas upitam, doktore Kepler, ako imate vremena. Zanima me jeste li tražili od Ogranka biblioteke u La Pazu podatke o vašim Sunčevim Duhovima. Mora da je neko već naišao na sličnu pojavu, a ja sam siguran da bi bilo od velike pomoći ako..."
<BR>&nbsp;&nbsp;&nbsp;&nbsp;&nbsp;Naglo je zaćutao kad je video da Keplerov osmeh nestaje.
<BR>&nbsp;&nbsp;&nbsp;&nbsp;&nbsp;"Upravo iz tog razloga nam je dodeljen Kula, gospodine Demva. Ovo će biti probni projekat da vidimo koliko možemo da kombinujemo nezavisno istraživanje sa ograničenom pomoći Biblioteke. Plan je dejstvovao dobro dok smo gradili brodove. Moram priznati da se divim galaktinskoj tehnologiji. Ali od tada nam Biblioteka nije bila od neke pomoći.
<BR>&nbsp;&nbsp;&nbsp;&nbsp;&nbsp;To je vrlo složeno. Nadao sam se da ćemo preći na to sutra, kada potpuno upoznate sve, ali vidite..."
<BR>&nbsp;&nbsp;&nbsp;&nbsp;&nbsp;Svuda unaokolo začulo se glasno pozdravljanje i masa je krenula napred. Kepler se tužno nasmešio.
<BR>&nbsp;&nbsp;&nbsp;&nbsp;&nbsp;"Kasnije!" doviknuo je.
<BR>
<BR>&nbsp;&nbsp;&nbsp;&nbsp;&nbsp;Na vrhu rampe stajala su tri muškarca i dve žene, mašući u odgovor na pozdrave. Jedna od žena, visoka i vitka, kratke, plave kose, uhvatila je Keplerov pogled i nasmešila se. Pošla je naniže, a ostatak posade za njom.
<BR>&nbsp;&nbsp;&nbsp;&nbsp;&nbsp;Onao je očito bila komandant baze Hermes o kojoj je Džekob stalno slušao tokom protekla dva dana. Jedan od lekara na sinoćnoj zabavi nazvao ju je najboljim komandantom koga je ispostava Konfederacije na Merkuru ikada imala. Neki momak je dopunio sredovečnog govornika objašnjenjem da je ona takođe "...prava mačka." Džekob je pretpostavio da je momak mislio na komandantove sposobnosti prilagođavanja. Dok je sada gledao ženu (zapravo, izgledala je kao devojka) kako gipko korača niz strmu rampu, shvatio je da je ona primedba lako mogla da se shvati i kao kompliment sasvim druge vrste.
<BR>&nbsp;&nbsp;&nbsp;&nbsp;&nbsp;Masa se razdvojila i žena je prišla šefu 'Ponirača u Sunce', ispruživši ruku.
<BR>&nbsp;&nbsp;&nbsp;&nbsp;&nbsp;"Tamo su!" rekla je. "Pošli smo do tau zarez dva, u prvom aktivnom području, i našli smo ih! Došli smo na osam stotina metara od jednog! Džef neće imati nikakvih problema. To je najveće krdo magnetivora koje sam ikada videla!"
<BR>&nbsp;&nbsp;&nbsp;&nbsp;&nbsp;Džekobu se njen glas činio dubok i melodičan. Samouveren. Ipak, nije mogao da odredi odakle joj naglasak. Izgovarala je reči nekako starinski.
<BR>&nbsp;&nbsp;&nbsp;&nbsp;&nbsp;"Divno! Divno!" Kepler je klimao glavom. "Tamo gde su ovce, mora biti i pastira, je li?"
<BR>&nbsp;&nbsp;&nbsp;&nbsp;&nbsp;Uhvatio ju je pod ruku i okrenuo se da je upozna sa Fejginom i Džekobom.
<BR>&nbsp;&nbsp;&nbsp;&nbsp;&nbsp;"Razumnjaci, ovo je Helen deSilva, komandant Konfederacije ovde na Merkuru i moja desna ruka. Ne bih mogao bez nje. Helen, ovo je gospodin Džekob Alvarez Demva, o kome sam ti pričao preko masera. Kantena Fejgina si već srela pre nekoliko meseci, na Zemlji. Čini mi se da ste od tada razmenili nekoliko masergrama."
<BR>&nbsp;&nbsp;&nbsp;&nbsp;&nbsp;Položio joj je ruku na mišicu. "Sada moram da žurim, Helen. Stiglo je nekoliko poruka sa Zemlje koje moram da obradim. Već sam ih predugo odlagao očekujući tvoj povratak, pa je bolje da požurim. Sigurna si da je sve išlo glatko i da je posada odmorna?"
<BR>&nbsp;&nbsp;&nbsp;&nbsp;&nbsp;"Sigurna sam, doktore Kepler, sve je sjajno. Spavali smo tokom povratka. Videćemo se kasnije, kada budemo ispraćali Džefa."
<BR>&nbsp;&nbsp;&nbsp;&nbsp;&nbsp;Šef 'Ponirača u Sunce' pozdravio se sa Fejginom i Džekobom i učtivo klimnuo glavom Laroku, koji je stajao dovoljno blizu da prisluškuje ali ne i dovoljno blizu da bi bio neučtiv. Potom je Kepler pošao ka liftovima.
<BR>&nbsp;&nbsp;&nbsp;&nbsp;&nbsp;Helen deSilva umela je da se nakloni Fejginu sa poštovanjem, ali istovremeno i sa toliko topline koliko većina ljudi na Zemlji ne bi izrazila ni grljenjem. Prosto je zračila oduševljenjem što se ponovo srela sa njime, a to je saopštila još i rečima.
<BR>&nbsp;&nbsp;&nbsp;&nbsp;&nbsp;"A vi ste gospodin Demva", rekla je dok se rukovala sa Džekobom. "Kanten Fejgin mi je pričao o vama. Vi ste onaj neustrašivi momak koji je leteo niz celu Ekvadorsku Iglu kako bi je spasao. Tu priču želim da čujem od junaka lično!"
<BR>&nbsp;&nbsp;&nbsp;&nbsp;&nbsp;Nešto u Džekobu se zgrčilo, kao i uvek kada bi neko pomenuo Iglu. Sakrio je to smehom.
<BR>&nbsp;&nbsp;&nbsp;&nbsp;&nbsp;"Verujte, taj skok uopšte nije bio nameran! Zapravo, mislim da bih radije išao na putovanje ovim vašim malim solarnim tosterom za prste nego da ponovo učinim ono!"
<BR>&nbsp;&nbsp;&nbsp;&nbsp;&nbsp;Žena se nasmejala, ali istovremeno ga je pogledala nekako neobično, sa izvesnim procenjivačkim izrazom koji Džekobu uopšte nije bio neprijatan, iako ga je malo zbunio. Iznenada mu je ponestalo reči.
<BR>&nbsp;&nbsp;&nbsp;&nbsp;&nbsp;"Ovaj... ipak, veoma je neobično da me 'momkom' nazove neko tako mlad kao vi. Mora da ste veoma stručna osoba kada ste određeni na ovakvo mesto pre no što ste dobili ijednu boru od briga."
<BR>&nbsp;&nbsp;&nbsp;&nbsp;&nbsp;DeSilva se ponovo nasmejala. "Kako ljubazno! To je vrlo ljupko od vas, ser, ali ja sam zaradila dobrih šezdeset pet godina bora od briga. Bila sam mlađi oficir na 'Kalipsu'. Možda se sećate da smo se vratili u Sunčev sistem pre nekoliko godina. Ja imam preko devedeset!"
<BR>&nbsp;&nbsp;&nbsp;&nbsp;&nbsp;"Oh!"
<BR>&nbsp;&nbsp;&nbsp;&nbsp;&nbsp;Posada zvezdanih brodova bila je od posebnog kova. Bez obzira na to koliko subjektivno bili stari, mogli su da biraju posao po povratku kući... ako bi uopšte rešili da nastave sa radom, naravno.
<BR>&nbsp;&nbsp;&nbsp;&nbsp;&nbsp;"Pa, u tom slučaju se moram ponašati prema vama sa dužnim poštovanjem, bako."
<BR>&nbsp;&nbsp;&nbsp;&nbsp;&nbsp;DeSilva je zakoračila unazad i nakrivila glavu, gledajući ga suženih očiju. "Samo nemoj da preteraš u drugom pravcu! Suviše me je truda stajalo da postanem i žena i oficir i džentlmen, da bih sad želela da od 'puterića' postanem penzioner. Ako prvi privlačan muškarac koji posle više meseci stigne ovamo, a nije mi podređen, pomisli da sam nedostižna, možda bih rešila da ga bacim u okove!"
<BR>&nbsp;&nbsp;&nbsp;&nbsp;&nbsp;Pola njenih izraza bili su mu nerazumljivi (šta je, do đavola, 'puterić'?), ali ipak je razumeo šta znače. Džekob se nasmešio i podigao ruke u znak predaje - sasvim dobrovoljno. Helen deSilva ga je pomalo podsećala na Tanju. Sličnost je bila slaba. Pre će biti da je posredi bio neki drhtaj u glasu, slab i jedva primetan. Ali vredelo je poći dalje.
<BR>&nbsp;&nbsp;&nbsp;&nbsp;&nbsp;Brzo je oterao sliku. Filozofsko-emocinalno sranje. Umeo je lepo da se uplete, kada bi to sebi dozvolio. Činjenica je da je ovaj komandant strašno privlačna žena.
<BR>&nbsp;&nbsp;&nbsp;&nbsp;&nbsp;"Neka bude", rekao je. "I proklet bio ko prvi kaže 'Stoj, dosta je bilo'!"
<BR>&nbsp;&nbsp;&nbsp;&nbsp;&nbsp;DeSilva se nasmejala. Uhvatila ga je pod ruku i pogledala Fejgina.
<BR>&nbsp;&nbsp;&nbsp;&nbsp;&nbsp;"Hodite, želim da obojica upoznate posadu za poniranje. Potom ćemo se zaposliti pripremanjem Džefrija za odlazak. On je užasan pri opraštanju. Čak i kad ide na kratko poniranje kao što je ovo, on se razgalami i grli sve koji ostaju kao da ih nikada više neće videti!"
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
