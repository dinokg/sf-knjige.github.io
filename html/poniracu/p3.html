<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. KOŠULJE I KOŽE
<P>&nbsp;&nbsp;&nbsp;&nbsp;&nbsp;Stara severnoamerička vlada odavno je podigla Granični pojas, kako bi kontrolisala kretanje preko meksičke granice. Tamo gde su se dva grada nekada dodirivala stvorena je pustinja.
<BR>&nbsp;&nbsp;&nbsp;&nbsp;&nbsp;Posle Preokreta i uništenja ugnjetavačke 'Birokratije' starih sindikalnih vlada, vlasti Konfederacije pretvorile su čitavu oblast u park. Granična zona između San Franciska i Tihuane sada je predstavljala jedno od najvećih šumovitih područja južno od parka Pendleton.
<BR>&nbsp;&nbsp;&nbsp;&nbsp;&nbsp;Ali to se menjalo. Dok je vozio iznajmljeni auto ka jugu, izdignutim auto-putem, Džekob je video nagoveštaje da se pojas vraća staroj svrsi. Radnici su sa obe strane puta sekli drveće i podizali vitke, crveno-bele stubove na svakih sto metara ka istoku i zapadu. Stubovi su bili sramotni. Odvratio je pogled.
<BR>&nbsp;&nbsp;&nbsp;&nbsp;&nbsp;Ogroman belo-zeleni znak širio se nad putem tamo gde je niz stubova presecao saobraćajnicu.
<BR>
<BR>&nbsp;&nbsp;&nbsp;&nbsp;&nbsp;Nova Granica: Rezervat vanzemaljaca u Baji
<BR>&nbsp;&nbsp;&nbsp;&nbsp;&nbsp;Stanivnici Tihuane koji su ne-građani
<BR>&nbsp;&nbsp;&nbsp;&nbsp;&nbsp;neka se jave u Gradsku kuću radi
<BR>&nbsp;&nbsp;&nbsp;&nbsp;&nbsp;izdašne nadoknade za preseljenje!
<BR>
<BR>&nbsp;&nbsp;&nbsp;&nbsp;&nbsp;Džekob je odmahnuo glavom. "Oderint dum metuant", promrmljao je. Neka slobodno mrze, samo dok se plaše. Pa šta ako je neko u tom gradu proveo čitav život. Ako nije dobio pravo glasa, mora da se skloni u stranu kada naiđe napredak.
<BR>&nbsp;&nbsp;&nbsp;&nbsp;&nbsp;Tihuana, Honolulu, Oslo i desetak drugih gradova bili su predviđeni za novo proširenje Iti rezervata. Pedeset ili šezdeset hiljada Uslovnjaka, privremenih i stalnih, moraće da se preseli kako bi ti gradovi bili 'bezbedni' za možda hiljadu vanzemaljaca. Stvarne nedaće biće male, naravno. Većina Zemlje i dalje je zatvorena za Itije i ne-građani još imaju dovoljno mesta. Osim toga, vlada daje velike odštete.
<BR>&nbsp;&nbsp;&nbsp;&nbsp;&nbsp;Ali na Zemlji su se ponovo pojavile izbeglice.
<BR>&nbsp;&nbsp;&nbsp;&nbsp;&nbsp;Na južnom kraju Pojasa iznenada je iznikao grad. Mnoge zgrade bile su u španskom i neošpanskom stilu, ali nad njima su se pokazivali arhitektonski eksperimenti tipični za savremene meksičke gradove. Ovde su sve zgrade bile bele i plave. Saobraćaj sa obe strane auto-puta ispunjavao je vazduh tihim električnim brujanjem.
<BR>&nbsp;&nbsp;&nbsp;&nbsp;&nbsp;Svuda nad gradom, zeleno-beli metalni znaci, nalik na onaj kraj granice, objavljivali su nadolazeću promenu. Ali jedan, blizu auto-puta, bio je umrljan crnom sprej-bojom. Pre no što mu je nestao sa vidika, Džekob je razabrao grubo naškrabane reči 'Okupacija' i 'Invazija'.
<BR>&nbsp;&nbsp;&nbsp;&nbsp;&nbsp;To je učinio neki stalni Uslovnjak, pomislio je. Jedan građanin sigurno neće preduzeti nešto tako nastrano kad ima na raspolaganju hiljade zakonitih načina da izrazi svoje mišljenje. A privremeni Uslovnjak, osuđen na uslovnost zbog nekog zločina, ne bi želeo da mu se kazna produži. Privremenjak bi shvatio koliko je izvesno da će ga uhvatiti.
<BR>&nbsp;&nbsp;&nbsp;&nbsp;&nbsp;To je bez sumnje neki siroti Stalni, suočen sa izgnanstvom, dao oduška svojim osećanjima, ne mareći za posledice. Džekob je saosećao sa njim. Nesrećnik je sada već sigurno u zatvoru.
<BR>&nbsp;&nbsp;&nbsp;&nbsp;&nbsp;Iako ga politika nije naročito zanimala, Džekob je poticao iz porodice političara. Dvojica njegovih dedova bili su heroji Preokreta, kada je mala grupa tehnokrata uspela da poruši Birokratiju. Porodična politika prema zakonima o Uslovnosti podrazumevala je divlje protivljenje.
<BR>&nbsp;&nbsp;&nbsp;&nbsp;&nbsp;Džekobu je poslednjih godina prešlo u naviku da izbegava sećanja na prošlost. Ipak, sada mu se slika sama pojavila u umu.
<BR>
<BR>&nbsp;&nbsp;&nbsp;&nbsp;&nbsp;Letnja škola klana Alvarez upriličena je u brdima iznad Karakasa... u istoj onoj kući gde su Džozef Alvarez i njegovi prijatelji kovali planove pre trideset godina... i tu je ujka Džeremi držao predavanje pred Džekobovim rođacima i usvojenim rođacima koji su slušali, oličenje poštovanja spolja i letnje dosade iznutra. A Džekob se zavukao u ugao, željan da se vrati u svoju sobu, do 'tajne opreme' koju je sklopio zajedno sa usvojenom sestrom, Alisom.
<BR>&nbsp;&nbsp;&nbsp;&nbsp;&nbsp;Blag i samouveren, Džeremi je bio tek na pragu srednjih godina, sve uticajnija ličnost u Skupštini Konfederacije. Uskoro će postati vođa klana Alvarezovih, proguravši se pored starijeg brata Džemsa.
<BR>&nbsp;&nbsp;&nbsp;&nbsp;&nbsp;Ujka Džeremi je pričao kako je stara Birokratija naredila da svi ljudi moraju proći testove 'nasilničkih sklonosti', a oni koji bi na testu pali bili su pod stalnim nadzorom - Uslovnjaci.
<BR>&nbsp;&nbsp;&nbsp;&nbsp;&nbsp;Džekob se tačno sećao reči koje je njegov ujak izgovorio tog popodneva, kada se Alisa ušunjala u biblioteku, sa svojih dvanaest godina i licem koje je zračilo od uzbuđenja kao da će se pretvoriti u novu.
<BR>&nbsp;&nbsp;&nbsp;&nbsp;&nbsp;"...Uložili su ogromne napore da ubede stanovništvo", govorio je Džeremi tihim, dubokim glasom, "da će zakoni smanjiti kriminal. I zaista su imali uticaja. Pojedinci sa radio-predajnikom u zadnjici najčešće dvaput promisle pre no što nanesu zlo svojim bližnjim.
<BR>&nbsp;&nbsp;&nbsp;&nbsp;&nbsp;Kao i sada, građani su voleli zakone o Uslovnjaštvu. Nije im bilo teško da zaborave kako ti zakoni narušavaju sva tradicionalna ustavna i procesna prava. Većina ih je ionako živela u zemljama koje nisu imale te lepote.
<BR>&nbsp;&nbsp;&nbsp;&nbsp;&nbsp;A kada je rupa u tim zakonima omogućila Džozefu Alvarezu i njegovim prijateljima da povuku i same Birokrate za uši - pa, trijumfalni građani su još više zavoleli Uslovnjaštvo. Vođama Preokreta ne bi koristilo da su dalje produbljivali taj problem. Imali su sasvim dovoljno posla sa uspostavljanjem Konfederacije..."
<BR>&nbsp;&nbsp;&nbsp;&nbsp;&nbsp;Džekob je poželeo da provrišti. Matori ujka Džeremi neprekidno brblja o prastarim glupostima, a Alisa - srećna Alisa na koju je došao red da rizikuje bes odraslih i sedi kraj priključka kojim su prisluškivali kućni svemirski prijemnik - šta li je to čula?!
<BR>&nbsp;&nbsp;&nbsp;&nbsp;&nbsp;Mora da je svemirski brod! To bi bio tek treći koji se vratio! Samo time su se mogli objasniti poziv Svemirskim rezervistima i čitava gužva u istočnom krilu, gde su odrasli imali laboratorije i kancelarije.
<BR>&nbsp;&nbsp;&nbsp;&nbsp;&nbsp;Džeremi je i dalje razglabao o nedostatku saosećanja kod javnog mnjenja, ali Džekob ga nije ni video ni čuo. Držao je zaleđen izraz lica dok se Alisa saginjala da šapne - ne, da dahne od uzbuđenja - njemu na uvo.
<BR>&nbsp;&nbsp;&nbsp;&nbsp;&nbsp;"Vanzemaljci, Džekobe! Dovode vanzemaljce! U sopstvenim brodovima! Oh, Džejk, 'Vesarijus' nam donosi Itije!"
<BR>&nbsp;&nbsp;&nbsp;&nbsp;&nbsp;Džekob je tada prvi put čuo tu reč. Često se pitao je li je možda baš Alisa skovala. Tada, sa deset godina, upitao se da li su "i ti" drugi nekakve ljudožderne životinje.
<BR>&nbsp;&nbsp;&nbsp;&nbsp;&nbsp;Dok se vozio nad ulicama Tihuane, shvatio je da na to pitanje još nije odgovoreno.
<BR>
<BR>&nbsp;&nbsp;&nbsp;&nbsp;&nbsp;Na više glavnih raskrsnica primetio je da je umesto zgrade na uglu postavljen šareni 'Kiosk za osveženje vanzemaljaca'. Promaklo je i nekoliko otvorenih autobusa, prepravljenih tako da odgovaraju i ljudima i vanzemaljcima - kako onima koji pužu, tako i onima koji su visoki po tri metra i hodaju.
<BR>&nbsp;&nbsp;&nbsp;&nbsp;&nbsp;Dok je prolazio kraj Gradske kuće, Džekob je ugledao desetak 'Koža' kako demonstrira. Bar su izgledali kao Kože: ljudi obučeni u krzna, sa plastičnim dečjim kopljima u rukama. Ko bi se drugi tako obukao po ovakvom vremenu?
<BR>&nbsp;&nbsp;&nbsp;&nbsp;&nbsp;Pojačao je ton na radiju u kolima i pritisnuo dugme za kontrolu glasom.
<BR>&nbsp;&nbsp;&nbsp;&nbsp;&nbsp;"Mesne vesti", rekao je. "Ključne reči: Kože, Gradska kuća, demonstracije."
<BR>&nbsp;&nbsp;&nbsp;&nbsp;&nbsp;Posle samo trenutne pauze, iza kontrolne table se začuo mehanički glas sa primetnim izobličenjima od kompjuterske obrade vesti. Džekob se upitao da li će ikada taj glas zvučati kao pravi.
<BR>&nbsp;&nbsp;&nbsp;&nbsp;&nbsp;"Kratki pregled vesti." Veštački glas imao je oksfordski naglasak. "Izvod: danas, 12. januara 2246, vreme: devet i četrdeset jedan, dobro jutro. Trideset sedam osoba demonstrira pred Gradskom kućom u Tihuani, potpuno zakonito. Prijavljeni razlog, iznet u prilogu, jeste širenje Rezervata za vanzemaljce. Molim da me prekinete ukoliko želite da dobijete prikaz njihovog registrovanog manifesta za protest."
<BR>&nbsp;&nbsp;&nbsp;&nbsp;&nbsp;Mašina je zastala. Džekob nije rekao ništa, već se pitajući želi li da čuje ostatak izvoda. Dovoljno dobro je poznavao pobunu Koža protiv značenja Rezervata: da barem neki ljudi nisu pogodni za kontakte sa vanzemaljcima.
<BR>&nbsp;&nbsp;&nbsp;&nbsp;&nbsp;"Dvadeset šest od trideset sedam demonstranata nose Uslovnjačke predajnike", nastavio se izveštaj. "Ostali su, naravno, građani. Na širem području Tihuane, odnos je jedan Uslovnjak prema sto dvadeset četiri građanina. Sudeći po odeći i ponašanju, demonstranti su, izgleda, pripadnici pokreta Neolitske etike, popularno zvani 'Kože'. Pošto se nijedan od građana među njima nije pozvao na pravo privatnosti, može se sa sigurnošću reći da su njih trideset od trideset sedam stanovnici Tihuane, a ostalo su posetioci..."
<BR>&nbsp;&nbsp;&nbsp;&nbsp;&nbsp;Džekob je pritisnuo dugme i glas je ućutao usred rečenice. Prizor kraj Gradske kuće odavno mu je nestao sa vidika, a to je ionako sve zajedno stara priča.
<BR>&nbsp;&nbsp;&nbsp;&nbsp;&nbsp;Sukob mišljenja oko proširenja rezervata za vanzemaljce podsetio ga je kako već više od dva meseca nije posetio ujka Džemsa u Santa Barbari. Matori davež je verovatno preko klempavih ušiju zatrpan poslom oko tužbi u ime pola Uslovnjaka iz Tihuane. Ipak, primetiće ako Džekob ode na dugo putovanje, a da se ne oprosti, bilo sa njim bilo sa nekim drugim ujakom, tetkom ili rođakom iz bučnog, tvrdoglavog klana Alvarezovih.
<BR>&nbsp;&nbsp;&nbsp;&nbsp;&nbsp;Dugo putovanje? Kakvo dugo putovanje? - iznenada je pomislio. Nikuda ja ne idem!
<BR>&nbsp;&nbsp;&nbsp;&nbsp;&nbsp;Ali deo uma predviđen za takve stvari nanjušio je nešto u sastanku koji je sazvao Fejgin. Obuzelo ga je osećanje iščekivanja, a istovremeno i želja da ga suzbije. I jedno i drugo bilo bi neobično, da ih nije tako dobro poznavao.
<BR>&nbsp;&nbsp;&nbsp;&nbsp;&nbsp;Neko vreme je ćutke vozio. Uskoro su grad zamenila otvorena polja, i saobraćaj je oslabio. Narednih dvadeset kilometara vozio se pod suncem koje mu je grejalo levu ruku i sa uskovitlanim sumnjama u umu.
<BR>&nbsp;&nbsp;&nbsp;&nbsp;&nbsp;Uprkos nemiru koji je donedavno osećao, oklevao je da prizna kako je vreme da napusti Centar za Uzdizanje. Rad sa delfinima i šimpanzama je fantastičan i daleko ujednačeniji (posle prvih haotičnih nedelja tokom slučaja Vodene Sfinge) od njegovog ranijeg zanimanja detektiva za naučne zločine. Osoblje u Centru je posvećeno poslu i, za razliku od mnogih drugih naučnih institucija na Zemlji u to vreme, optimistično. Oni se bave poslom od ogromnog značaja i neće postati suvišni čim se Ogranak Biblioteke u La Pazu potpuno dovede u radno stanje.
<BR>&nbsp;&nbsp;&nbsp;&nbsp;&nbsp;Ali, najvažnije od svega, stekao je prijatelje i ti prijatelji su mu pomagali tokom poslednje godine kada je počeo da polako povezuje u celinu rastrzane deliće sopstvenog uma.
<BR>&nbsp;&nbsp;&nbsp;&nbsp;&nbsp;Naročito Glorija. Moraću da učinim nešto sa njom ako ostanem, pomislio je. I to više od drugarskog dahtanja kojim smo se dosada bavili. Njena osećanja postaju očigledna.
<BR>&nbsp;&nbsp;&nbsp;&nbsp;&nbsp;Pre katastrofe u Ekvadoru i gubitka koji ga je doveo u Centar u potrazi za radom i mirom, Džekob bi znao šta treba da učini i imao bi hrabrosti da to i ostvari. Ali sada su mu se osećanja pretvorila u ustajalu baruštinu. Pitao se da li će ikada uspeti da ostvari odnos dublji od usputne ljubavi.
<BR>&nbsp;&nbsp;&nbsp;&nbsp;&nbsp;Prošle su duge dve godine od Tanjine smrti. Bio je usamljen, ponekad, uprkos poslu, uprkos prijateljima i uprkos fantastičnim igrama kojima je zabavljao svoj um.
<BR>&nbsp;&nbsp;&nbsp;&nbsp;&nbsp;Tlo je postalo brdovito i smeđe. Dok je posmatrao kako promiču kaktusi, Džekob se zavalio u sedištu da uživa u sporom ritmu vožnje. Telo mu se čak i sada blago njihalo, kao da je još na moru.
<BR>&nbsp;&nbsp;&nbsp;&nbsp;&nbsp;Okean je plavičasto svetlucao iza brežuljaka. Što ga je krivudavi put nosio bliže mestu sastanka, to je više želeo da se nađe tamo, na palubi: da traži pogledom prva povijena leđa i prvo podignuto peraje Sive seobe, da osluškuje pesmu vođe kitova.
<BR>&nbsp;&nbsp;&nbsp;&nbsp;&nbsp;Kada je zaobišao jedno brdo, naišao je na parkinge sa obe strane puta, gusto popunjene malim električnim konzervama nalik na njegovu. Na vrhovima nekoliko narednih brda bile su desetine ljudi.
<BR>&nbsp;&nbsp;&nbsp;&nbsp;&nbsp;Džekob je prebacio vozilo u automatski upravljanu traku sa desne strane, kako bi mogao da polako vozi i odvoji pogled od auto-puta. Šta se tamo dešava? Dvoje odraslih i nekoliko dece upravo je rastovarivalo auto sa leve strane puta, vadeći izletničke korpe i dvoglede. Bili su upadljivo uzbuđeni. Izgledali su kao obična porodica na nedeljnom izletu, osim što su svi bili obučeni u srebrne ogrtače sa zlatnim šarama. Većina sveta na brdu nad njima bila je slično odevena. Mnogi su imali male teleskope, usmerene uz put, ka nečemu što je brdo zdesna zaklanjalo pred Džekobovim pogledom.
<BR>&nbsp;&nbsp;&nbsp;&nbsp;&nbsp;Masa na tom brdu prilježno je nosila neandertalsku opremu. Ovi 'potpuni kromanjonci' ipak su napravili kompromis. Imali su svoje teleskope, kao i ručne satove, radio-aparate i megafone, a ne samo kobajagi sekire i koplja.
<BR>&nbsp;&nbsp;&nbsp;&nbsp;&nbsp;Nikakvo čudo što su se dve grupe smestile na odvojenim brdima. Jedino u čemu su se Košulje i Kože ikada slagali bila je mržnja perma karantinu za Vanzemaljce.
<BR>&nbsp;&nbsp;&nbsp;&nbsp;&nbsp;Nad auto-putem između dva brda protezao se ogroman natpis.
<BR>
<BR>&nbsp;&nbsp;&nbsp;&nbsp;&nbsp;REZERVAT ZA VANZEMALJCE U BAJI
<BR>&nbsp;&nbsp;&nbsp;&nbsp;&nbsp;Uslovnjacima pristup dozvoljen samo uz posebno odobrenje
<BR>&nbsp;&nbsp;&nbsp;&nbsp;&nbsp;Ako dolazite prvi put, javite se u informacioni centar
<BR>&nbsp;&nbsp;&nbsp;&nbsp;&nbsp;Molimo bez fetiša i neolitske odeće
<BR>&nbsp;&nbsp;&nbsp;&nbsp;&nbsp;Prijavite 'Kože' u informacionom centru.
<BR>
<BR>&nbsp;&nbsp;&nbsp;&nbsp;&nbsp;Džekob se nasmešio. Poslednje naređenje ostavilo je 'novinama' odrešene ruke. Svi kanali bili su puni crtanih filmova u kojima su posetioci Rezervata primorani da sljušte sopstveni telesni pokrivač, dok ih par zmijolikih Itija gleda sa odobravanjem.
<BR>&nbsp;&nbsp;&nbsp;&nbsp;&nbsp;Parkirana kola stapala su se pri vrhu. Kada je Džekobov auto stigao dotle, pojavila se Granica.
<BR>&nbsp;&nbsp;&nbsp;&nbsp;&nbsp;Duž širokog pojasa ogoljenog tla koji se pružao sa istoka na zapad išla je nova linija prugastih stubova, ovaj put potpuna. Boje su sa mnogih izbledele. Prašina je prekrila okrugle svetiljke na vrhu svakog od njih.
<BR>&nbsp;&nbsp;&nbsp;&nbsp;&nbsp;Svuda prisutni U-tragači ovde su delovali kao vidljivo rešeto, propuštajući građane da slobodno ulaze i izlaze iz Iti rezervata, a upozoravajući Uslovnjake da se drže podalje, kao i vanzemaljce da ne izlaze napolje. Bilo je to surovo podsećanje na činjenicu koju je većina ljudi pažljivo izbegavala: da su dobrom delu čovečanstva ugrađeni predajnici, pošto im veći deo ne veruje. Većina nije želela dodir između vanzemaljaca i onih koji su psihološkim testovima procenjeni kao 'skloni nasilju'.
<BR>&nbsp;&nbsp;&nbsp;&nbsp;&nbsp;Granica je očito dobro dejstvovala. Masa sa obe strane postajala je sve gušća, a kostimi sve čudniji, ali sve se završavalo na korak od severnog kraja niza U-stanica. Deo Koža i Košulja svakako su bili građani, ali držali su se svoje strane, zajedno sa drugarima - iz učtivosti, a možda i iz protesta.
<BR>&nbsp;&nbsp;&nbsp;&nbsp;&nbsp;Masa je bila najgušća tik pred severnim delom Granice. Tu su Košulje i kože gestikulirali pred motoristima koji su brzo prolazili.
<BR>&nbsp;&nbsp;&nbsp;&nbsp;&nbsp;Džekob se držao automatske trake i osvrtao se, zaklanjajući oči od sunca i uživajući u predstavi.
<BR>&nbsp;&nbsp;&nbsp;&nbsp;&nbsp;Jedan mlad muškarac sa leve strane, umotan u srebrni saten od glave do pete, džao je transparent: 'I ljudska vrsta je Uzdignuta: pustite napolje naše rođake Itije!'
<BR>&nbsp;&nbsp;&nbsp;&nbsp;&nbsp;Tačno preko puta njega, jedna žena je držala traku razapetu između dva koplja: "Mi smo uspeli sami... napolje sa Itijima!"
<BR>&nbsp;&nbsp;&nbsp;&nbsp;&nbsp;Mali prizor u kome se sve sažimalo. Čitav svet čekao je da vidi jesu li u pravu sledbenici Darvina ili poštovaoci fon Denikena. Kože i Košulje bili su samo najfanatičniji slojevi u pukotini koja je podelila čovečanstvo u dve filozofske škole. Pitanje: kako je homo sapiens postao misleće biće?
<BR>&nbsp;&nbsp;&nbsp;&nbsp;&nbsp;Da li Košulje i Kože predstavljaju samo to?
<BR>&nbsp;&nbsp;&nbsp;&nbsp;&nbsp;Košulje su dovele ljubav prema vanzemaljcima gotovo do granice pseudo-religijske manije. Histerična ksenofilija?
<BR>&nbsp;&nbsp;&nbsp;&nbsp;&nbsp;Neolićani, sa svojom ljubavlju prema odeći i veštinama pećinskih ljudi; da li su njihovi pozivi na 'nezavisnost od uticaja Itija' zasnovani na nečem dubljem - strahu od nepoznatih, moćnih tuđinaca? Na ksenofobiji?
<BR>&nbsp;&nbsp;&nbsp;&nbsp;&nbsp;Džekob je bio siguran samo u jedno. Košulje i Kože imaju zajedničko osećanje gađenja. Gađenja nad opreznom politikom Konfederacije prema vanzemaljcima. Gađenje nad zakonima o Uslovnjaštvu koji su mnoge od njih držali u nekoj vrsti logora. Gađenja nad svetom u kome više niko ne može biti siguran u svoje korene.
<BR>
<BR>&nbsp;&nbsp;&nbsp;&nbsp;&nbsp;Jedan neobrijani starac uhvatio je Džekobov pogled. Čučnuo je kraj puta, počeo da poskakuje i pokazuje na zemlju između nogu, vićući kroz prašinu koju je masa podigla. Džekob je usporio dok se približavao.
<BR>&nbsp;&nbsp;&nbsp;&nbsp;&nbsp;Starac je imao na sebi krznenu jaknu i rukom šivene kožne pantalone. Kako se Džekob približavao, skakao je i vikao sve pomamnije.
<BR>&nbsp;&nbsp;&nbsp;&nbsp;&nbsp;"Ka-ka!" vikao je, kao da upućuje strašnu uvredu. Zapenio je i ponovo pokazao na zemlju. "Ka-ka! Ka-ka!"
<BR>&nbsp;&nbsp;&nbsp;&nbsp;&nbsp;Zbunjen, Džekob je gotovo zaustavio auto.
<BR>&nbsp;&nbsp;&nbsp;&nbsp;&nbsp;Nešto mu je proletelo sleva, tik ispred lica, i udarilo o prozor pred suvozačkim mestom. Začuo se udar i na krovu, a sledećeg časa auto je bio zasut pljuskom šljunka, čiji su mu udari zvonili u ušima.
<BR>&nbsp;&nbsp;&nbsp;&nbsp;&nbsp;Brzo je podigao prozor sa leve strane, isključio automatsko upravljanje i pojurio napred. Tanušni metal i plastika malog vozila ulubljivali su se pri svakom pogotku. Iznenada su se na prozorima sa obe strane pojavila lica: gruba i mlada, sa visećim brkovima. Momci su trčali pored auta koji je nesigurno ubrzavao, udarajući ga pesnicama i vičući.
<BR>&nbsp;&nbsp;&nbsp;&nbsp;&nbsp;Pošto je Granica bila samo nekoliko metara dalje, Džekob se nasmejao i rešio da sazna šta se dešava. Popustio je pritisak na dugmetu za ubrzanje i okrenuo se da upita mladića koji je trčao tik pored njega, tinejdžera obučenog kao kakav junak iz naučne fantastike dvadesetog veka. Masa sa obe strane puta pretvorila se u razmazanu mrlju lica i transparenata.
<BR>&nbsp;&nbsp;&nbsp;&nbsp;&nbsp;Ali pre no što je stigao da progovori, auto se zatresao od glasnog pucnja. Na prednjem staklu pojavila se rupa, a kabina se ispunila mirisom dima.
<BR>&nbsp;&nbsp;&nbsp;&nbsp;&nbsp;Džekob je poterao kola punom snagom ka Granici. Niz prugastih stubova je prohujlao i odjednom je bio sam. U retrovizoru je video malopređašnje saputnike kako se okupljaju. Mladići su vikali dok se udaljavao, podižući pesnice iz rukava futurističke odeće. Iskezio se i otvorio prozor da im uzvrati mahanjem.
<BR>&nbsp;&nbsp;&nbsp;&nbsp;&nbsp;Kako li ću ovo da objasnim agenciji za iznajmljivanje vozila, upitao se. Da im kažem kako su me napale snage imperije Ming, ili da se nadam kako će poverovati u istinu?
<BR>&nbsp;&nbsp;&nbsp;&nbsp;&nbsp;Nije bilo govora o pozivanju policije. Lokalne vlasti prvo bi morale da počnu U-potragu. A nekoliko U-predajnika među tolikom masom začas se izgubi. Osim toga, Fejgin ga je zamolio da dođe bez ikakvog isticanja.
<BR>&nbsp;&nbsp;&nbsp;&nbsp;&nbsp;Spustio je prozore da bi povetarac razneo dim. Dodirnuo je vrhom prsta rupu od metka na staklu i začuđeno se nasmešio.
<BR>&nbsp;&nbsp;&nbsp;&nbsp;&nbsp;Zapravo si uživao u tome, zar ne? - pomislio je.
<BR>&nbsp;&nbsp;&nbsp;&nbsp;&nbsp;Jedna je stvar kad te zapljusne adrenalin, a sasvim je druga kad se nasmeješ opasnosti. Osećanje oduševljenja tokom incidenta na granici zabrinulo je Džekoba daleko više od nasilnosti gomile... jer to je bilo simptom prošlosti.
<BR>&nbsp;&nbsp;&nbsp;&nbsp;&nbsp;Prošao je minut-dva, a onda se sa kontrolne ploče oglasio zvuk.
<BR>&nbsp;&nbsp;&nbsp;&nbsp;&nbsp;Podigao je pogled. Autostoper? Ovde? Dalje niz put, manje od pola kilometra pred njim, čovek kraj ivice puta držao je časovnik tako da preseče kontrolni zrak. Kraj nogu je imao dve torbe.
<BR>&nbsp;&nbsp;&nbsp;&nbsp;&nbsp;Džekob je oklevao, ali unutar Rezervata pristup su imali samo građani. Zaustavio se uz ivicu, nekoliko metara dalje od stopera.
<BR>&nbsp;&nbsp;&nbsp;&nbsp;&nbsp;Momak mu je izgledao pomalo poznato: rumen čovečuljak u tamnosivom klasičnom odelu. Trbuh mu se zatalasao dok je vukao teške torbe do auta. Lice mu se znojilo kada se sagnuo da proviri kroz prozor.
<BR>&nbsp;&nbsp;&nbsp;&nbsp;&nbsp;"Bože, kakva vrućina!" jeknuo je. Govorio je klasičan engleski, ali uz jak francuski naglasak.
<BR>&nbsp;&nbsp;&nbsp;&nbsp;&nbsp;"Nikakvo čudo da niko ne koristi automatsku traku!" nastavio je, brišući čelo maramicom. "Voze brzo da bi imali ventilaciju, da? Ali vi ste mi poznati, mora da smo se već sreli. Ja sam Piter Larok... ili Pjer, ako želite. Iz 'Monda'."
<BR>&nbsp;&nbsp;&nbsp;&nbsp;&nbsp;Džekob se trgao.
<BR>&nbsp;&nbsp;&nbsp;&nbsp;&nbsp;"Oh, da. Larok. Sretali smo se ranije. Ja sam Džekob Demva. Uskačite, idem samo do informacionog centra, ali odande ćete lako uhvatiti autobus."
<BR>&nbsp;&nbsp;&nbsp;&nbsp;&nbsp;Nadao se da mu se osećanja ne pokazuju na licu. Zašto nije prepoznao Laroka dok se još kretao? Mogao je da se ne zaustavi.
<BR>&nbsp;&nbsp;&nbsp;&nbsp;&nbsp;Zapravo, nije imao nešto naročito protiv čovečuljka... sem što je ovaj bio užasno uobražen i pun stavova koje je nametao svakom živom i u svakoj prilici. U mnogo čemu je bio sjajna ličnost. U svakom slučaju, denikenovska štampa ga je veoma cenila. Dežkob je čitao nekoliko Larokovih članaka i stil mu se dopao, ali sadržaj ne.
<BR>&nbsp;&nbsp;&nbsp;&nbsp;&nbsp;No, Larok je pripadao grupi novinara koji su ga progonili nedeljama pošto je razrešio tajnu Vodene Sfinge, a pri tome je pokazao daleko najmanje takta. Članak za 'Mond' na kraju je ispao lepo napisan, čak i pohvalan. Ali to nije vredelo onolike jurnjave.
<BR>&nbsp;&nbsp;&nbsp;&nbsp;&nbsp;Džekobu je bilo milo što novinari nisu uspeli da ga nađu posle nešto ranijeg fijaska u Ekvadoru, haosa kod Vanila Igle. U to vreme, ne bi bio u stanju da podnese Laroka.
<BR>&nbsp;&nbsp;&nbsp;&nbsp;&nbsp;I sada mu je bilo teško da poveruje u njegov očito prenaglašeni 'izvorni' naglasak. Bio je čak upadljiviji nego pri poslednjem susretu, ako je to uopšte moguće.
<BR>&nbsp;&nbsp;&nbsp;&nbsp;&nbsp;"Demva, pa naravno!" rekao je čovečuljak. Ugurao je torbe između sedišta i smestio se. "Stvaralac i sakupljač aforizama! Stručnjak za tajne! Jeste li došli da igrate pogađalica sa našim plemenitim međuplanetnim gostima? Ili ste na putu za Veliku Biblioteku u La Pazu?"
<BR>&nbsp;&nbsp;&nbsp;&nbsp;&nbsp;Džekob se vratio u automatsku traku, priželjkujući da sazna ko je započeo maniju 'izvornih naglasaka iz zemlje porekla'. Toga bi trebalo pod hitno zadaviti.
<BR>&nbsp;&nbsp;&nbsp;&nbsp;&nbsp;"Došao sam kao savetnik, a moji poslodavci su delom i vanzemaljci, ako ste na to mislili. Ali pojedinosti ne mogu da otkrijem."
<BR>&nbsp;&nbsp;&nbsp;&nbsp;&nbsp;"Ah, da, tako tajanstveno!" Larok je šaljivo pretio prstom. "Ne biste smeli da tako zadirkujete jednog novinara! Mogao bih da od vašeg posla napravim posao sebi! Ali vi, vi se sigurno pitate šta dovodi vrhunskog reportera 'Monda' na ovo zabito mesto, da?"
<BR>&nbsp;&nbsp;&nbsp;&nbsp;&nbsp;"Zapravo", odgovorio je Džekob, "više me zanima kako se desilo da stopirate usred ovog zabitog mesta."
<BR>&nbsp;&nbsp;&nbsp;&nbsp;&nbsp;Larok je uzdahnuo.
<BR>&nbsp;&nbsp;&nbsp;&nbsp;&nbsp;"Zabito mesto, zaista! Baš tužno što plemeniti vanzemaljci koji nas posećuju moraju da čuče ovde i u drugim pustinjama, kao što je vaša Aljaska!"
<BR>&nbsp;&nbsp;&nbsp;&nbsp;&nbsp;"I Havaji, Karakas i Šri Lanka, prestonice Konfederacije", dodao je Džekob. "Ali stvarno, otkuda vi..."
<BR>&nbsp;&nbsp;&nbsp;&nbsp;&nbsp;"Kako to da su me poslali ovamo? Da, naravno, Demva! Ali možda bismo mogli da se malo razonodimo vašom dobro poznatom nadarenošću za tajne! Hoćete li da pogađate?"
<BR>&nbsp;&nbsp;&nbsp;&nbsp;&nbsp;Džekob se uzdržao da ne zaječi. Pružio je ruku da premesti auto iz automatske trake i pritom povećao brzinu.
<BR>&nbsp;&nbsp;&nbsp;&nbsp;&nbsp;"Imam bolju ideju, Larok. Pošto nećete da mi kažete otkuda ste se stvorili da stopirate usred pustinje, možda ćete biti voljni da mi razjasnite jednu drugu tajnu."
<BR>&nbsp;&nbsp;&nbsp;&nbsp;&nbsp;Opisao je prizor kraj Granice. Izostavio je sam kraj, nadajući se da Larok nije primetio rupu u staklu, ali pažljivo je opisao ponašanje starca koji je čučao.
<BR>&nbsp;&nbsp;&nbsp;&nbsp;&nbsp;"Pa naravno!" uzviknuo je Larok. "To je vrlo lako! Izraz koji ste malopre upotrebili, stalni uslovnjak, kada se kaže na engleskom, užasna klasifikacija koja čoveka lišava prava, roditeljstva, glasanja..."
<BR>&nbsp;&nbsp;&nbsp;&nbsp;&nbsp;"Hej, već se slažem! Poštedite me govora." Džekob se zamislio. Da vidimo. 'Permanent Probationer'?
<BR>&nbsp;&nbsp;&nbsp;&nbsp;&nbsp;"Oh... Čini mi se da shvatam."
<BR>&nbsp;&nbsp;&nbsp;&nbsp;&nbsp;"Da, nesrećnik je samo uzvraćao ravnom merom! Vi, građani, zovete ga 'pi-pi'... pa zar nije pravedno da on vas optuži da ste 'karantinske kirajdžije'? Otuda ono ka-ka!"
<BR>&nbsp;&nbsp;&nbsp;&nbsp;&nbsp;Džekob se, uprkos svemu, nasmejao. Put je počeo da skreće.
<BR>&nbsp;&nbsp;&nbsp;&nbsp;&nbsp;"Pitam se što su se svi ti ljudi okupili kraj Granice. Kao da su nekoga čekali."
<BR>&nbsp;&nbsp;&nbsp;&nbsp;&nbsp;"Kraj Granice?" ponovio je Larok. "Ah, da. Čujem da se to dešava svakog četvrtka. Itiji iz Centra idu da gledaju ne-građane, a ovi, opet, dolaze da gledaju Itije. Grozno, da? Čovek ne zna ko kome baca kikiriki!"
<BR>&nbsp;&nbsp;&nbsp;&nbsp;&nbsp;Put je zaokrenuo oko brda i ugledali su odredište.
<BR>&nbsp;&nbsp;&nbsp;&nbsp;&nbsp;Informacioni centar, nekoliko kilometara severno od Ensenade, predstavljao je razbacasno naselje itijskih stanova, javnih muzeja i, skrivenih pozadi, baraka za granične patrole. Pred prostranim parkingom stajala je glavna zgrada, gde su one koji prvi put dođu podučavali Galaktinskom protokolu.
<BR>&nbsp;&nbsp;&nbsp;&nbsp;&nbsp;Stanica je bila na malom platou, između auto-puta i okeana, pružajući pogled na obe strane. Džekob je parkirao auto blizu glavnog ulaza.
<BR>&nbsp;&nbsp;&nbsp;&nbsp;&nbsp;Larok je nešto mozgao, iznenada još crveniji. Naglo je podigao pogled.
<BR>&nbsp;&nbsp;&nbsp;&nbsp;&nbsp;"Znate da sam se šalio, malopre, kada sam govorio o kikirikiju. Samo sam se šalio, da?"
<BR>&nbsp;&nbsp;&nbsp;&nbsp;&nbsp;Džekob je klimnuo glavom, pitajući se šta ga je spopalo. Čudno.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
