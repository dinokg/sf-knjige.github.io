<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. DELEGACIJA
<P>&nbsp;&nbsp;&nbsp;&nbsp;&nbsp;"Reporter bi pitao 'Kakva im je svrha, tim stvorenjima svetlosti?' Ali bolje bi bilo da pita 'Kakva je svrha čoveka?' Je li nam posao da pužemo na metaforičkim kolenima, da ne obraćamo pažnju na bol, brade podignute u detinjastom ponosu, i da govorimo čitavom svemiru: 'Pogledajte me! Ja sam čovek! Pužem tamo gde drugi hodaju! Ali zar nije divno što mogu svuda da pužem?'
<BR>&nbsp;&nbsp;&nbsp;&nbsp;&nbsp;Prilagodljivost, glavni argument Neolićana, jeste 'specijalizacija' čoveka. Ne može da trči brzo kao jaguar, ali ume da trči. Ne može da pliva kao vidra, ali ume da pliva. Nema oštre oči kao soko, niti može da čuva hranu pod obrazima. Zato mora da vežba vid i da stvara aparate od delića izmučene zemlje; ne samo da bi video, nego i da bi prestigao mačku u trčanju i vidru u plivanju. Može da hoda preko arktičke pustare, da pliva tropskim rekama, da se penje na drveće, a potom, na kraju putovanja, da sagradi udoban hotel. Tu će se urediti, pa će se za večerom hvalisati pred prijateljima šta je sve postigao.
<BR>&nbsp;&nbsp;&nbsp;&nbsp;&nbsp;Pa ipak, tokom čitavog zabeleženog vremena, naš junak je bio nezadovoljan. Čeznuo je da sazna gde mu je mesto u svetu. Glasno je vikao. Zahtevao je da zna zašto je tu! Zvezdani svemir samo se nasmešio na njegova pitanja u dubokom i dvosmislenom ćutanju.
<BR>&nbsp;&nbsp;&nbsp;&nbsp;&nbsp;Čeznuo je za svrhom. Pošto je nije dobio, okrenuo je gnev protiv okolnih bića. Specijalisti oko njega znali su svoju ulogu i mrzeo ih je zbog toga. Postali su njegovi robovi, njegove fabrike belančevina. Postali su žrtve njegovog genocidnog besa.
<BR>&nbsp;&nbsp;&nbsp;&nbsp;&nbsp;'Prilagodljivost' je uskoro značila da nam nije potreban niko drugi. Vrste čiji su potomci mogli jednog dana da postanu veliki pretvorile su se u prašinu u holokaustu čovekove sebičnosti.
<BR>&nbsp;&nbsp;&nbsp;&nbsp;&nbsp;Samo je ogromna sreća pomogla da postanemo ekološki orijentisani neporedno pre Kontakta... čime smo izbegli da nam se na glave sruči pravedni gnev starijih. Ipak, da li je to bila sreća? Je li slučajnost to što su se Džon Muir i njegovi sledbenici pojavili ubrzo posle prvih potvrđenih 'viđenja'?
<BR>&nbsp;&nbsp;&nbsp;&nbsp;&nbsp;Dok vaš reporter leži ovde u mehuru, okružen varljivom ružičastom izmaglicom, pita se da li je možda svrha čoveka da bude primer. Koji god početni greh odveo naše Pokrovitelje, u davna vremena, sada se pretvorio u komediju.
<BR>&nbsp;&nbsp;&nbsp;&nbsp;&nbsp;Treba se nadati da su naši susedi poučeni koliko i zabavljeni dok nas gledaju kako pužemo unaokolo, zijajući u čudu, a često i gađenju, na one koji su otelovljeno ispunjenje bez htenja."
<BR>
<BR>&nbsp;&nbsp;&nbsp;&nbsp;&nbsp;Pjer Larok skinuo je prst sa dugmeta za smimanje i namrštio se. Ne, taj poslednji deo neće valjati. Zvuči gotovo ogorčeno. Više cviljenja nego žuči. Zapravo, sve će morati da preradi. Ima premalo spontanosti. Rečenice su zvučale preteško.
<BR>&nbsp;&nbsp;&nbsp;&nbsp;&nbsp;Otpio je gutljaj iz likviboce u levoj ruci, a potom počeo da odsutno gladi brkove. Pred njim se blistavo stado zanjihanih prstenova polako izdizalo kako se brod ispravljao. Manevar je bio brži nego što je očekivao. Sada više nema vremena za razglabanja o sudbini čovečanstva. To, uostalom, može da radi svakog dana.
<BR>&nbsp;&nbsp;&nbsp;&nbsp;&nbsp;Ali ovo, ovo je bilo izuzetno.
<BR>&nbsp;&nbsp;&nbsp;&nbsp;&nbsp;Ponovo je pritisnuo dugme i podigao mikrofon.
<BR>&nbsp;&nbsp;&nbsp;&nbsp;&nbsp;"Beleška za prepravku", rekao je. "Više ironije i više o prednostima izvesnih oblika specijalizacije. Takođe pomenuti Timbrime... koji su mnogo prilagodljiviji no što ćemo mi ikada postati. Neka bude kratko, sa naglaskom na ishodu, ako učestvuje čitavo čovečanstvo."
<BR>&nbsp;&nbsp;&nbsp;&nbsp;&nbsp;Stado se do maločas sastojalo od malih prstenova na pedeset i više kilometara udaljenosti. Sada se pojavila glavna grupacija, zajedno sa srebrnastim svetlom fotosfere. Najbliži prsten pretvorio se u blistavo, rotirajuće, plavo-zeleno čudovište. Duž ivice brzo su mu se mešale i menjale tanke plave linije, nalik na mrežu šara u mermeru. Svuda oko njega blistao je beli oreol.
<BR>&nbsp;&nbsp;&nbsp;&nbsp;&nbsp;Larok je uzdahnuo. Ovo će biti njegov najveći zadatak. Kada holoslike ovih stvorenja budu emitovane, svi će, čak i njegov šimpanza-batler, želeti da procene jesu li mu reči tačne. Ipak, osećao je upravo suprotno od onoga što je želeo da oni osećaju. Što je brod dublje zalazio u Sunce, postajao je sve odvojeniji. Kao da se ništa od svega ovoga nije dešavalo. Stvorenja uopšte nisu izgledala stvarna.
<BR>&nbsp;&nbsp;&nbsp;&nbsp;&nbsp;Osim toga, priznao je u sebi, bio je prepadnut.
<BR>&nbsp;&nbsp;&nbsp;&nbsp;&nbsp;"Oni su biseri svetlosti, nanizani na ogrlice plamsavog smaragda. Ako je ovuda nekada prošla neka galaktinska galija i ostavila svoje blago na ovim paperjastim, plamenim grebenima, njeni dragulji su sada bezbedni. Neiskvareni vremenom, još blistaju. Nikakav lovac ih neće odneti u vreći.
<BR>&nbsp;&nbsp;&nbsp;&nbsp;&nbsp;Oni poriču logiku, jer ne bi trebalo da su tu. Poriču i istoriju, jer niko ih se ne seća. Poriču moć naših instrumenata, pa čak i instrumentata Galaktinaca, koji su stariji od nas.
<BR>&nbsp;&nbsp;&nbsp;&nbsp;&nbsp;Smireni kao Tom Bombadil, ne obraćaju pažnju na protok kiseonika i vodonika i njihovo neprekidno kavženje i uzimaju energiju iz najstalnijeg izvora.
<BR>&nbsp;&nbsp;&nbsp;&nbsp;&nbsp;Da li se sećaju... da li su bili među Praocima, u vreme kada je Galaksija bila nova? Nadamo se da ćemo ih pitati, ali za sada oni zadržavaju svoja znanja za sebe."
<BR>&nbsp;&nbsp;&nbsp;&nbsp;&nbsp;Džekob je podigao pogled sa posla kada se stado ponovo pojavilo na vidiku. Prizor je manje delovao na njega nego na prvom putovanju. Da bi opet iskusio osećanja koja je doživeo tokom prvog poniranja, morao bi da vidi nešto drugo prvi put. A da bi video nešto bar približno tako veličanstveno, morao bi da pođe na Skok.
<BR>&nbsp;&nbsp;&nbsp;&nbsp;&nbsp;To je jedna od loših strana kad su ti preci majmuni.
<BR>&nbsp;&nbsp;&nbsp;&nbsp;&nbsp;Ipak, Džekob bi mogao da provede sate posmatrajući ljupke šare koje su stvarali prstenovi. A povremeno je po nekoliko minuta, kada bi se setio značenja onoga što gleda, bivao ponovo obuzet divljenjem.
<BR>&nbsp;&nbsp;&nbsp;&nbsp;&nbsp;Kompjuterska ploča koju je držao u krilu bila je prekrivena pomičnom šarom izuvijanih i ukrštenih linija, izofota Duha koga su videli pre jednog sata.
<BR>&nbsp;&nbsp;&nbsp;&nbsp;&nbsp;Nisu imali pravi kontakt. Jedan usamljeni Solarijanac uhvaćen je na prepad kada se brod pojavio iza gustog pramena niti kraj ivice stada.
<BR>&nbsp;&nbsp;&nbsp;&nbsp;&nbsp;Udaljio se od njih, a potom sumnjičavo zastao nekoliko kilometara dalje. Komandant deSilva naredila je da se brod okrene tako da Donaldsonov parametarski laser bude uperen ka lepršavom biću.
<BR>&nbsp;&nbsp;&nbsp;&nbsp;&nbsp;Duh je isprva ustuknuo. Donaldson je gunđao i psovao dok je podešavao laser, kako bi preneo različite modulacije Džekobovih traka za kontakt.
<BR>&nbsp;&nbsp;&nbsp;&nbsp;&nbsp;Potom je biće reagovalo. Nekakvi (pipci? krila?) pojavili su se iz središta kada se ukočilo. Počelo je da se talasa u raznim bojama.
<BR>&nbsp;&nbsp;&nbsp;&nbsp;&nbsp;Potom je nestalo u blesku smaragdno zelene boje.
<BR>&nbsp;&nbsp;&nbsp;&nbsp;&nbsp;Džekob je proučavao kompjuterske zapise te reakcije. Solarijanac je stajao tako da su kamere na ivici imale dobar pogled. Najraniji snimci su pokazivali da je deo njegovog talasanja usklađen sa bas-sekcijom kitovske pesme. Džekob je sada pokušavao da utvrdi da li složena slika koju je emitovao pre odlaska možda može da se rastumači kao odgovor.
<BR>&nbsp;&nbsp;&nbsp;&nbsp;&nbsp;Završio je pisanje analitičkog programa koji je želeo da kompjuter izvede. Trebalo je tražiti varijacije na temu kitovske pesme i ritma na tri nivoa - boja, vreme i svetlost na površini Duha. Ako nađe išta određeno, moći će da uspostavi kompjutersku vezu u stvarnom vremenu tokom sledećeg susreta.
<BR>&nbsp;&nbsp;&nbsp;&nbsp;&nbsp;Naravno, ako sledećeg susreta bude. Kitovska pesma bila je samo uvod u niz skala i matematičkih nizova koje je Džekob nameravao da pošalje. Ali Duh se nije zadržao dovoljno dugo da 'odsluša' ostatak.
<BR>&nbsp;&nbsp;&nbsp;&nbsp;&nbsp;Odložio je kompjutersku ploču i spustio naslon stolice, kako bi mogao da bez pokretanja glave posmatra najbliže prstenove. Jedan par se polako rotirao pod uglom od četrdeset pet stepeni u odnosu na palubu.
<BR>&nbsp;&nbsp;&nbsp;&nbsp;&nbsp;'Njihanje' krofnastih stvorenja očito je bilo složenije nego što je isprva smatrao. Precizne, brzo promenljive šare koje su hitro proletale ivicom predstavljale su nešto nalik na njihovu šminku.
<BR>&nbsp;&nbsp;&nbsp;&nbsp;&nbsp;Kada su se dva prstena dodirnula, tražeći bolji položaj u magnetnom polju, nije bilo nikakve promene. Dodirivali su se kao da se uopšte ne okreću.
<BR>&nbsp;&nbsp;&nbsp;&nbsp;&nbsp;Trzaji i udari postali su snažniji dok je brod prilazio stadu. Helen deSilva smatrala je da je to zbog laganog gašenja aktivnog područja. Magnetska polja postaju sve difuznija.
<BR>&nbsp;&nbsp;&nbsp;&nbsp;&nbsp;Na sedište kraj Džekoba se spustio Kula, pri tom glasno škljocnuvši zubima. Džekob je polako počinjao da raspoznaje ritmove Kulinih zuba u raznim situacijama. Trebalo mu je dosta vremena da shvati kako je to deo normalnog ponašanja Pringa, kao izrazi lica kod ljudskih bića.
<BR>&nbsp;&nbsp;&nbsp;&nbsp;&nbsp;"Mogu li tu da šednem, Džekobe?" upitao je Kula. "Ovo mi je prva prilika da ti še žahvalim ža šaradnju, dole na Merkuru."
<BR>&nbsp;&nbsp;&nbsp;&nbsp;&nbsp;"Ne moraš da se zahvaljuješ, Kula. Pristanak na dvogodišnje ćutanje sasvim je umeren za ovakav incident. Uostalom, kada je komandant deSilva dobila naređenja sa Zemlje, bilo je prilično jasno da niko neće krenuti kući dok ne potpiše."
<BR>&nbsp;&nbsp;&nbsp;&nbsp;&nbsp;"Ipak, imao ši puno pravo da kažeš švima, čitavoj Galakšiji. Bibliotečki Inštitut pošramljen je Bubakubovim delovanjem. Vrlo je lepo od tebe, koji ši otkrio njegovu... grešku, što ši prištao na uždržavanje i puštio ih da še oporave."
<BR>&nbsp;&nbsp;&nbsp;&nbsp;&nbsp;"Šta će Institut učiniti... sem što će kazniti Bubakuba?"
<BR>&nbsp;&nbsp;&nbsp;&nbsp;&nbsp;Kula je otpio gutljaj iz svoje večite likviboce. Oči su mu sijale.
<BR>&nbsp;&nbsp;&nbsp;&nbsp;&nbsp;"Verovatno će otkažati dugove Žemlje i na neko vreme vam bešplatno dati ušluge Ogranka. Vreme će biti duže ako Konfederacija prištane na duže razdoblje ćutanja. Ne mogu da dovoljno ižražim koliko oni žele da ižbegnu škandal.
<BR>&nbsp;&nbsp;&nbsp;&nbsp;&nbsp;Ošim toga, verovatno ćeš i ti dobiti nagradu."
<BR>&nbsp;&nbsp;&nbsp;&nbsp;&nbsp;"Ja?" Džekoba su podišli trnci. Za 'primitivnog' Zemljanina, gotovo svaka nagrada koji bi Galaktinci rešili da daju predstavljala bi čarobnu lampu. Jedva je mogao da poveruje sopstvenim ušima.
<BR>&nbsp;&nbsp;&nbsp;&nbsp;&nbsp;"Da, iako će verovatno biti i malo gorčine što niši žadržao švoja otkrića u užem krugu. Veličina njihove darežljivošti verovatno će biti obrnuto srazmerna širini objavljivanja Bubakubovog slučaja."
<BR>&nbsp;&nbsp;&nbsp;&nbsp;&nbsp;"Oh, razumem." Mehur od sapunice je pukao. Jedno je kada dobiješ znak zahvalnosti od 'sila nemerljivih', a sasvim je drugo kada ti ponude mito. Iako će nagrada verovatno biti jednako vredna. Zapravo, biće i vrednija.
<BR>&nbsp;&nbsp;&nbsp;&nbsp;&nbsp;Hoće li? Nijedan vanzemaljac ne razmišlja na isti način kao ljudi. Direktori Bibliotečkog Instituta predstavljali su zagonetku. Jedino što je sigurno zano jeste da ne žele lošu reklamu. Pitao se da li Kula govori zvanično ili naprosto pretpostavlja šta će se dalje događati.
<BR>&nbsp;&nbsp;&nbsp;&nbsp;&nbsp;Pring se iznenada okrenuo i pogledao ka stadu. Oči su mu sinule, a iza debelih usna doprlo je nešto nalik na zujanje. Izvukao je mikrofon iz proreza pored sedišta.
<BR>&nbsp;&nbsp;&nbsp;&nbsp;&nbsp;"Ižvini, Džekobe. Mišlim da šam nešto video. Moram da ižveštim komandanta."
<BR>&nbsp;&nbsp;&nbsp;&nbsp;&nbsp;Kula je nešto rekao u mikrofon, ne pomerajući pogled sa tačke oko trideset stepeni desno od njih i dvadeset pet stepeni gore. Džekob je pogledao tamo, ai nije video ništa. Čuo je tiho mrmljanje Heleninog glasa u prostoru oko uzglavlja Kuline stolice. Potom je brod počeo da se okreće.
<BR>&nbsp;&nbsp;&nbsp;&nbsp;&nbsp;Džekob je proverio kompjutersku ploču. Rezultati su bili spremni. Prethodni susret nije dao nikakav prepoznatljiv odgovor. Moraće da ponove raniji postupak.
<BR>&nbsp;&nbsp;&nbsp;&nbsp;&nbsp;"Razumnjaci", odjeknuo je Helenin glas iz interkoma. "Pring Kula je ponovo primetio nešto. Molim da zauzmete mesta."
<BR>&nbsp;&nbsp;&nbsp;&nbsp;&nbsp;Kula je škljocao zubima. Džekob je podigao pogled.
<BR>&nbsp;&nbsp;&nbsp;&nbsp;&nbsp;Na oko četrdeset pet steneni, tik iza obličja najbližeg prstena, počela je da raste sitna, svetlucava tačka. Plavo svetlo je raslo, približavajući se, sve dok nisu mogli da razaberu pet nejednakih, bilateralno simetričnih nastavaka na njoj. Brzo se pomerila, a potom se zaustavila.
<BR>&nbsp;&nbsp;&nbsp;&nbsp;&nbsp;Nad njima se nadnosio Sunčev Duh, tip dva, oponašajući ljudski oblik. Hromosfera je crveno prosijavala kroz neravne otvore očiju i usta.
<BR>&nbsp;&nbsp;&nbsp;&nbsp;&nbsp;Niko nije ni pokušao da dovede ivicu broda u liniju sa kamerama na boku. Verovatno bi bilo uzaludno, a osim toga, sada su imali parametarski laser.
<BR>&nbsp;&nbsp;&nbsp;&nbsp;&nbsp;Rekao je Donaldsonu da nastavi sa emitovanjem prve trake za kontakt, od mesta gde se poslednji kontakt prekinuo.
<BR>&nbsp;&nbsp;&nbsp;&nbsp;&nbsp;Inženjer je podigao mikrofon.
<BR>&nbsp;&nbsp;&nbsp;&nbsp;&nbsp;"Molim da svi stave naočare. Sada ćemo uključiti laser." I sam je stavio naočare, a potom se osvrnuo da proveri jesu li ga svi poslušali (Kula je bio izuzet; verovali su mu na reč da nije u opasnosti). Potom je okrenuo prekidač.
<BR>&nbsp;&nbsp;&nbsp;&nbsp;&nbsp;Čak i kroz naočare Džekob je video slabi sjaj na unutrašnjoj površini zida kada je zrak krenuo ka Duhu. Pitao se da li će čovekolika prilika biti spremnija za saradnju od ranijeg, 'prirodnog' oblika. Po svemu što je znao, to je moglo biti isto biće. Možda je prethodno bilo otišlo 'da se našminka' za ovo pojavljivanje.
<BR>&nbsp;&nbsp;&nbsp;&nbsp;&nbsp;Duh je smireno lebdeo dok je zrak komunikacionog lasera sijao pravo kroz njega. Džekob je čuo kako, malo dalje od njega, dr Martini tiho proklinje.
<BR>&nbsp;&nbsp;&nbsp;&nbsp;&nbsp;"Loše, loše, loše!" siktala je. Zbog psi-kacige i naočara videli su joj se samo nos i brada. "Ima nečega, ali nije tamo. Prokletstvo! Šta je, do đavola, sa ovom napravom?"
<BR>&nbsp;&nbsp;&nbsp;&nbsp;&nbsp;Priviđenje se iznenada razlilo, kao leptir zdrobljen o površinu broda. Crte 'lica' razmazale su se u dugačke, uske pruge žućkaste tame. Ruke i telo širili su se sve dok se biće nije pretvorilo u iskrzanu pravougaonu traku plavila preko deset stepeni neba. Preko površine počele su da se pojavljuju zelene iskre. Okupljale su se, mešale i sijale, a potom su počele da zadobijaju stalni oblik.
<BR>&nbsp;&nbsp;&nbsp;&nbsp;&nbsp;"Blagi zlatni Bože na nebesima", promrmljao je Donaldson.
<BR>&nbsp;&nbsp;&nbsp;&nbsp;&nbsp;Odnekud blizu začuo se Fejginov zvižduk, tih i drhtav. Kula je počeo da cvokoće.
<BR>&nbsp;&nbsp;&nbsp;&nbsp;&nbsp;Solarijanac je čitavom dužinom bio pokriven blistavo zelenim latiničnim slovima. Pisalo je:
<BR>&nbsp;&nbsp;&nbsp;&nbsp;&nbsp;ODMAH ODLAZITE. NEMOJTE SE VRAĆATI.
<BR>&nbsp;&nbsp;&nbsp;&nbsp;&nbsp;Džekob je stegao doručja stolice. Uprkos zvučnim efektima Itija i promuklog ljudskog disanja, tišina je bila nepodnošljiva.
<BR>&nbsp;&nbsp;&nbsp;&nbsp;&nbsp;"Mili!" Iz sve snage se trudio da ne viče. "Da li hvataš nešto?"
<BR>&nbsp;&nbsp;&nbsp;&nbsp;&nbsp;Dr Martini je zastenjala.
<BR>&nbsp;&nbsp;&nbsp;&nbsp;&nbsp;"Da... NE! Hvatam nešto, ali to nema smisla! Nije u korelaciji!"
<BR>&nbsp;&nbsp;&nbsp;&nbsp;&nbsp;"Pa, pokušaj da pošalješ pitanja! Pitaj da li prima tvoje psi zračenje!"
<BR>&nbsp;&nbsp;&nbsp;&nbsp;&nbsp;Klimnula je glavom i pritisla lice dlanovima, usredsređujući se.
<BR>&nbsp;&nbsp;&nbsp;&nbsp;&nbsp;Slova nad njima su se smesta izmenila.
<BR>&nbsp;&nbsp;&nbsp;&nbsp;&nbsp;USREDSREDI SE. GOVORI GLASNO DA SE USMERIŠ.
<BR>&nbsp;&nbsp;&nbsp;&nbsp;&nbsp;Džekob je bio ošamućen. Duboko u sebi osećao je da njegova druga polovina užasnuto dršće. Gospodina Hajda užasava ono što ne razume.
<BR>&nbsp;&nbsp;&nbsp;&nbsp;&nbsp;"Pitaj zašto hoće da govori sa nama tek sada."
<BR>&nbsp;&nbsp;&nbsp;&nbsp;&nbsp;Dr Martini je polako, glasno ponovila pitanje.
<BR>&nbsp;&nbsp;&nbsp;&nbsp;&nbsp;PESNIK. ON ĆE GOVORITI ZA NAS. ON JE OVDE.
<BR>&nbsp;&nbsp;&nbsp;&nbsp;&nbsp;"Ne, ne mogu!" kriknuo je Larok. Džekob se brzo okrenuo i video malog novinara, sklupčanog i užasnutog pored mašina za hranu.
<BR>&nbsp;&nbsp;&nbsp;&nbsp;&nbsp;ON ĆE GOVORITI ZA NAS.
<BR>&nbsp;&nbsp;&nbsp;&nbsp;&nbsp;Zelena slova su blistala.
<BR>&nbsp;&nbsp;&nbsp;&nbsp;&nbsp;"Doktore Martini", pozvala je Helen deSilva. "Pitajte Solarijanca zašto ne smemo da se vratimo."
<BR>&nbsp;&nbsp;&nbsp;&nbsp;&nbsp;Posle kratke pauze, slova su ponovo zasijala.
<BR>&nbsp;&nbsp;&nbsp;&nbsp;&nbsp;ŽELIMO POVUČENOST. MOLIMO, ODLAZITE.
<BR>&nbsp;&nbsp;&nbsp;&nbsp;&nbsp;"A ako se vratimo? Šta onda?" upitao je Donaldson. Dr Martini je mračno ponovila pitanje.
<BR>&nbsp;&nbsp;&nbsp;&nbsp;&nbsp;NIŠTA. NEĆETE NAS VIDETI. MOŽDA NAŠE MLADE, NAŠE STADO.
<BR>&nbsp;&nbsp;&nbsp;&nbsp;&nbsp;NAS NE.
<BR>&nbsp;&nbsp;&nbsp;&nbsp;&nbsp;To objašnjava dva tipa Solarijanaca, pomislio je Džekob. 'Normalni' oblik mora da je mlad, pa dobija jednostavne poslove kao što je čuvanje prstenova. A gde onda žive odrasli? Kakvu kulturu imaju? Kako stvorenja načinjena od jonizovane plazme mogu da komuniciraju sa vodenim ljudskim bićima? Pretnja je zabolela Džekoba. Ako žele, odrasli mogu da izbegavaju Sunčev brod, čak i čitavu flotu Sunčevih brodova, jednako lako kao što bi orao izbegavao balon. Ako sada prekinu kontakt, ljudi ih više nikada neće navesti da ga obnove.
<BR>&nbsp;&nbsp;&nbsp;&nbsp;&nbsp;"Molim vaš", oglasio se Kula. "Pitajte da li ih je Bubakub uvredio." Pringove oči su grozničavo blistale, a cvokotanje se nastavljalo, prigušeno, između izgovorenih reči.
<BR>&nbsp;&nbsp;&nbsp;&nbsp;&nbsp;BUBAKUB NE ZNAČI NIŠTA. BEZNAČAJAN. SAMO IDITE.
<BR>&nbsp;&nbsp;&nbsp;&nbsp;&nbsp;Solarijanac je počeo da bledi. Iskrzani pravougaonik se smanjivao dok se polako udaljavao.
<BR>&nbsp;&nbsp;&nbsp;&nbsp;&nbsp;"Čekaj!" Džekob je ustao. Pružio je ruku, grabeći u prazno.
<BR>&nbsp;&nbsp;&nbsp;&nbsp;&nbsp;"Nemojte nas isključiti! Mi smo vam najbliži susedi! Samo želimo da delimo sa vama! Barem nam recite ko ste!"
<BR>&nbsp;&nbsp;&nbsp;&nbsp;&nbsp;Slika je postala nejasna zbog daljine. Pramen tamnijeg gasa je naišao i zaklonio Solarijanca, ali tek pošto su pročitali poslednju poruku. Okružen gomilom 'mladih', odrasli je ponovio jednu od ranijih rečenica.
<BR>&nbsp;&nbsp;&nbsp;&nbsp;&nbsp;PESNIK GOVORI ZA NAS.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
