<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. POBUĘENO STANJE
<P>&nbsp;&nbsp;&nbsp;&nbsp;&nbsp;Pjer Larok je sedeo leđima oslonjen o kupolu. Obgrlio je kolena i tupo zurio u palubu. Pitao se, obuzet jadom, hoće li mu Mili dati dovoljno jaku injekciju da potraje dok Sunčev brod iziđe iz hromosfere.
<BR>&nbsp;&nbsp;&nbsp;&nbsp;&nbsp;Na nesreću, to se ne bi slagalo sa njegovom novom ulogom proroka. Stresao se. Tokom čitave karijere nije shvatio koliko je dobro kad samo komentarišeš, a ne moraš da uobličavaš događaje. Solarijanci mu nisu podarili blagoslov, nego prokletstvo.
<BR>&nbsp;&nbsp;&nbsp;&nbsp;&nbsp;Tupo se pitao da li ga je stvorenje izabralo iz ironije... kao šalu. Ili je nekako usadilo reči duboko u njega, pa će se pojaviti kada stignu na Zemlju, da ga šokiraju i dovedu u nepriliku?
<BR>&nbsp;&nbsp;&nbsp;&nbsp;&nbsp;Ili bi samo trebalo da objavljujem svoje mišljenje, kao i do sada? Tužno se zanjihao. Jedno je kada namećeš svoje zamise drugima zbog snage ličnosti. Sasvim je drugo obraćati se svetu umotan u proročki plašt.
<BR>&nbsp;&nbsp;&nbsp;&nbsp;&nbsp;Ostali su se okupili oko komandnog mesta, raspravljajući o narednom koraku. Čuo ih je kako govore i poželeo da odu. Ne podižući pogled, osetio je kada su se okrenuli i zagledali se u njega.
<BR>&nbsp;&nbsp;&nbsp;&nbsp;&nbsp;Larok je poželeo da umre.
<BR>
<BR>&nbsp;&nbsp;&nbsp;&nbsp;&nbsp;"Ja mislim da treba da ga ucmekamo", predložio je Donaldson. Sada mu se jasno osećao neobičan naglasak. Džekob, koji je slušao malo dalje, poželeo je da moda predačkih jezika nikada nije nastupila. "Neće biti kraja nevoljama koje će on izazivati kada stigne na Zemlju", objasnio je inženjer.
<BR>&nbsp;&nbsp;&nbsp;&nbsp;&nbsp;Dr Martini se ugrizla za usnu. "Ne, to ne bi valjalo. Bolje da tražimo uputstva sa Zemlje, čim stignemo na Hermes. Federalci će možda rešiti da ga prisilno izdvoje, ali ne verujem da bi iko smeo da ga stvarno odstrani."
<BR>&nbsp;&nbsp;&nbsp;&nbsp;&nbsp;"Čudi me da tako reagujete na njegov predlog", rekao je Džekob. "Čovek bi pomislio da ćete se zgroziti."
<BR>&nbsp;&nbsp;&nbsp;&nbsp;&nbsp;Slegnula je ramenima. "Do sada vam je verovatno već svima jasno da pripadam manjini u Skupštini Konfederacije. Piter mi je prijatelj, ali ako smatram da moja dužnost prema Zemlji zahteva da ga uklonim, učiniću to." Izgledala je mračno.
<BR>&nbsp;&nbsp;&nbsp;&nbsp;&nbsp;Džekob nije bio previše iznenađen. Iako je glavni inženjer osetio potrebu da folira nekakav strani naglasak kako bi prebrodio šokove poslednjeg sata, mnogi ostali su odbacili sva pretvaranja. Dr Martini je bila voljna da razmišlja o nezamislivom. Malo dalje od njih, Larok se uopšte nije pretvarao - bio je prepadnut i polako se njihao, očito nesvestan njihovog prisustva.
<BR>&nbsp;&nbsp;&nbsp;&nbsp;&nbsp;Donaldson je polako podigao kažiprst.
<BR>&nbsp;&nbsp;&nbsp;&nbsp;&nbsp;"Jeste li primetili da Solarijanac nije rekao baš ništa o zraku sa porukom? Prošao je pravo kroz njega, a to kao da mu nije smetalo. A ranije je onaj drugi Duh..."
<BR>&nbsp;&nbsp;&nbsp;&nbsp;&nbsp;"Mladi."
<BR>&nbsp;&nbsp;&nbsp;&nbsp;&nbsp;"Mladi Duh je itekako reagovao."
<BR>&nbsp;&nbsp;&nbsp;&nbsp;&nbsp;Džekob je počešao uvo. "Tajnama nema kraja. Zašto odraslo stvorenje neprekidno izbegava da se izravna sa našim ivičnim instrumentima? Da li nešto krije? Čemu svi oni preteći pokreti na prethodnim poniranjima, kada se vidi da je bio sposoban za razgovor još od kako je dr Martini donela svoju psi-kacigu, pre nekoliko meseci?"
<BR>&nbsp;&nbsp;&nbsp;&nbsp;&nbsp;"Možda mu je vaš P-laser dodao neophodne elemente", slegnuo je ramenima jedan od članova posade, istočnjački džentlmen po imenu Čen, koga je Džekob sreo samo na početku poniranja. "Alternativna hipoteza glasi da je čekao da govori sa nekim ko ima pristojan status."
<BR>&nbsp;&nbsp;&nbsp;&nbsp;&nbsp;Dr Martini je šmrknula.
<BR>&nbsp;&nbsp;&nbsp;&nbsp;&nbsp;"Po toj teoriji smo radili na poslednjem poniranju i nije vredelo. Bubakub je lažirao kontakt, a Fejgin, uprkos svih svojih nadarenosti, nije uspeo... oh, mislite na Pitera..."
<BR>&nbsp;&nbsp;&nbsp;&nbsp;&nbsp;Tišina je postala gusta kao testo.
<BR>&nbsp;&nbsp;&nbsp;&nbsp;&nbsp;"Džekobe, baš bih voleo da smo našli projektor", mračno se iscerio Donaldson. "To bi nam rešilo sve probleme."
<BR>&nbsp;&nbsp;&nbsp;&nbsp;&nbsp;Džekob je uzvratio kiselim osmehom. "Deux ex machina, šefe? Ma hajde, sigurno znaš da svemir ne čini posebne usluge."
<BR>&nbsp;&nbsp;&nbsp;&nbsp;&nbsp;"Mogli bismo i da prestanemo", rekla je dr Martini. "Verovatno više nikada nećemo videti odraslog Duha. Oni na Zemlji su od samog početka bili skeptični prema pričama o 'čovekolikim oblicima'. To su samo tvrdnje desetak razumnjaka, uz nekoliko mutnih fotografija. Vremenom će sve biti pripisamo histeriji, uprkos mojim testovima." Mračno je oborila pogled.
<BR>&nbsp;&nbsp;&nbsp;&nbsp;&nbsp;Džekob je bio svestan da Helen deSilva stoji tik do njega. Bila je neobično ćutljiva otkako ih je sazvala pre nekoliko minuta.
<BR>&nbsp;&nbsp;&nbsp;&nbsp;&nbsp;"Pa, barem ovog puta nije u opasnosti sam 'Ponirač u Sunce'", rekao je Džekob. "Heliološka istraživanja mogu da se nastave, kao i proučavanja magnetivorskih stada. Solarijanac je rekao da nam neće smetati."
<BR>&nbsp;&nbsp;&nbsp;&nbsp;&nbsp;"To da", dodao je Donaldson. "A šta će raditi on?" pokazao je prstom na Laroka.
<BR>
<BR>&nbsp;&nbsp;&nbsp;&nbsp;&nbsp;"Moramo odlučiti šta da radimo. Sada lebdimo pri dnu krda. Da idemo gore i još njuškamo? Možda se Solarijaci međusobno razlikuju koliko i ljudi. Možda smo sreli nekog džangrizavog", predložio je Džekob.
<BR>&nbsp;&nbsp;&nbsp;&nbsp;&nbsp;"Na to nisam mislila", rekla je dr Martini.
<BR>&nbsp;&nbsp;&nbsp;&nbsp;&nbsp;"Hajde da prebacimo parametarski laser na automatiku i da dodamo komunikacionoj traci deo sa šiframa engleskog. Tako će zračiti po stadu dok budemo lenjo kružili naviše, u slučaju da naiđemo na nekog odraslog Solarijanca."
<BR>&nbsp;&nbsp;&nbsp;&nbsp;&nbsp;"Ako se to i desi, nadam se da me neće isprepadati kao ovaj poslednji", promrmljao je Donaldson.
<BR>&nbsp;&nbsp;&nbsp;&nbsp;&nbsp;Helen deSilva trljala je ramena kao da je trese groznica. "Ima li još neko da doda nešto 'u četiri oka'? U tom slučaju, zaključujem međuljudsko savetovanje naređenjem da se ne preduzimaju nikakve akcije protiv gospodina Laroka. Samo ga držite na oku.
<BR>&nbsp;&nbsp;&nbsp;&nbsp;&nbsp;Sastanak je završen. Razmišljajte šta da radimo dalje. Neka neko zamoli Fejgina i Kulu da nam se pridruže u centru za osveženje za dvadeset minuta. To je sve."
<BR>&nbsp;&nbsp;&nbsp;&nbsp;&nbsp;Džekob je osetio ruku na mišici. Kraj njega je stajala Helen.
<BR>&nbsp;&nbsp;&nbsp;&nbsp;&nbsp;"Jesi li dobro?" upitao je.
<BR>&nbsp;&nbsp;&nbsp;&nbsp;&nbsp;"Da... sasvim." Neubedljivo se nasmešila. "Samo sam... Džekobe, hoćeš li da dođeš u moju kancelariju, molim te?"
<BR>&nbsp;&nbsp;&nbsp;&nbsp;&nbsp;"Naravno... posle tebe."
<BR>&nbsp;&nbsp;&nbsp;&nbsp;&nbsp;Helen je odmahnula glavom. Zarila je prste u njegovu mišicu i povukla ga za sobom, brzim koracima, prema kupoli i udubljenju veličine plakara koje je služilo kao kapetanska kabina. Kada su se našli unutra, raščistila je deo maleckog pisaćeg stola i dala mu znak da sedne. Potom je zatvorila vrata i skljokala se na njih.
<BR>&nbsp;&nbsp;&nbsp;&nbsp;&nbsp;"Oh, bože", uzdahnula je.
<BR>&nbsp;&nbsp;&nbsp;&nbsp;&nbsp;"Helen..." Džekob je pošao ka njoj, ali se zaustavio. Zagledala se u njega onim plavim očima.
<BR>&nbsp;&nbsp;&nbsp;&nbsp;&nbsp;"Džekobe." Očito je ulagala ogroman napor da se smiri. "Možeš li mi učiniti uslugu u nekoliko narednih minuta, a da posle ćutiš o tome? Ne mogu ti reći šta je u pitanju dok ne pristaneš." Nemo ga je preklinjala pogledom.
<BR>&nbsp;&nbsp;&nbsp;&nbsp;&nbsp;Džekob nije morao da razmišlja. "Naravno, Helen. Traži šta god hoćeš. Samo mi reci šta..."
<BR>&nbsp;&nbsp;&nbsp;&nbsp;&nbsp;"Onda me, molim te, samo zagrli." Glas joj se pretvorio u jecaj. Pošla je ka njemu, ruku zgrčenih pred sobom. Nem od iznenađenja, Džekob ju je obgrlio i čvrsto stegao.
<BR>&nbsp;&nbsp;&nbsp;&nbsp;&nbsp;Polako ju je njihao tamo-amo dok joj je telo snažno drhtalo. "Šššš... sve će biti dobro..." izgovarao je besmislene utešne reči. Osećao je njenu kosu na obrazu, a njen miris kao da je je ispunio sobicu. Vrtelo mu se u glavi.
<BR>&nbsp;&nbsp;&nbsp;&nbsp;&nbsp;Neko vreme su ćutke stajali. Polako mu je spustila glavu na rame.
<BR>&nbsp;&nbsp;&nbsp;&nbsp;&nbsp;Potom su drhtaji prestali. Telo joj se postepeno opustilo. Jednom rukom gladio joj je napete mišiće na leđima i ovi su se opuštali jedan po jedan.
<BR>&nbsp;&nbsp;&nbsp;&nbsp;&nbsp;Džekob se pitao ko kome čini uslugu. Samo Beskrajon zna kada se poslednji put osećao tako smireno i sabrano. Dirnulo ga je što mu toliko veruje.
<BR>&nbsp;&nbsp;&nbsp;&nbsp;&nbsp;Štaviše, bio je srećan. Negde u njemu neko je škripao zubima zbog toga, ali nije ga slušao. To što je upravo radio činilo mu se prirodnijim od disanja.
<BR>&nbsp;&nbsp;&nbsp;&nbsp;&nbsp;Posle nekoliko trenutaka Helen je podigla glavu. Kada je progovorila, glas joj je bio promukao.
<BR>
<BR>&nbsp;&nbsp;&nbsp;&nbsp;&nbsp;"Nikada u životu nisam bila ovako uplašena", rekla je. "Želim da shvatiš da nisam morala ovako. Mogla sam da izigravam Gvozdenu Ledi do kraja poniranja... ali bio si tu, na raspolaganju... morala sam. Izvini."
<BR>&nbsp;&nbsp;&nbsp;&nbsp;&nbsp;Primetio je da nije ni pokušala da se udalji. I dalje ju je držao u zagrljaju.
<BR>&nbsp;&nbsp;&nbsp;&nbsp;&nbsp;"Nema problema", tiho je odgovorio. "Jednom ću ti ispričati koliko mi je to prijalo. Ne brini zbog straha. Gotovo sam iskočio iz kože kada sam video ona slova. Razoznalost i neosetljivost jesu moji odbrambeni mehanizmi. Videla si kako ostali reaguju. Ti samo imaš veću odgovornost, to je sve."
<BR>&nbsp;&nbsp;&nbsp;&nbsp;&nbsp;Nije mu odgovorila. Podigla mu je ruke na ramena, ne odmičući se od njega.
<BR>&nbsp;&nbsp;&nbsp;&nbsp;&nbsp;"U svakom slučaju", nastavio je, gladeći joj razletele pramenove kose, "mora da si tokom svojih Skokova bivala i uplašenija."
<BR>&nbsp;&nbsp;&nbsp;&nbsp;&nbsp;Helen se ukočila i odgurnula se od njega.
<BR>&nbsp;&nbsp;&nbsp;&nbsp;&nbsp;"Gospodine Demva, vi ste nepodnošljivi! Vi i vaše neprestano pominjanje mojih Skokova! Zašto mislite da sam ikada bila ovako uplašena?! Šta mislite, koliko mi je godina?"
<BR>&nbsp;&nbsp;&nbsp;&nbsp;&nbsp;Džekob se nasmešio. Nije se dovoljno odgurnula da se izvuče iz njegovih ruku. Očito još nije želela da se razdvoje.
<BR>&nbsp;&nbsp;&nbsp;&nbsp;&nbsp;"Pa, po teoriji relativnosti..." počeo je.
<BR>&nbsp;&nbsp;&nbsp;&nbsp;&nbsp;"Ko šiša relativnost! Imam dvadeset pet godina! Možda sam videla više neba nego ti, ali iskusila sam mnogo manje stvarnog života... a moj stepen pouzdanosti ne govori ništa o tome kako se osećam iznutra! Strašno je kad moraš da budeš savršen, čvrst i odgovoran za ljudske živote... barem meni, jer ti si neosetljiv, nedodirljiv, starinski kretenoidni junak, stojiš tu miran kad god poželiš, baš kao kapetan Belok na 'Kalipsu' kada smo naleteli na onu idiotsku lažnu blokadu kod J8'leka i... i sad ću biti veoma neodgovorna i narediću ti da me poljubiš, pošto to izgleda ne bi sam učinio!"
<BR>&nbsp;&nbsp;&nbsp;&nbsp;&nbsp;Izazivački ga je pogledala. Kada se Džekob nasmejao i privukao je, za trenutak se oduprla. Potom mu je obavila ruke oko vrata i pritisla usne na njegove.
<BR>&nbsp;&nbsp;&nbsp;&nbsp;&nbsp;Džekob je osetio da je ponovo zadrhtala, ali ovo je bilo drugačije. Bilo je teško reći po čemu, jer bio je prezauzet. Očaravajuće prezauzet.
<BR>&nbsp;&nbsp;&nbsp;&nbsp;&nbsp;Iznenada, u naletu bola, shvatio je koliko je vremena prošlo od... dve preduge godine. Oterao je tu misao. Tanja je mrtva, a Helen je predivno, čudesno živa. Čvršće ju je zagrlio i odgovorio na njenu strast jedinim mogućim načinom.
<BR>
<BR>&nbsp;&nbsp;&nbsp;&nbsp;&nbsp;"Izvrsna terapija, doktore", začikavala ga je dok je pokušavao da sredi raščupanu kosu. "Osećam se prosto sjajno, iako priznajem da ti izgledaš kao da si uravo izašao iz centrifuge."
<BR>&nbsp;&nbsp;&nbsp;&nbsp;&nbsp;"Šta je... uf, šta je 'centrifuga'? Nije važno, nisu mi potrenba objašnjenja tvojih anahronizama. Pogledaj se samo! Ponosna si što se osećam kao istopljena pa izuvijana čelična šipka!"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;Džekob nije uspeo da prikrije osmeh. "Umukni i poštuj starije od sebe. Koliko još vremena imamo?"
<BR>&nbsp;&nbsp;&nbsp;&nbsp;&nbsp;Helen je pogledala prsten. "Oko dva minuta. Prokleto nezgodno vreme za sastanak. Taman si počeo da bivaš zanimljiv. Ko ga je, do đavola, sazvao u tako neprikladno vreme?"
<BR>&nbsp;&nbsp;&nbsp;&nbsp;&nbsp;"Ti."
<BR>&nbsp;&nbsp;&nbsp;&nbsp;&nbsp;"A, da. Jesam. Sledeći put ću ti dati barem pola sata, pa ćemo podrobnije istražiti stvari."
<BR>&nbsp;&nbsp;&nbsp;&nbsp;&nbsp;Džekob je nesigurno klimnuo glavom. Bilo je teško reći, ponekad, kada se ova žena šali.
<BR>&nbsp;&nbsp;&nbsp;&nbsp;&nbsp;Pre no što je otključala vrata, Helen se ozbiljno nagla da ga poljubi.
<BR>&nbsp;&nbsp;&nbsp;&nbsp;&nbsp;"Hvala ti, Džekobe."
<BR>&nbsp;&nbsp;&nbsp;&nbsp;&nbsp;Pogladio ju je po obrazu. Za trenutak se naslonila na njega. Kada je povukao ruku, nije imalo šta da se kaže.
<BR>&nbsp;&nbsp;&nbsp;&nbsp;&nbsp;Helen je otvorila vrata i provirila. Na vidiku nije bilo nikoga osim pilota. Mora da su se ostali okupili oko centra za osveženje, očekujući sastanak.
<BR>&nbsp;&nbsp;&nbsp;&nbsp;&nbsp;"Hajdemo", rekla je. "Mogla bih da pojedem konja!"
<BR>&nbsp;&nbsp;&nbsp;&nbsp;&nbsp;Džekob se stresao. Ako će se zbližiti sa Helen, moraće biti spreman za njene neverovatne izraze. Ni manje ni više nego konja!
<BR>&nbsp;&nbsp;&nbsp;&nbsp;&nbsp;Ipak je zaostao korak iza nje, kako bi je gledao dok hoda. Bilo je to tako uznemirujuće da nije ni primetio kako je kraj broda projurio prsten u punoj brzini, bokova usplamsalih kao zvezde i okružen oreolom belim i blistavim kao paperje na grudima gugutke.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
