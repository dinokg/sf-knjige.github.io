<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. GRAVITACIJA
<P>&nbsp;&nbsp;&nbsp;&nbsp;&nbsp;Prostorija za telemetriju bila je mala - zbog automatizacije. Bilo je dovoljno svega dvanaest konzola u dva niza ispod velikog posmatračkog ekrana. Iza ograde, na uzdigntoj platformi, pozvani gosti posmatrali su kako tehničari pažljivo proveravaju snimljene podatke.
<BR>&nbsp;&nbsp;&nbsp;&nbsp;&nbsp;Povremeno bi se neko, muškarac ili žena, nagnuo nared i začkiljio u neku pojedinost na ekranu, u uzaludnoj nadi da će videti dokaz kako Sunčev brod još postoji tamo negde.
<BR>&nbsp;&nbsp;&nbsp;&nbsp;&nbsp;Helen deSilva stajala je kraj dve konzole najbliže platformi. Odatle se snimak Džefrijevih poslednjih poruka emitovao na velikom ekranu.
<BR>&nbsp;&nbsp;&nbsp;&nbsp;&nbsp;Pojavio se niz reči - predstavljale su dodire prstiju po tastaturi, četrdeset miliona kilometara odatle, pre nekoliko časova.
<BR>
<BR>&nbsp;&nbsp;&nbsp;&nbsp;&nbsp;VOŽNJA JE MIRNA I AUTOMATSKA... MORAM DA POJAČAM VREMENSKI FAKTOR NA DESET ZBOG TURBULENCIJA... UPRAVO SAM RUČAO ZA DVADESET SEKUNDI HA HA...
<BR>&nbsp;&nbsp;&nbsp;&nbsp;&nbsp;Džekob se nasmešio. Mogao je da zamisli malog šimpanzu kako uživa u vremenskoj razlici.
<BR>&nbsp;&nbsp;&nbsp;&nbsp;&nbsp;PROŠAO SAM TAU NULA ZAREZ JEDAN... LINIJE POLJA SPAJAJU SE MALO NAPRED... INSTRUMENTI KAŽU DA JE PREDA MNOM KRDO, BAŠ KAO ŠTO JE HELENA REKLA... OKO STOTINU... PRIBLIŽAVAM SE...
<BR>&nbsp;&nbsp;&nbsp;&nbsp;&nbsp;Utom se, iznenada, kroz zvučnike začuo Džefrijev grubi, majmunski glas.
<BR>&nbsp;&nbsp;&nbsp;&nbsp;&nbsp;"Čekaj samo dok ispričam ovo društvu na drvetu! Prvi usamljenik na Suncu! Neka Tarzan pukne od muke!" Jedan tehničar je počeo da se smeje, pa prekinuo. Završio je nečim nalik na jecaj.
<BR>&nbsp;&nbsp;&nbsp;&nbsp;&nbsp;Džekob se trgao. "Znači li to da je bio tamo dole potpuno sam?"
<BR>&nbsp;&nbsp;&nbsp;&nbsp;&nbsp;"Mislila sam da znaš!" DeSilva je izgledala iznenađeno. "Poniranja su sada već prilično automatizovana. Samo kompjuter može da podesi polja sile dovoljno brzo kako bi sprečio turbulencije da pretvore putnike u džem. Džef... je imao dva: jedan na palubi, kao i vezu preko lasera sa velikom mašinom ovde, na Merkuru. Šta bi čovek tamo i radio, osim da ponegde nešto podesi?"
<BR>&nbsp;&nbsp;&nbsp;&nbsp;&nbsp;"Ali zašto uopšte rizikovati?"
<BR>&nbsp;&nbsp;&nbsp;&nbsp;&nbsp;"To je zamisao dr Keplera", odgovorila je, kao da se brani. "Želeo je da vidi da li samo ljudsko psi zračenje izaziva Duhove da pobegnu ili sa počnu sa pretnjama."
<BR>&nbsp;&nbsp;&nbsp;&nbsp;&nbsp;"Nismo stigli do tog dela predavanja."
<BR>&nbsp;&nbsp;&nbsp;&nbsp;&nbsp;Sklonila je pramen plave kose sa lica.
<BR>&nbsp;&nbsp;&nbsp;&nbsp;&nbsp;"Da... pa, u prvim susretima sa magnetivorima nismo uopšte videli pastire. A kada smo ih primetili, gledali smo izdaleka kako bismo odredili njihov odnos sa drugim bićima.
<BR>&nbsp;&nbsp;&nbsp;&nbsp;&nbsp;Kada smo konačno prišli, pastiri su isprva samo bežali. A onda se njihovo ponašanje iznenada korenito izmenilo. Većina bi ih bežala, a jedan ili dva bi se izvili nad brodom, van ravni palube sa instrumentima, i počeli da se spuštaju na nas!"
<BR>&nbsp;&nbsp;&nbsp;&nbsp;&nbsp;Džekob je odmahnuo glavom. "Bojim se da ne razumem..."
<BR>&nbsp;&nbsp;&nbsp;&nbsp;&nbsp;DeSilva je pogledala najbližu konzolu, ali tamo nije bilo promene. Jedini izveštaji sa Džefovog broda bili su nizovi brojki - rutinski izveštaji o uslovima na Suncu.
<BR>&nbsp;&nbsp;&nbsp;&nbsp;&nbsp;"Pa, Džekobe, brod je, zapravo, ravna paluba unutar gotovo savršenog ogledala. Motori za gravitaciju, generatori polja sile i laser za hlađenje nalaze se u manjoj kugli, koja se nalazi nasred palube. Instrumenti za snimanje poređani su duž ivice palube 'odozdo', a ljudi zauzimaju 'gornju' stranu, kako bi i jedni i drugi nesmetano osmatrali sve prema čemu se ivica okrene. Ali nismo računali da će nešto namerno izbegavati naše kamere!"
<BR>&nbsp;&nbsp;&nbsp;&nbsp;&nbsp;"Ako bi Duh izišao van dometa instrumenata pojavivši se iznad broda, što niste lepo okrenuli brod? Imate potpunu kontrolu gravitacije."
<BR>&nbsp;&nbsp;&nbsp;&nbsp;&nbsp;"Pokušali smo. Oni su naprosto nestajali! Ili, još gore, ostajali su odozgo ma koliko da smo se brzo okretali. Jednostavno bi lebdeli! U tim prilikama posada je videla najužasnije ljudske oblike!"
<BR>&nbsp;&nbsp;&nbsp;&nbsp;&nbsp;Sobu je iznenada ponovo ispunio Džefrijev hrapavi glas.
<BR>&nbsp;&nbsp;&nbsp;&nbsp;&nbsp;"Hej! Eno čitave gomile ovčarskih pasa koji guraju toroide na sve strane! Idem da ih pomazim! Lepe kuce!"
<BR>&nbsp;&nbsp;&nbsp;&nbsp;&nbsp;Helen je slegnula ramenima.
<BR>&nbsp;&nbsp;&nbsp;&nbsp;&nbsp;"Džef je uvek bio skeptičan. Nikada nije video oblike-na-tavanici i uvek je pastire zvao 'ovčarski psi', jer u njihovom ponašanju nije video ništa što bi ukazivalo na inteligenciju."
<BR>&nbsp;&nbsp;&nbsp;&nbsp;&nbsp;Džekob se tužno nasmešio. Superšimpanze su uvek bili oholi pred psećom rasom i to je predstavljalo vedriju stranu njihove opsesije tipa 'hoću i ja'. Time su verovatno umanjivali osetljivost zbog posebnog odnosa ljudi i pasa, što ih je verovatno činilo ljubomornim. Mnoge šimpanze držale su pse u kući.
<BR>&nbsp;&nbsp;&nbsp;&nbsp;&nbsp;"Kako je nazvao magnetivore - toroidi?"
<BR>&nbsp;&nbsp;&nbsp;&nbsp;&nbsp;"Da, imaju oblik velikih krofni. Video bi to da sastanak nije... prekinut." Tužno je odmahnula glavom i oborila pogled.
<BR>&nbsp;&nbsp;&nbsp;&nbsp;&nbsp;Džekob se promeškoljio. "Siguran sam da niko ne bi mogao da spreči..." zaustio je. Smesta je shvatio da zvuči glupo. DeSilva je klimnula glavom i vratila se za konzolu; zaposlila se, ili se pretvarala da se zaposlila, proučavanjem tehničkih podataka.
<BR>&nbsp;&nbsp;&nbsp;&nbsp;&nbsp;Bubakub je ležao ničice na jastuku sleva, blizu ograde. Imao je u rukama plej-bek knjigu i čitao je, potpuno zadubljen, tuđinske simbole koji su bleskali po malom ekranu odozgo nadole. Podigao je glavu i oslušnuo kada se začuo Džefrijev glas, a potom se zagonetno zagledao u Pjera Laroka.
<BR>&nbsp;&nbsp;&nbsp;&nbsp;&nbsp;Larokove oči su blistale dok je snimao 'istorijski trenutak'. Povremeno bi tihim, uzbuđenim glasom govorio u mikrofon pozajmljene steno-kamere.
<BR>&nbsp;&nbsp;&nbsp;&nbsp;&nbsp;"Tri minuta", napeto je rekla deSilva.
<BR>&nbsp;&nbsp;&nbsp;&nbsp;&nbsp;Tokom čitavog minuta nije se dešavalo ništa. A tada su se na ekranu ponovo pojavila krupna slova.
<BR>&nbsp;&nbsp;&nbsp;&nbsp;&nbsp;VELIKI MOMCI ODMAH SU KRENULI KA MENI! BAREM DVOJICA. UPRAVO SAM SE PREBACIO NA ZUMIRANJE... HEJ! OVDE POČINJE NJ-NJ-NJIHANJE! VREMENSKA KOMPRESIJA OTKAZUJE!
<BR>&nbsp;&nbsp;&nbsp;&nbsp;&nbsp;"Moram da prekinem posao!" začuo se iznenada dubok, kreštav glas. "Ubrzavam... novo njihanje! Polja padaju!... Itiji! Oni su..."
<BR>&nbsp;&nbsp;&nbsp;&nbsp;&nbsp;Potom se začuo vrlo kratak nalet smetnji, a onda tišina praćenja glasnim šištanjem kada je tehničar za konzolom maksimalno pojačao zvuk. Zatim, ništa.
<BR>&nbsp;&nbsp;&nbsp;&nbsp;&nbsp;Za trenutak su svi ćutali. Potom je jedan od tehničara ustao sa svog mesta.
<BR>&nbsp;&nbsp;&nbsp;&nbsp;&nbsp;"Potvrđena implozija", rekao je.
<BR>&nbsp;&nbsp;&nbsp;&nbsp;&nbsp;DeSilva je klimnula glavom. "Hvala. Molim vas da pripremite izvod podataka za prenos na Zemlju."
<BR>
<BR>&nbsp;&nbsp;&nbsp;&nbsp;&nbsp;Čudno, ali Džekobovo najjače osećanje bio je ogroman ponos. Kao član osoblja Centra za Uzdizanje, primetio je da je Džefri u poslednjim trenucima života zanemario svoju tastaturu. Umesto da se povuče pred strahom, načinio je ponosan, težak gest. Džef Zemljanin glasno je progovorio.
<BR>&nbsp;&nbsp;&nbsp;&nbsp;&nbsp;Džekob je želeo da to nekome kaže. Fejgin će ga svakako razumeti. Pošao je ka Kantenu, ali Pjer Larok ga je zaustavio oštrim siktanjem pre no što je stigao tamo.
<BR>&nbsp;&nbsp;&nbsp;&nbsp;&nbsp;"Budale!" Novinar ih je sve gledao sa izrazom neverice.
<BR>&nbsp;&nbsp;&nbsp;&nbsp;&nbsp;"A ja sam najveća budala od svih! Od svih vas, ja sam morao da vidim koliko je opasno poslati šimpanzu samog na Sunce!"
<BR>&nbsp;&nbsp;&nbsp;&nbsp;&nbsp;U sobi je zavladala tišina. Svi su gledali Laroka sa ogromnim iznenađenjem, a on je sve jače mahao rukama.
<BR>&nbsp;&nbsp;&nbsp;&nbsp;&nbsp;"Zar ne vidite? Zar ste svi slepi? Ako su Solarijanci naši prethodnici, a malo je sumnje u to, znači da su očito uložili veliki trud da nas milenijumima izbegavaju. Pa ipak, neko daleko osećanje prema nama zadržalo ih je da nas ne unište - do sada!
<BR>&nbsp;&nbsp;&nbsp;&nbsp;&nbsp;Pokušali su da vas upozore i oteraju vaše brodove na način koji se ne može zanemariti, ali vi ste uporno nastavili da idete za njima. Kako onda da reaguju tako moćna bića, kada im dosađuje rasa štićenika onih koje su sami napustili? Šta ste očekivali da će učiniti kada ih napadne jedab majmun...!"
<BR>&nbsp;&nbsp;&nbsp;&nbsp;&nbsp;Nekoliko članova posade ljutito je ustalo. DeSilva je morala da podigne glas kako bi ih umirila. Pogledala je Laroka sa izrazom gvozdene kontrole na licu.
<BR>&nbsp;&nbsp;&nbsp;&nbsp;&nbsp;"Ser, ako biste bili ljubazni da pismeno izložite vašu zanimljivu pretpostavku, osoblje će vrlo rado razgovarati o njoj kasnije."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"To bi zasad bilo dovoljno! Kasnije ćemo imati puno vremena za razgovore!"
<BR>&nbsp;&nbsp;&nbsp;&nbsp;&nbsp;"Ne, uopšte nemamo vremena."
<BR>&nbsp;&nbsp;&nbsp;&nbsp;&nbsp;Svi su se okrenuli. Na ulazu u galeriju stajala je dr Martini. "Mislim da je najbolje da se o tome odmah razgovara", rekla je.
<BR>&nbsp;&nbsp;&nbsp;&nbsp;&nbsp;"Je li dr Kepler dobro?" upitao je Džekob.
<BR>&nbsp;&nbsp;&nbsp;&nbsp;&nbsp;Klimnula je glavom. "Upravo dolazim od njegove postelje. Uspela sam da ga iščupam iz šoka; sada spava. Ali pre no što je zaspao, vrlo žurno je govorio o novom poniranju, odmah."
<BR>&nbsp;&nbsp;&nbsp;&nbsp;&nbsp;"Odmah? Zašto? Zar nije bolje da sačekamo dok ne budemo sigurno znali šta se desilo Džefrijevom brodu?"
<BR>&nbsp;&nbsp;&nbsp;&nbsp;&nbsp;"Znamo šta se desilo Džefrijevom brodu!" oštro je odgovorila dr Martini. "Čula sam šta je gospodin Larok rekao kad sam ulazila i nisam nimalo zadovoljna načinom na koji ste primili njegovu zamisao! Svi ste tako uobraženi i sigurni u sebe da ne slušate nekog ko ima novi uvid!"
<BR>&nbsp;&nbsp;&nbsp;&nbsp;&nbsp;"Znači, vi zaista verujete da su Duhovi naši nekadašnji pokrovitelji?" DeSilvin glas bio je pun neverice.
<BR>&nbsp;&nbsp;&nbsp;&nbsp;&nbsp;"Možda jesu, a možda nisu. Ali ostatak njegovog objašnjenja ima smisla! Na kraju krajeva, da li su Solarijanci ikada pre ovoga učinili išta drugo do nekoliko pretnji? A sada iznenada postaju nasilni. Zašto? Možda zaista zato što ne osećaju nikakve ograde prema ubistvu pripadnika tako mlade rase kao što je Džefova?"
<BR>&nbsp;&nbsp;&nbsp;&nbsp;&nbsp;Tužno je odmahnula glavom.
<BR>&nbsp;&nbsp;&nbsp;&nbsp;&nbsp;"Znate, samo je pitanje vremena kada će ljudska bića početi da shvataju koliko toga tek treba da usvojimo! Činjenica je da su sve druge kiseoničke rase deo statusnog sistema... hijerarhije zasnovane na starosti, snazi i nasleđu. Mnogi od vas misle da to nije lepo. Ali tako stvari stoje! I ako nećemo da prođemo kao vanevropske rase devetnaestog veka, moramo naučiti kako da se ponašamo prema starijim, moćnijim vrstama!"
<BR>&nbsp;&nbsp;&nbsp;&nbsp;&nbsp;Džekob se namrštio.
<BR>&nbsp;&nbsp;&nbsp;&nbsp;&nbsp;"Hoćete da kažete - ako su šimpanzu ubili, a ljudima prete ili ih teraju, onda..."
<BR>&nbsp;&nbsp;&nbsp;&nbsp;&nbsp;"Onda možda Solarijanci ne žele da se petljaju sa decom i kućnim ljubimcima..." Jedan tehničar je udario pesnicom po konzoli. DeSilva ga je ućutkala besnim pogledom. "... ali možda će biti voljni da razgovaraju sa delegacijom pripadnika starijih, iskusnijih rasa. Na kraju krajeva, kako ćemo znati ako ne pokušamo?"
<BR>&nbsp;&nbsp;&nbsp;&nbsp;&nbsp;"Kula je bio sa nama na većini poniranja", promrmljao je tehničar. "A on je obučeni ambasador!"
<BR>&nbsp;&nbsp;&nbsp;&nbsp;&nbsp;"Uz dužno poštovanje prema Pringu Kuli", dr Martini se lako naklonila visokom vanzemaljcu, "on je pripadnik vrlo mlade rase. Mlade gotovo kao naša. Očito je da Solarijanci misle da ni on nije vredan njihove pažnje.
<BR>&nbsp;&nbsp;&nbsp;&nbsp;&nbsp;Ne, ja predlažem da iskoristimo nepredviđeno prisustvo, ovde na Merkuru, dvojice pripadnika drevnih i cenjenih rasa. Valjalo bi da ponizno zamolimo Pila Bubakuba i Kantena Fejgina da nam se pridruže, dole u Suncu, u poslednjem pokušaju da ostvarimo kontakt!"
<BR>&nbsp;&nbsp;&nbsp;&nbsp;&nbsp;Bubakub je polako ustao. Mirno se osvrnuo, svestan da će Fejgin čekati dok on progovori prvi. "Ako ljudska bića kažu da sam im potre-ban na Suncu, onda uprkos očitim opasnos-tima primi-tivnih Sunčevih brodova odluču-jem da prihvatim."
<BR>&nbsp;&nbsp;&nbsp;&nbsp;&nbsp;Zadovoljno se vratio na svoj jastuk.
<BR>&nbsp;&nbsp;&nbsp;&nbsp;&nbsp;Fejgin je zašuškao i čuo se uzdah. "I ja ću rado poći. Zapravo, sve bih učinio za makar najniže mesto na tom brodu. Ne mogu da zamislim od kakve pomoći bih mogao da budem. Ali rado ću poći."
<BR>&nbsp;&nbsp;&nbsp;&nbsp;&nbsp;"E, pa, ja se protivim, do đavola!" prasnula je deSilva. "Odbijam da prihvatim političke posledice što što proističi iz slanja Pila Bubakuba i Kantena Fejgina dole, naročito posle nesreće! Vi, dr Martini, govorite o dobrim odnosima sa moćnim tuđinskim rasama, ali možete li da zamislite šta bi se desilo kada bi oni poginuli tamo dole u Zemljanskom brodu?"
<BR>&nbsp;&nbsp;&nbsp;&nbsp;&nbsp;"Koješta", uzvratila je dr Martini. "Ako je iko u stanju da uredi da ne budemo okrivljeni, to su ovi razumnjaci. Uostalom, Galaksija je opasno mesto. Sigurna sam da mogu da ostave nekakvu potvrdu da idu dobrovoljno."
<BR>&nbsp;&nbsp;&nbsp;&nbsp;&nbsp;"U mom slučaju takvi dokumenti su već snimljeni", rekao je Fejgin.
<BR>&nbsp;&nbsp;&nbsp;&nbsp;&nbsp;I Bubakub je potvrdio svoju ogromnu želju da rizikuje život u primitivnom brodu, prihvatajući na sebe svu odgovornost. Pil se brzo okrenuo kada je Larok počeo da mu zahvaljuje. Čak se i dr Martini pridružila opštoj molbi novinaru da bude ljubazan i zaveže.
<BR>&nbsp;&nbsp;&nbsp;&nbsp;&nbsp;DeSilva je pogledala Džekoba. On je slegnuo ramenima.
<BR>&nbsp;&nbsp;&nbsp;&nbsp;&nbsp;"Pa, imamo vremena. Daćemo posadi priliku da pregleda podatke sa Džefovog poniranja, a dr Kepleru vremena da se oporavi. U međuvremenu ćemo preneti ovu zamisao Zemlji, možda će ona imati neki predlog."
<BR>&nbsp;&nbsp;&nbsp;&nbsp;&nbsp;Dr Martini je uzdahnula. "Volela bih da je to tako jednostavno, ali vi niste dovoljno razmislili. Pazite, ako treba da sklopimo mir sa Solarijancima, zar ne bi trebalo da se vratimo do iste grupe koju je uvredila Džefova poseta?"
<BR>&nbsp;&nbsp;&nbsp;&nbsp;&nbsp;"Pa, nisam sigurna da je to neophodno, ali zvuči u redu."
<BR>&nbsp;&nbsp;&nbsp;&nbsp;&nbsp;"A kako nameravate da nađete istu grupu, tamo u Sunčevoj atmosferi?"
<BR>&nbsp;&nbsp;&nbsp;&nbsp;&nbsp;"Pretpostavljam da ćemo se vratiti u isto aktivno područje gde stado pase... Oh, sad razumem."
<BR>&nbsp;&nbsp;&nbsp;&nbsp;&nbsp;"Sigurno", nasmešila se dr Martini. "Tamo dole nema stalne 'solografije' po kojoj bi se pravile mape. Aktivna područja i same Sunčeve pege izblede za nekoliko nedelja! Sunce nema površinu, nego samo razne slojeve i gustine gasova. Čak i polutar rotira brže od drugih geografskih širina! Kako ćete naći istu grupu ako ne pođete sad odmah, pre no što se šteta koju je nanela Džefova poseta raširi po čitavoj zvezdi?"
<BR>&nbsp;&nbsp;&nbsp;&nbsp;&nbsp;Džekob je pogledao deSilvu, zbunjen. "Misliš li da je ona u pravu, Helen?"
<BR>&nbsp;&nbsp;&nbsp;&nbsp;&nbsp;Prevrnula je očima. "Ko zna? Možda. O tome treba razmisliti. Znam samo da nećemo učiniti baš ništa dok se dr Kepler ne oporavi dovoljno da ga čujemo."
<BR>&nbsp;&nbsp;&nbsp;&nbsp;&nbsp;Dr Martini se namrštila. "Već sam vam rekla! Dvejn se složio da nova ekspedicija smesta pođe!"
<BR>&nbsp;&nbsp;&nbsp;&nbsp;&nbsp;"A ja hoću da to čujem od njega lično!" besno je odgovorila deSilva.
<BR>&nbsp;&nbsp;&nbsp;&nbsp;&nbsp;"E, pa, ovde sam, Helen."
<BR>&nbsp;&nbsp;&nbsp;&nbsp;&nbsp;Dvejn Kepler je stajao na vratima, oslonjen o kvaku. Kraj njega, držeći ga pod ruku, glavni lekar dr Lerd ljutito je preko sobe gledao dr Martini.
<BR>
<BR>&nbsp;&nbsp;&nbsp;&nbsp;&nbsp;"Dvejne! Zašto si ustao? Zar hoćeš da dobiješ srčani napad?" Dr Martini je pošla ka njemu, besna i zabrinuta, ali Kepler ju je jednim pokretom zaustavio.
<BR>&nbsp;&nbsp;&nbsp;&nbsp;&nbsp;"Dobro mi je, Mili. Samo sam razredio onaj lek što si mi ga dala. U manjoj dozi zbilja je koristan, pa znam da si mislila najbolje. Samo što mi ne pomaže ako me onako obori!"
<BR>&nbsp;&nbsp;&nbsp;&nbsp;&nbsp;Kepler se slabo nasmejao. "Uostalom, drago mi je što nisam bio suviše u komi, pa sam čuo tvoj nadahnuti govor. Glavnina se lepo čula iza vrata."
<BR>&nbsp;&nbsp;&nbsp;&nbsp;&nbsp;Dr Martini je pocrvenela.
<BR>&nbsp;&nbsp;&nbsp;&nbsp;&nbsp;Džekob je osetio olakšanje što Kepler nije pomenuo njegovu ulogu. Po sletanju, pošto je pronašao laboratoriju, izgledalo mu je čista šteta da ne analizira uzorke koje je ukrao, još na 'Bredberiju', iz Keplerove apoteke.
<BR>&nbsp;&nbsp;&nbsp;&nbsp;&nbsp;Na sreću, niko ga nije pitao otkuda mu uzorci. Iako je šef laboratorije smatrao da su neke doze prejake, svi lekovi sem jednog bili su uobičajeni u slučajevima blagih manijačnih stanja.
<BR>&nbsp;&nbsp;&nbsp;&nbsp;&nbsp;Nepoznati lek ostao je negde u Džekobovom umu; još jedna tajna koju treba rešiti. Kakav to fizički problem ima dr Kepler kad su mu potrebne velike doze moćnog antikoagulansa? I glavni lekar, dr Lerd, bio je zbunjen. Zašto li mu je dr Martini prepisala 'varfarin'?
<BR>&nbsp;&nbsp;&nbsp;&nbsp;&nbsp;"Jeste li sigurni da vam je dovoljno dobro da ostanete ovde?" upitala je deSilva. Pomagala je lekaru da odvede Keplera do stolice.
<BR>&nbsp;&nbsp;&nbsp;&nbsp;&nbsp;"Dobro mi je", odgovorio je ovaj. "Osim toga, ima stvari koje ne mogu da čekaju.
<BR>&nbsp;&nbsp;&nbsp;&nbsp;&nbsp;Pre svega, uopšte nisam siguran u Milinu teoriju da će Duhovi dočekati Pila Bubakuba i Kantena Fejgina sa više ljubaznosti no što su ukazali nama ostalima. Znam da neopozivo neću da preuzmem odgovornost za njihovo poniranje! Jer ako budu ubijeni tamo dole, to neće biti od ruke Solarijanaca... nego će to izazvati ljudska bića! Treba odmah preduzeti novo poniranje... bez naših poštovanih prijatelja vanzemaljaca, naravno... ali treba odmah poći u isto područje, kao što je Mili predložila."
<BR>&nbsp;&nbsp;&nbsp;&nbsp;&nbsp;DeSilva je saosećajno odmahnula glavom. "Ni najmanje se ne slažem, ser! Džefa su ubili Duhovi, ili je nešto pošlo naopako sa brodom. A ja mislim da je ovo drugo posredi, ma koliko ne želela da to priznam... Treba sve da proverimo pre no što..."
<BR>&nbsp;&nbsp;&nbsp;&nbsp;&nbsp;"Oh, u pogledu broda nema nikakve sumnje", prekinuo ju je Kepler. "Duhovi nikoga nisu ubili."
<BR>&nbsp;&nbsp;&nbsp;&nbsp;&nbsp;"Šta to govorite?" povikao je Larok. "Zar ste slepi? Kako možete da poričete očite činjenice!?"
<BR>&nbsp;&nbsp;&nbsp;&nbsp;&nbsp;"Dvejne", blago je rekla dr Martini, "ti si sada suviše umoran za razmišljanje o ovom."
<BR>&nbsp;&nbsp;&nbsp;&nbsp;&nbsp;Kepler ju je odbio kratkim pokretom ruke.
<BR>&nbsp;&nbsp;&nbsp;&nbsp;&nbsp;"Izvinite, dr Kepler", oglasio se Džekob. "Pomenuli ste nešto o opasnosti koja potiče od ljudskih bića? Komandant deSilva verovatno smatra da ste mislili kako je Džefovu smrt izazvala greška u pripremanju broda. Da li govorite o nečem drugom?"
<BR>&nbsp;&nbsp;&nbsp;&nbsp;&nbsp;"Samo jedno hoću da znam", polako je rekao Kepler. "Da li je telemetrija pokazala da je Džefov brod uništen usled popuštanja zaštitnih polja sile?"
<BR>&nbsp;&nbsp;&nbsp;&nbsp;&nbsp;Istupio je tehničar za konzolom koji se malopre raspravljao. "Ovaj... da, ser. Kako ste znali?"
<BR>&nbsp;&nbsp;&nbsp;&nbsp;&nbsp;"Nisam znao", nasmešio se Kepler. "Ali uspeo sam da pogodim, čim sam pomislio na sabotažu."
<BR>&nbsp;&nbsp;&nbsp;&nbsp;&nbsp;"Šta?!" povikali su gotovo uglas dr Martini, deSilva i Larok.
<BR>&nbsp;&nbsp;&nbsp;&nbsp;&nbsp;A Džekob je iznenada shvatio. "Mislite, tokom obilaska...?" Okrenuo se da pogleda Laroka. Dr Martini je pratila njegov pogled i glasno dahnula.
<BR>&nbsp;&nbsp;&nbsp;&nbsp;&nbsp;Larok je ustuknuo kao da ga je udario. "Vi ste poludeli!" uzviknuo je. "A i vi!" Upro je drhtavim prstom u Keplera. "Kako sam mogao da sabotiram mašine kad mi je čitavo vreme na tom užasnom mestu bilo zlo?"
<BR>&nbsp;&nbsp;&nbsp;&nbsp;&nbsp;"Smirite se, Larok", odvratio je Džekob. "Ja nisam ništa rekao i siguran sam da dr Kepler samo pretpostavlja." Upitno je pogledao Keplera.
<BR>&nbsp;&nbsp;&nbsp;&nbsp;&nbsp;Kepler je odmahnuo glavom. "Na žalost, sasvim sam ozbiljan. Larok je proveo čitav sat tik kraj Džefovog gravitacionog generatora, a nikoga nije bilo u blizini. Proverili smo generator tražeći oštećenja kakva bi mogao da izazove neko ko petlja oko njega golim rukama i nismo ništa našli. Tek kasnije sam se setio da proverim kameru gospodina Laroka.
<BR>&nbsp;&nbsp;&nbsp;&nbsp;&nbsp;A kad sam to učinio, ustanovio sam da je jedan od njenih dodataka pravi mali sonični ošamućivač!" Izvukao je malo kameru iz džepa na tunici. "Evo čime je isporučen Judin poljubac!"
<BR>&nbsp;&nbsp;&nbsp;&nbsp;&nbsp;Larok je pocrveneo. "Ošamućivač je standardno sredstvo samoodbrane za novinare. Čak sam zaboravio da ga imam. I njime nikako ne bih uspeo da oštetim onako veliku napravu!
<BR>&nbsp;&nbsp;&nbsp;&nbsp;&nbsp;A sve to nema nikakve veze! Ovaj zemaljsko-šovinistički, arhi-religiozni ludak, koji je umalo uništio izglede da se sa svojim pokroviteljima prijateljski susretnemo, usuđuje se da me optuži za zločin za koji nisam imao nikakvih pobuda! On je ubio sirotog majmuna, a sada želi da prebaci krivicu na nekog drugog!"
<BR>&nbsp;&nbsp;&nbsp;&nbsp;&nbsp;"Umuknite, Larok", mirno je rekla deSilva. Potom je pogledala Keplera.
<BR>&nbsp;&nbsp;&nbsp;&nbsp;&nbsp;"Jeste li svesni šta govorite, ser? Građanin ne bi počinio ubistvo samo zato što mu se neko ne dopada. Samo Uslovna ličnost mogla bi da ubije bez ozbiljnog povoda. Možete li da smislite i povod koji bi gosodina Laroka mogao da navede na tako drastičan korak?"
<BR>&nbsp;&nbsp;&nbsp;&nbsp;&nbsp;Kepler je slegnuo ramenima. "Ne znam." Pogledao je Laroka. "Građanin koji smatra da ima razloga za ubistvo ipak kasnije oseća kajanje. Gospodin Larok ne izgleda kao da se kaje, pa je ili nevin, ili je sjajan glumac... ili je ipak Uslovnjak!"
<BR>&nbsp;&nbsp;&nbsp;&nbsp;&nbsp;"Svemira mu!" povikala je dr Martini. "To je nemoguće, Dvejne. I ti to znaš. Svaka svemirska luka puna je U-prijemnika. A i na svakom brodu nalaze se detektori! Sada bi morao da se izviniš gospodinu Laroku!"
<BR>&nbsp;&nbsp;&nbsp;&nbsp;&nbsp;Kepler se iscerio.
<BR>&nbsp;&nbsp;&nbsp;&nbsp;&nbsp;"Da se izvinim? Po onome što znam, Larok je u najmanju ruku lagao da oseća 'vrtoglavicu' u gravitacionoj petlji. Poslao sam masergram na Zemlju. Želeo sam njegov novinarski dosije. Njegova redakcija mi je vrlo rado odgovorila.
<BR>&nbsp;&nbsp;&nbsp;&nbsp;&nbsp;Ispalo je da je gospodin Larok obučeni kosmonaut! Otišao je iz službe iz 'medicinskih razloga' - izraz koji se često koristi kada nečiji rezultati na U-testu dostižu nivo Uslovnjaka, pa mora da ostavi osetljivi posao!
<BR>&nbsp;&nbsp;&nbsp;&nbsp;&nbsp;To možda ništa ne dokazuje, ali ipak znači da Larok ima suviše iskustva sa svemirskim brodovima da bi ga 'na smrt prepala' Džefrijeva gravitaciona petlja. Žalim jedino što to nisam shvatio na vreme da upozorim Džefa."
<BR>
<BR>&nbsp;&nbsp;&nbsp;&nbsp;&nbsp;Larok se bunio, dr Martini je raspravjala, ali Džekob je video da se raspoloženje u sobi okreće protiv njih. DeSilva je posmatrala Laroka tako ledenim, mačijim pogledom da se Džekob pomalo uplašio.
<BR>&nbsp;&nbsp;&nbsp;&nbsp;&nbsp;"Čekajte malo", podigao je ruku. "Zašto ne bismo proverili ima li ovde na Meruru Uslovnjaka bez odašiljača? Predlažem da pošaljemo na Zemlju, radi provere, otiske naših mrežnjača. Ako gospodin Larok nije na spisku Uslovnjaka, dr Kepleru će ostati da dokaže da i građanin može smisliti razlog za ubistvo."
<BR>&nbsp;&nbsp;&nbsp;&nbsp;&nbsp;"Pa dobro, hajde, tako vam Kukulkana, hajde da to smesta uradimo!" rekao je Larok. "Ali samo pod uslovom da ne budem jedini!" Kepler je prvi put izgubio sigurnost.
<BR>&nbsp;&nbsp;&nbsp;&nbsp;&nbsp;Keplera radi, deSilva je naredila da se čitava baza prebaci na Merkurovu gravitaciju. Kontrolni centar je odgovorio da će biti potrebno oko pet minuta za promenu. Prišla je interkomu i objavila opšti test identiteta za posadu i goste, a potom je pošla da nadgleda pripreme.
<BR>&nbsp;&nbsp;&nbsp;&nbsp;&nbsp;Soba za telemetriju počela je da se prazni, svi su išli ka liftovima. Larok je ostao blizu Keplera i dr Martini, kao da pokazuje koliko je spreman da obori optužbe protiv sebe, brade podignute u izrazu velikomučeništva.
<BR>&nbsp;&nbsp;&nbsp;&nbsp;&nbsp;Njih troje, plus Džekob i dvoje članova osade, čekali su lift kada se desila promena gravitacije. Delovalo je ironično, jer im se učinilo da pod iznenada počinje da pada.
<BR>&nbsp;&nbsp;&nbsp;&nbsp;&nbsp;Svi su bili naviknuti na promene gravitacije - mnogi delovi baze Hermes nisu imali zemaljsku težu. Ali tamo se obično prolazilo kroz gravitaciona vrata, nimalo prijatnija od ovoga, ali poznatija. Džekob je progutao knedlu, a jedan član posade se malo zateturao.
<BR>&nbsp;&nbsp;&nbsp;&nbsp;&nbsp;Larok je iznenada, divljim pokretom, skočio ka kameri koju je držao Kepler. Tehničar koji je pokušao da ga spreči dobio je pesnicu u lice, a Larok se akrobatski izvio i počeo da beži niz hodnik, noseći osvojenu kameru. Džekob i drugi tehničar nagonski su pošli u poteru.
<BR>&nbsp;&nbsp;&nbsp;&nbsp;&nbsp;Džekob je ugledao blesak i osetio nagli bol u ramenu. Nešto u njegovom umu je progovorilo dok se saginjao da izbegne naredni udar ošamućivača. "Dobro", reklo je to nešto, "ovo je moj posao. Sada preuzimam kontrolu."
<BR>
<BR>&nbsp;&nbsp;&nbsp;&nbsp;&nbsp;Stajao je u hodniku, čekajući. Bilo je uzbudljivo, ali sad se pretvorilo u pakao. Prolaz se za trenutak zamračio. Dahnuo je i pružio ruku ka najbližem zidu dok mu se vid razbistrivao.
<BR>&nbsp;&nbsp;&nbsp;&nbsp;&nbsp;Bio je sam u hodniku, sa bolom u ramenu i ostacima dubokog, gotovo veštačkog osećanja zadovoljstva koje je iščezavalo kao san. Pažljivo se osvrnuo i uzdahnuo.
<BR>&nbsp;&nbsp;&nbsp;&nbsp;&nbsp;"Znači, preuzeo si kontrolu, misleći da možeš bez mene, je li?" gunđao je. Rame ga je peckalo kao da se upravo budi.
<BR>&nbsp;&nbsp;&nbsp;&nbsp;&nbsp;Nije imao pojma kako se druga strana njegovog uma oslobodila, niti zašto je pokušala da ovlada situacijom bez pomoći glavne ličnosti. Ali mora da je upala u nevolju, pošto se sada povukla.
<BR>&nbsp;&nbsp;&nbsp;&nbsp;&nbsp;Na tu pomisao odgovorilo je osećanje gađenja. Gospodin Hajd bio je osetljiv zbog svojih ograničenja, ali ipak je kapitulirao.
<BR>&nbsp;&nbsp;&nbsp;&nbsp;&nbsp;Je li to sve? Vratilo mu se puno sećanje na proteklih deset minuta. Nasmejao se. Njegova amoralna ličnost našla se pred nepremostivom preprekom.
<BR>&nbsp;&nbsp;&nbsp;&nbsp;&nbsp;Pjer Larok se nalazio u sobi na kraju tog hodnika. U opštoj zbrci, pošto je oteo kameru sa ošamućivačem, samo je Džekob uspeo da mu ostane na tragu i sebično je to zadržao za sebe.
<BR>&nbsp;&nbsp;&nbsp;&nbsp;&nbsp;Igrao se sa Larokom kao mačka sa mišem, puštajući ga da misli kako je izbegao poteri. Jednom je čak pogrešno uputio par članova posade koji su mu preblizu prišli.
<BR>&nbsp;&nbsp;&nbsp;&nbsp;&nbsp;Sada je Larok oblačio svemirsko odelo, u spremištu za alat, dvadeset metara od vazdušne ustave. Bio je tamo pet minuta i sigurno će mu za oblačenje biti potrebno još deset. To je bila nepremostiva prepreka. Gospodin Hajd nije umeo da čeka. Predstavljao je samo zbir nagona, a ne ličnost, dok je strpljenje pripadalo Džekobu. Tako je i planirao.
<BR>&nbsp;&nbsp;&nbsp;&nbsp;&nbsp;Prezrivo je šmrknuo, ali ne bez bola. Još ne tako davno, ti nagoni bili su deo njega. Mogao je da razume koliki bol doživljava mala veštačka ličnost zbog čekanja - jer ona je želela trenutno ostvarenje svega.
<BR>&nbsp;&nbsp;&nbsp;&nbsp;&nbsp;Prolazili su minuti. Nemo je gledao vrata. Čak i pri punoj svesti, počeo je da oseća nestrpljenje. Bio mu je potreban ozbiljan napor volje da drži ruku podalje od kvake.
<BR>&nbsp;&nbsp;&nbsp;&nbsp;&nbsp;Kvaka je počela da se pomera. Džekob je zakoračio unazad, opuštenih ruku.
<BR>&nbsp;&nbsp;&nbsp;&nbsp;&nbsp;Vrata su se otvorila i pojavila se staklena kugla šlema svemirskog odela. Larok je pogledao levo, pa desno. Kada je ugledao Džekoba, naglo je udahnuo vazduh. Širom je otvorio vrata i jurnuo, držeći u ruci motku od nekog plastičnog materijala.
<BR>&nbsp;&nbsp;&nbsp;&nbsp;&nbsp;Džekob je podigao ruku. "Stani, Larok! Hoću da razgovaramo. Ionako ne možeš pobeći."
<BR>&nbsp;&nbsp;&nbsp;&nbsp;&nbsp;"Neću da te povredim, Demva. Beži!" Larokov glas delovao je nervozno čak i kroz zvučnik na grudima. Preteći je povio plastičnu motku.
<BR>&nbsp;&nbsp;&nbsp;&nbsp;&nbsp;Džekob je odmahnuo glavom. "Žalim. Upravo sam zaglavio vazdušnu ustavu. Videćeš da je put do druge vrlo težak ako si u skafanderu."
<BR>&nbsp;&nbsp;&nbsp;&nbsp;&nbsp;Larok je zgrčio lice. "Zašto? Ništa nisam učinio! Naročito ne tebi!"
<BR>&nbsp;&nbsp;&nbsp;&nbsp;&nbsp;"To ćemo tek videti. U međuvremenu, hajde da razgovaramo. Nemamo mnogo vremena."
<BR>&nbsp;&nbsp;&nbsp;&nbsp;&nbsp;"Razgovaraću!" vrisnuo je Larok. "Razgovaraću ovim!" Jurnuo je mašući motkom.
<BR>&nbsp;&nbsp;&nbsp;&nbsp;&nbsp;Džekob je zauzeo odbrambeni položaj i pokušao da podigne obe ruke kako bi uhvatio Laroka za doručje. Ali zaboravio je na utrnulo levo rame. Leva ruka je ostala na pola puta do predviđenog položaja. Desnica se postavila da blokira udarac, ali je umesto toga savila motku. Očajnički se bacio napred, uvlačeći glavu u ramena dok je motka projurila nekoliko centimetara iznad njega.
<BR>&nbsp;&nbsp;&nbsp;&nbsp;&nbsp;Barem je kotrljanje bilo savršeno. Umanjena gravitacija pomogla mu je da se bez napora dočeka u čučanj. Ali sada mu je i desna ruka utrnula, jar je automatski isključio bol zbog gadne modrice. Onako obučen, Larok se kretao mnogo lakše no što je Džekob očekivao. Šta je ono Kepler rekao, da je Larok bio astronaut? Nema vremena. Opet napada.
<BR>&nbsp;&nbsp;&nbsp;&nbsp;&nbsp;Šipka se spuštala zlokobno, pravo prema njegovom temenu. Larok ju je držao kendo zahvatom, obema rukama; bilo bi lako blokirati udarac, samo da je Džekob imao ruke. Zato se sagnuo ispod udarca i zabio glavu Laroku u želudac. Nastavio je da ga gura sve dok obojica nisu naletela na zid hodnika. Laroku se otelo jedno 'Uuf!' i ispustio je motku.
<BR>&nbsp;&nbsp;&nbsp;&nbsp;&nbsp;Džekob ju je odgurnuo nogom i odskočio.
<BR>&nbsp;&nbsp;&nbsp;&nbsp;&nbsp;"Prestani, Larok!" Borio se za dah. "Hoću samo da razgovaramo... Niko nema dokaza da te optuži za bilo šta; zašto bežiš? Ionako nemaš kuda da odeš!"
<BR>&nbsp;&nbsp;&nbsp;&nbsp;&nbsp;Larok je tužno odmahnuo glavom. "Žao mi je, Demva." Sada je potpuno izgubio veštački naglasak. Napao je pruženih ruku.
<BR>&nbsp;&nbsp;&nbsp;&nbsp;&nbsp;Džekob je skakutao unazad dok nije došao na pravu daljinu, polako brojeći. Kad je stigao do pet, naglo je zažmirio. Džekob Demva je za trenutak bio ceo. Još korak nazad. Zamislio je putanju od vrha svoje cipele do brade protivnika. Cipela je pošla tom lučnom putanjom, pokretom koji kao da je trajao minutima. Udar je izgledao lak kao pero.
<BR>&nbsp;&nbsp;&nbsp;&nbsp;&nbsp;Larok se podigao u vazduh. Još potpun, Džekob Demva je gledao kako čovek u svemirskom odelu usporeno leti unazad. Saosećao je s njim. Kao da se on našao ležeći u vazduhu, a potom padao, osramoćen i povređen, sve dok mu se pod nije zabio u ranac na leđima.
<BR>&nbsp;&nbsp;&nbsp;&nbsp;&nbsp;A onda se trans završio i već je skidao Laroku šlem... povlačeći ga i pomažući mu da sedne oslonjen o zid. Larok je tiho plakao.
<BR>&nbsp;&nbsp;&nbsp;&nbsp;&nbsp;Džekob je primetio paketić koji je Larok privezao za pojas. Presekao je vezu i počeo da ga odmtava, gurajući Larokove ruke ustranu.
<BR>&nbsp;&nbsp;&nbsp;&nbsp;&nbsp;"Tako." Džekob je nabrao usne. "Nisi pokušao da me ošamutiš, jer ti je kamera bila suviše dragocena. Pitam se samo zašto. Možda ću saznati ako pustim snimak.
<BR>&nbsp;&nbsp;&nbsp;&nbsp;&nbsp;Hajde, Larok." Ustao je i povukao i čovečuljka na noge. "Idemo da nađemo mašinu za reprodukciju. Osim, naravno, ako imaš nešto da kažeš?"
<BR>&nbsp;&nbsp;&nbsp;&nbsp;&nbsp;Larok je odmahnuo glavom. Pokorno je pošao, a Džekob ga je držao za ruku.
<BR>&nbsp;&nbsp;&nbsp;&nbsp;&nbsp;U glavnom hodniku, baš kad je Džekob hteo da skrene u foto-laboratoriju, naišli su na grupu koju je predvodio Kepler. Čak i pri smanjenoj gravitaciji, naučnik je morao da se oslanja o bolničara.
<BR>&nbsp;&nbsp;&nbsp;&nbsp;&nbsp;"Aha! Uhvatili ste ga! Sjajno! To dokazuje sve što sam rekao! Bežao je od pravedne kazne! On je ubica!"
<BR>&nbsp;&nbsp;&nbsp;&nbsp;&nbsp;"To ćemo tek da vidimo", uzvratio je Džekob. "Njegova pustolovina dokazuje jedino to da se uplašio. Čak i građanin može postati nasilan ako se uspaniči. Voleo bih da saznam kuda je to mislio da ode. Napolju se nalazi samo sprženi kamen! Možda bi trebalo da pošaljete ljude da malo pročešljaju područje oko baze, za svaki slučaj."
<BR>&nbsp;&nbsp;&nbsp;&nbsp;&nbsp;Kepler se nasmejao.
<BR>&nbsp;&nbsp;&nbsp;&nbsp;&nbsp;"Mislim da nije išao nikuda. Uslovnjaci nikada ne znaju kuda idu. Deluju po osnovnim nagonima. Naprosto je želeo da izađe iz zatvorenog prostora, kao progonjena životinja."
<BR>&nbsp;&nbsp;&nbsp;&nbsp;&nbsp;Larokovo lice ostalo je prazno, ali Džekob je osećao da mu se ruka napinje na pominjanje potrage, a opušta se kada je Kepler odbacio predlog.
<BR>&nbsp;&nbsp;&nbsp;&nbsp;&nbsp;"Znači, odustajete od zamisli o odraslom ubici", rekao je Džekob Kepleru kada su krenuli ka liftovima. Kepler je polako koračao.
<BR>&nbsp;&nbsp;&nbsp;&nbsp;&nbsp;"Na osnovu čega? Siroti Džef ne bi ni mrava zgazio! Pristojan, bogobojažljivi šimpanza! Osim toga, u čitavom sistemu nijedan građanin nije izvršio ubistvo čitavih deset godina! To je uobičajeno otprilike koliko i zlatni meteori!"
<BR>&nbsp;&nbsp;&nbsp;&nbsp;&nbsp;Džekob je prilično sumnjao u to. Statistike su više govorile o policijskim metodama nego o ičem drugom. Ali oćutao je.
<BR>&nbsp;&nbsp;&nbsp;&nbsp;&nbsp;Kad su stigli do liftova, Kepler je nešto rekao u interfon na zidu. Skoro istog časa pojavilo se još nekoliko ljudi koji su preuzeli Laroka.
<BR>&nbsp;&nbsp;&nbsp;&nbsp;&nbsp;"E, da, jeste li našli kameru?" upitao je Kepler.
<BR>&nbsp;&nbsp;&nbsp;&nbsp;&nbsp;Džekob je na trenutak postao dvoličan. Pomislio je da prikrije kameru i da se kasnije pretvara da ju je tek našao.
<BR>&nbsp;&nbsp;&nbsp;&nbsp;&nbsp;"Ma camera a votre oncle!" proderao se Larok. Oslobodio je jednu ruku i posegnuo ka Džekobovom zadnjem džepu. Posada ga je povukla nazad. Jedan od njih je prišao i ispružio ruku. Džekob je oklevajući predao kameru.
<BR>&nbsp;&nbsp;&nbsp;&nbsp;&nbsp;"Šta je to rekao?" upitao je Kepler. "Kakav je to jezik?"
<BR>&nbsp;&nbsp;&nbsp;&nbsp;&nbsp;Džekob je slegnuo ramenima. Stigao je lift i iz njega je izišlo još sveta, uključujući dr Martini i deSilvu.
<BR>&nbsp;&nbsp;&nbsp;&nbsp;&nbsp;"Samo psovka", rekao je. "Mislim da mu se ne sviđaju vaši preci."
<BR>&nbsp;&nbsp;&nbsp;&nbsp;&nbsp;Kepler se glasno nasmejao.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
