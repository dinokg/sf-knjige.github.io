<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. POBUĐENOST
<P>&nbsp;&nbsp;&nbsp;&nbsp;&nbsp;Helen je morala naći vremena da razisli. Mora biti nečega što može da učini! Sistemi zasnovani na galaktinskoj nauci postepeno su otkazivali. Do sada su izgubili vremensku kompresiju i gravitacioni potisak, plus nekoliko perifernih mehanizama. Ako otkaže kontrola unutrašnje gravitacije, biće bespomoćni pred udarima oluja hromosfera, izgnječeni o sopstveni oklop.
<BR>&nbsp;&nbsp;&nbsp;&nbsp;&nbsp;Zapravo, i nije bilo važno. Prstenovi koji su ih pridržavali pred stalnim privlačenjem Sunca očito su se umorii. Visinometar je klizio. Ostatak stada već je bio daleko nad njima, gotovo izgubljen u ružičastoj izmaglici gornje hromosfere. Neće još dugo trajati.
<BR>&nbsp;&nbsp;&nbsp;&nbsp;&nbsp;Blesnulo je alarmno svetlo.
<BR>&nbsp;&nbsp;&nbsp;&nbsp;&nbsp;Postojala je povratna sprega u unutrašnjem gravitacionom polju. Brzo je napamet proračunala, a potom unela niz parametara da je ublaži.
<BR>&nbsp;&nbsp;&nbsp;&nbsp;&nbsp;Siroti Džekob, pokušao je. Na licu mu se videlo koliko je iscrpljen. Osećala se posramljeno što nije učestvovala u borbi na donjoj strani, iako, naravno, nije bilo verovatno da bi odvojili Kulu od kompjutera.
<BR>&nbsp;&nbsp;&nbsp;&nbsp;&nbsp;A sada je sve zavisilo od nje. Ali kako, kad se sve proklete komponente raspadaju!
<BR>&nbsp;&nbsp;&nbsp;&nbsp;&nbsp;Ne sve komponente. Osim maserske veze sa Merkurom, oprema izvedena iz zemljanske tehnologije i dalje je savršeno radila. Kula se nije trudio oko nje. Hlađenje je još bilo dobro. Elektromagnetna polja oko čvrstog oklopa još su strujala, iako su izgubila sposobnost da selektivno propuštaju više svetlosti na donju stranu. Prirodno.
<BR>&nbsp;&nbsp;&nbsp;&nbsp;&nbsp;Brod je zadrhtao. Stresao se kad je nešto udarilo o njega jednom, pa još jednom. Potom se kraj ivice palube pojavio sjaj. Naglo se promolila ivica prstena, tarući se o bok broda. Nekoliko Solarijanaca je lepršalo nad njim.
<BR>&nbsp;&nbsp;&nbsp;&nbsp;&nbsp;Udarci su se pretvorili u struganje, glasno i jezivo. Prsten je bio prekriven blistavo crvenim pegama po ivici. Pulsirao je i grčio se pod udarima mučitelja. Potom je, uz nagli blesak svetla, nestao. Sunčev brod se nagnuo prednjim krajem, bez oslonca, i počeo da propada. DeSilva je se Čenom pokušavala da ga ispravi.
<BR>&nbsp;&nbsp;&nbsp;&nbsp;&nbsp;Kada je podigla pogled, videla je solarijanske saveznike kako se udaljavaju sa dva preostala prstena.
<BR>&nbsp;&nbsp;&nbsp;&nbsp;&nbsp;Više ništa nisu mogli da učine. Odbegli prsten pretvorio se u tačku svetla visoko gore, brzo se udaljavajući na stubu zelenog plamena.
<BR>&nbsp;&nbsp;&nbsp;&nbsp;&nbsp;Visinomer je počeo brže da se kreće. Helen je na monitorima videla pulsirajuće granulisane ćelije fotosfere i Veliku Tačku, veće nego ikada.
<BR>&nbsp;&nbsp;&nbsp;&nbsp;&nbsp;Već su im bili bliži nego iko ranije. Uskoro će biti u njima - prvi ljudi na Suncu.
<BR>&nbsp;&nbsp;&nbsp;&nbsp;&nbsp;Zakratko.
<BR>&nbsp;&nbsp;&nbsp;&nbsp;&nbsp;Podigla je pogled ka sada dalekim Solarijancima, pitajući se treba li da sazove ostale kako bi... kako bi mahnuli u znak oproštaja ili nešto slično. Poželela je da je Džekob tu.
<BR>&nbsp;&nbsp;&nbsp;&nbsp;&nbsp;Ali on je ponovo otišao dole. Brod će pasti pre no što bi stigao da se vrati.
<BR>&nbsp;&nbsp;&nbsp;&nbsp;&nbsp;Ponovo je pogledala sitna, zelena svetla, pitajući se kako prstenovi mogu da budu tako brzi.
<BR>&nbsp;&nbsp;&nbsp;&nbsp;&nbsp;Trgla se i opsovala. Čen ju je pogledao. "Šta je, kapetane? Polja nestaju?"
<BR>&nbsp;&nbsp;&nbsp;&nbsp;&nbsp;Uz uzvik likovanja, Helen je počela da okreće prekidače.
<BR>&nbsp;&nbsp;&nbsp;&nbsp;&nbsp;Poželela je da mogu da pošalju telemetrijske podatke na Merkur, jer ako izginu ovde na Suncu, sada će to biti na zaista jedinstven način!
<BR>&nbsp;&nbsp;&nbsp;&nbsp;&nbsp;Džekoba su ruke još bolele. Još gore, svrbele su ga. Naravno, nije mogao da se počeše. Leva šaka mu je bila zarobljena blokom tkivne pene, kao i dva prsta na desnoj.
<BR>&nbsp;&nbsp;&nbsp;&nbsp;&nbsp;Ponovo je čučnuo na ulazu u gravitacionu petlju, vireći na donju stranu palube. Fejgin se sklonio u stranu kako bi mogao da gurne kraj njega novo ogledalo, prilepljeno tkivnom penom za olovku.
<BR>&nbsp;&nbsp;&nbsp;&nbsp;&nbsp;Kule nije bilo na vidiku. Masivne kamere su se ocrtavale na pulsirajući plavoj tavanici, obojenoj naporima magnetivora. Trag P-lasera ukrštao se unaokolo, ocrtan blescima prašine u vazduhu.
<BR>&nbsp;&nbsp;&nbsp;&nbsp;&nbsp;Mahnuo je Laroku da spusti teret na samom ulazu, kraj Fejgina.
<BR>&nbsp;&nbsp;&nbsp;&nbsp;&nbsp;Naizmenično su pokrivali jedan drugom lica i ruke tkivnom penom. I naočare su pričvrstili hrpicama lepljive, gumaste materije.
<BR>&nbsp;&nbsp;&nbsp;&nbsp;&nbsp;"Svakako znate koliko je to opasno", rekao je Larok. "Može nas zaštititi od povreda kratkog zračenja, ali veoma je zapaljivo. Kad smo već kod toga, ovo je jedina zapaljiva materija koja je dopuštena na svemirskim brodovima, baš zbog jedinstvenih medicinskih osobina."
<BR>&nbsp;&nbsp;&nbsp;&nbsp;&nbsp;Džekob je klimao glavom. Ako sada imalo liči na Laroka, imaju dobre izglede da vanzemaljca isprepadaju na smrt!
<BR>&nbsp;&nbsp;&nbsp;&nbsp;&nbsp;Podigao je smeđi kanister i prosuo malo sadržaja po palubi. Nije imao veliki domet, ali može koristiti kao oružje. I dalje im je ostalo mnogo materije.
<BR>&nbsp;&nbsp;&nbsp;&nbsp;&nbsp;Paluba se trzala pod njima, a potom se dvaput propela. Džekob je pogledao napolje i video da se naginju. Magnetivor koji je držao tu stranu broda klizio je sve niže i niže ka ivici palube, sve dalje od fotosfere koja je prekrivala nebo.
<BR>&nbsp;&nbsp;&nbsp;&nbsp;&nbsp;Mora biti da je u tom času i životinja sa druge strane popustila. Znači da su izgubljeni.
<BR>&nbsp;&nbsp;&nbsp;&nbsp;&nbsp;Brod je zadrhtao, a potom počeo da se ispravlja. Džekob je uzdahnuo. Možda i dalje ima vremena da spase brod, ako smesta onesposobi Kulu. Ali to je očito bilo nemoguće. Poželeo je da pođe gore i pridruži se Helen.
<BR>
<BR>&nbsp;&nbsp;&nbsp;&nbsp;&nbsp;"Fejgine", rekao je. "Ja nisam čovek koga si poznavao. Taj čovek bi do sada već sredio Kulu. Bili bismo daleko odavde, na sigurnom. Obojica znamo šta je on sve mogao.
<BR>&nbsp;&nbsp;&nbsp;&nbsp;&nbsp;Molim te da me razumeš. Pokušao sam. Ali naprosto više nisam onaj isti."
<BR>&nbsp;&nbsp;&nbsp;&nbsp;&nbsp;Fejgin je zašuškao lišćem. "Znam, Džekobe. Pozvao sam te da se pridružiš 'Poniraču u Sunce' upravo da bi postigao tu promenu."
<BR>&nbsp;&nbsp;&nbsp;&nbsp;&nbsp;Džekob je zurio u vanzemaljca.
<BR>&nbsp;&nbsp;&nbsp;&nbsp;&nbsp;"Ti si vrlo vešt podvaladžija", tiho je zviždao Kanten. "Nisam imao pojma da je situacija tako kritična kako se pokazalo. Pozvao sam te ovamo samo da ti pomognem da razbiješ čauru u kojoj se nalaziš još od Ekvadora, a potom da te upoznam se Helen deSilvom. Plan je uspeo. Zadovoljan sam."
<BR>&nbsp;&nbsp;&nbsp;&nbsp;&nbsp;Džekob se potpuno izgubio.
<BR>&nbsp;&nbsp;&nbsp;&nbsp;&nbsp;"Ali, Fejgine, moj um..." zaćutao je.
<BR>&nbsp;&nbsp;&nbsp;&nbsp;&nbsp;"Tvoj um je sasvim dobro. Naprosto imaš preteranu maštu. To je sve. Zaista, Džekobe, izmišljaš neverovatne fantazije. I tako razrađene! Nikada nisam sreo takvog hipohondra!"
<BR>&nbsp;&nbsp;&nbsp;&nbsp;&nbsp;Džekob je brzo razmišljao. Kanten je ili učtiv, ili greši, ili... ili je u pravu. Fejgin ga nikada ranije nije slagao, naročito što se tiče ličnih stvari.
<BR>&nbsp;&nbsp;&nbsp;&nbsp;&nbsp;Je li moguće da gospodin Hajd uopšte nije neuroza, nego igra? Kao dete, u igri je stvarao svetove tako podrobne da ih je bilo teško razlikovati od stvarnosti. Njegovi svetovi su postojali. Ne-rajhovski psiholog samo se nasmešio i rekao mu da ima moćnu, nepatološku maštu, jer testovi su pokazivali kako je uvek znao da je to samo igra, kada je bilo važno da to zna!
<BR>&nbsp;&nbsp;&nbsp;&nbsp;&nbsp;Je li moguće da je gospodin Hajd samo ličnost za igru?
<BR>&nbsp;&nbsp;&nbsp;&nbsp;&nbsp;Činjenica je da sve do sada nije naneo nikakvo zlo. Stalno mu je smetao, ali uvek bi se pokazalo da je bilo dobrih razloga za stvari koje ga je 'terao' da uradi. Opet, do sada.
<BR>&nbsp;&nbsp;&nbsp;&nbsp;&nbsp;"Bio si prilično nerazuman kada smo se upoznali, Džekobe. Igla te je izlečila. Lek ti je bio strašan, pa si se upustio u igru. Ne znam pojedinosti te igre; bio si vrlo tajanstven. Ali znam da si sada budan. Budan si otprilike poslednjih dvadeset minuta."
<BR>&nbsp;&nbsp;&nbsp;&nbsp;&nbsp;Džekob je smalaksao. Bio Fejgin u pravu ili ne, nije imao vremena da stoji i razglaba o tome. Imao je svega nekoliko minuta da spase brod. Ako je to uopšte moguće.
<BR>&nbsp;&nbsp;&nbsp;&nbsp;&nbsp;Hromosfera nad njima je svetlucala. Fotosfera im se nadvijala nad glavom. Prašinasti tragovi P-lasera ukrštali su se po unutrašnjosti.
<BR>&nbsp;&nbsp;&nbsp;&nbsp;&nbsp;Pokušao je da pucne prstima i trgao se od bola.
<BR>&nbsp;&nbsp;&nbsp;&nbsp;&nbsp;"Larok! Potrči gore i donesi svoj upaljač. Brzo!"
<BR>&nbsp;&nbsp;&nbsp;&nbsp;&nbsp;Larok je ustuknuo. "Zašto, pa imam ga ovde", rekao je. "Ali od kakve koristi..."
<BR>&nbsp;&nbsp;&nbsp;&nbsp;&nbsp;Džekob je posegao ka interkomu. Ako Helen ima neku rezervu snage koju je čuvala, sada je vreme da je upotrebi. Potrebno mu je malo vremena! Pre no što je stigao da ga uključi, iz interkoma se prolomio alarm.
<BR>&nbsp;&nbsp;&nbsp;&nbsp;&nbsp;"Razumnjaci", odjeknuo je Helenin glas, "Molim da se pripremite za ubrzanje. Ubrzo napuštamo Sunce."
<BR>&nbsp;&nbsp;&nbsp;&nbsp;&nbsp;Glas joj je zvučao veselo, gotovo ćudljivo.
<BR>&nbsp;&nbsp;&nbsp;&nbsp;&nbsp;"S obzirom na način predstojećeg odlaska, preporučujem svim putnicima da se obuku što je toplije moguće! Sunce može da bude vrlo hladno u ovo doba godine!"
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
