<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. STIMULISANA EMISIJA
<P>&nbsp;&nbsp;&nbsp;&nbsp;&nbsp;Struja hladnog vazduha neprestano je duvala kroz ventilacione vodove oko kućišta lasera za hlađenje. Džekob i Larok su se zbili oko vatre, pokušavajući da je zaklone od hladnog vazduha.
<BR>&nbsp;&nbsp;&nbsp;&nbsp;&nbsp;"Hajde, mala. Gori!" Na palubi se dimila hrpa otpadaka tkivne pene. Plamen je polako rastao, jer su dodavali nove komade.
<BR>&nbsp;&nbsp;&nbsp;&nbsp;&nbsp;"Ha, ha!" nasmejao se Džekob. "Jednom pećinski čovek, uvek pećinski čovek, a, Larok? Čovek stigne sve do Sunca, a onda pali vatru da bi mu bilo toplo!"
<BR>&nbsp;&nbsp;&nbsp;&nbsp;&nbsp;Larok se slabaško nasmešio, nastavljajući da gomila sve veću parčad. Inače rečiti novinar vrlo je malo pričao otkako ga je Džekob odvezao sa ležaja. Ipak, povremeno bi nešto ljutito promrmljao i otpljunuo.
<BR>&nbsp;&nbsp;&nbsp;&nbsp;&nbsp;Džekob je zavukao baklju u plamen. Bila je načinjena od komada tkivne pene zalepljenog za vrh likviboce. Kraj je počeo da se žari, ispuštajući gust, crn dim. Bilo je divno.
<BR>&nbsp;&nbsp;&nbsp;&nbsp;&nbsp;Uskoro su imali nekoliko baklji. Dim je ispunio vazduh strašnim zadahom. Morali su da se udalje prema vazdušnom vodu, kako bi mogli da dišu. Fejgin je zašao dublje u gravitacionu petlju.
<BR>&nbsp;&nbsp;&nbsp;&nbsp;&nbsp;"U redu", rekao je Džekob. "Idemo!" Iskočio je iz ulaza ulevo i bacio zadimljenu baklju do kraja palube, što je dalje mogao. Larok je iza njega učinio isto, samo na drugu stranu.
<BR>&nbsp;&nbsp;&nbsp;&nbsp;&nbsp;Fejgin je krenuo za njima uz teško šuškanje. Pošao je pravo iz prolaza na suprotni kraj palube da bude izviđač i da privuče Kulinu pažnju ako uzmogne. Kanten je odbio da ga prekriju tkivnom penom.
<BR>&nbsp;&nbsp;&nbsp;&nbsp;&nbsp;"Sve je čisto", tiho je zazviždao. "Nigde ne vidim Kulu."
<BR>&nbsp;&nbsp;&nbsp;&nbsp;&nbsp;To je bila i dobra i loša vest. Znali su gde je Kula. Ali to je značilo i da vanzemaljac verovatno radi na onesposobljavanju lasera za hlađenje.
<BR>&nbsp;&nbsp;&nbsp;&nbsp;&nbsp;Postajalo je HLADNO!
<BR>&nbsp;&nbsp;&nbsp;&nbsp;&nbsp;Od kako je počelo, Džekob je savršeno razumeo Helenin plan. Pošto je još imala kontrolu nad ekranima koji okružuju brod, (posada je bila živa, što je predstavjalo dokaz), mogla je da propusti unutra koliko god želi Sunčeve toplote. Ta toplota se mogla poslati direktno u laser za hlađenje i ponovo ispumpati u hromosferu, zajedno sa viškom toplote iz pogonskog mehanizma broda. Jedino što je ovaj put zrak pretvoren u mlaz i okrenut naniže. Potisak im je prekinuo pad i počeli su da se podižu.
<BR>&nbsp;&nbsp;&nbsp;&nbsp;&nbsp;Naravno, takvo uplitanje u automatsku kontrolu temperature na brodu moralo je biti neprecizno. Helen je sigurno odlučila da programira mehanizam da radije greši u pravcu hladnoće. Tu vrstu greške lakše je ispraviri.
<BR>&nbsp;&nbsp;&nbsp;&nbsp;&nbsp;Zamisao je bila sjajna. Džekob se nadao da će uspeti to da joj kaže. U ovom trenutku posao mu je bio da obezbedi izglede za uspeh.
<BR>&nbsp;&nbsp;&nbsp;&nbsp;&nbsp;Prikradao se oko kupole, sve dok nije stigao do mesta odakle je Fejginu pogled bio zaprečen. Ne osvrćući se, bacio je još dve baklje na dve strane palube pred sobom. Sa svake je kuljao dim.
<BR>&nbsp;&nbsp;&nbsp;&nbsp;&nbsp;Odaja je postajala mračna od dosad oslobođenog dima. Trag zraka P-lasera sada je jasno blistao u vazduhu. Neke slabije pruge su nestale, prigušene ponavljanim prolascima kroz dim.
<BR>&nbsp;&nbsp;&nbsp;&nbsp;&nbsp;Džekob se vrato u Fejginovo vidno polje. Ostale su mu još tri zadimljene zublje. Počeo je da se povlači, bacajući ih na razne strane preko vrha centralne kupole. Larok mu se pridružio, bacajući svoje baklje.
<BR>&nbsp;&nbsp;&nbsp;&nbsp;&nbsp;Jedna je prešla tačno preko središta kupole. Ušla je u snop rendgenskih zraka lasera za hlađenje i nestala u oblaku pare.
<BR>&nbsp;&nbsp;&nbsp;&nbsp;&nbsp;Džekob se nadao da nije mnogo pomerila snop. Koherentni rendgenski zraci trebalo bi da prolaze kroz oklop uz gotovo nulto zagađenje broda, ali zrak nije bio predviđen za kontakt sa čvrstim predmetima.
<BR>&nbsp;&nbsp;&nbsp;&nbsp;&nbsp;"U redu je!" šapnuo je.
<BR>&nbsp;&nbsp;&nbsp;&nbsp;&nbsp;On i Larok požurili su ka zidu kupole, gde je bilo skladište rezervnih delova za kamere. Larok je otvorio plakar i popeo se po policama što je više mogao, a potom mu pružio ruku.
<BR>&nbsp;&nbsp;&nbsp;&nbsp;&nbsp;Džekob se uzverao do njega.
<BR>&nbsp;&nbsp;&nbsp;&nbsp;&nbsp;Sada su bili potpuno ranjivi. Kula će sigurno reagovati na pretnju koju baklje predstavljaju! Vidljivost je već pala daleko ispod normale. Odaja je bila puna smrada i Džekobu je bilo vrlo neprijatno da diše.
<BR>&nbsp;&nbsp;&nbsp;&nbsp;&nbsp;Larok se oslonio ramenom o gornju kvaku plakara, a potom napravio Džekobu 'lopovske merdevine'. Džekob mu se popeo na ramena.
<BR>&nbsp;&nbsp;&nbsp;&nbsp;&nbsp;Tu je počinjala krivina kupole, ali površina je bila glatka, a Džekob je imao tri prsta umesto deset. Tkivna pena mu je pomogla. Još je bila pomalo lepljiva. Posle dva neuspešna pokušaja, Džekob se usredsredio i skočio sa Larokovih ramena, toliko snažno da ga je gotovo srušio.
<BR>&nbsp;&nbsp;&nbsp;&nbsp;&nbsp;Površina kupole bila je kao od stakla. Morao je da se pruži po njoj i mahnito grebe rukama i nogama za svaki pređeni centimetar.
<BR>&nbsp;&nbsp;&nbsp;&nbsp;&nbsp;Blizu vrha morao je da pazi i na laser za hlađenje. Video je otvor dok se odmarao kraj vrha. Tiho je brujao na dva metra od njega; zadimljeni vazduh se presijavao i Džekob se upitao koja je bezbedna udaljenost od smrtonosnog otvora.
<BR>&nbsp;&nbsp;&nbsp;&nbsp;&nbsp;Okrenuo se da ne bi dalje mislio na to.
<BR>&nbsp;&nbsp;&nbsp;&nbsp;&nbsp;Nije mogao da zazviždi u znak da je uspeo. Moraće da se oslanjaju na Fejginov sjajan sluh da bi razabrali njegove pokrete i uskladili delovanje.
<BR>&nbsp;&nbsp;&nbsp;&nbsp;&nbsp;Ostalo je barem nekoliko sekundi čekanja. Džekob je rešio da rizikuje. Prevrnuo se na leđa i pogledao Veliku Tačku.
<BR>
<BR>&nbsp;&nbsp;&nbsp;&nbsp;&nbsp;Sunce je bilo svuda.
<BR>&nbsp;&nbsp;&nbsp;&nbsp;&nbsp;Sa njegove tačke gledanja nije bilo broda. Nije bilo bitke. Nije bilo planeta, zvezda ni galaksija. Ivica naočara sprečavala mu je pogled čak i na sopstveno telo. Postojala je samo fotosfera.
<BR>&nbsp;&nbsp;&nbsp;&nbsp;&nbsp;Pulsirala je. Šume šiljaka, nalik na ustalasane tarabe, zasipale su ga bukom, a talasi su mu se razbijali tačno nad glavom. Zvuk se podelio i skliznuo oko njega ka beskraju svemira.
<BR>&nbsp;&nbsp;&nbsp;&nbsp;&nbsp;Grmeo je.
<BR>&nbsp;&nbsp;&nbsp;&nbsp;&nbsp;Velika Tačka zurila je u njega. Ogromno prostranstvo za trenutak se pretvorilo u lice, čekinjasto, sedo lice začetnika. Pulsiranje je bilo njegov dah. Buka je bila odjekivanje njegovog divovskog glasa koji je pevao pesmu staru milijardama godina što su mogle da je čuju i razumeju samo druge zvezde.
<BR>&nbsp;&nbsp;&nbsp;&nbsp;&nbsp;Sunce jeste živo. Štaviše, primetilo ga je. Posvetilo mu je punu pažnju.
<BR>
<BR>&nbsp;&nbsp;&nbsp;&nbsp;&nbsp;Zovi me davaocem života, jer ja ti pružam sve. Ja plamtim i na mom plamenu živiš. Ja stojim, i stojeći dajem ti oslonac. Svemir se povija oko mene, moj pokrivač, i prodire do tajanstva mojih dubina. Vreme pulsira na mom čelu.
<BR>&nbsp;&nbsp;&nbsp;&nbsp;&nbsp;Živo biće, da li je Entropija, moja uvrnuta tetka, primetila naše saučesništvo? Verovatno nije, mislim, jer si još premali. Tvoje smešno opiranje njenom toku je kao lepršanje na jakom vetru. A ona još misli da sam joj saveznik.
<BR>
<BR>&nbsp;&nbsp;&nbsp;&nbsp;&nbsp;Zovi me davaocem života, živo biće, i plači. Ja plamtim beskonačno i, plamteći, upijam ono što se ne može zameniti. Dok ti nesigurno bauljaš mojim strujama, snaga polako ističe. Kada nestane, druge zvezde će preuzeti moje mesto, ali ne zauvek, ne!
<BR>
<BR>&nbsp;&nbsp;&nbsp;&nbsp;&nbsp;Zovi me davaocem života i smej se!
<BR>&nbsp;&nbsp;&nbsp;&nbsp;&nbsp;Ti, živo biće, čuješ istinski glas Davaoca života s vremena na vreme, kažu. On govori vama, ali ne meni, njegovom prvorođenom!
<BR>&nbsp;&nbsp;&nbsp;&nbsp;&nbsp;Sažaljevaj zvezde, živo biće! Mi pevamo eonima pretvarajući se da cenimo Njegovu okrutnu sestru, očekujući dan tvoje zrelosti, mali embrionu, kada će te On osloboditi da ponovo promeniš poredak stvari.
<BR>
<BR>&nbsp;&nbsp;&nbsp;&nbsp;&nbsp;Džekob se bezvučno nasmejao. Kakva mašta! Fejgin je ipak bio u pravu. Sklopio je oči, još čekajući da čuje signal. Prošlo je tačno sedam sekundi otkako je stigao na vrh kupole.
<BR>
<BR>&nbsp;&nbsp;&nbsp;&nbsp;&nbsp;"Džejk..." Bio je to ženski glas. Podigao je pogled ne otvarajući oči.
<BR>&nbsp;&nbsp;&nbsp;&nbsp;&nbsp;"Tanja."
<BR>&nbsp;&nbsp;&nbsp;&nbsp;&nbsp;Stajala je kraj pion-skopa u svojoj laboratoriji, upravo onako kako ju je video bezbroj puta kada je dolazio po nju. Podšišana smeđa kosa, pomalo neravni beli zubi u širokom osmehu i krupne oči okružene sitnim borama. Pošla je ka njemu sigurnim, gracioznim korakom i stala da ga pogleda, podbočena.
<BR>&nbsp;&nbsp;&nbsp;&nbsp;&nbsp;"Bilo je i vreme!" rekla je.
<BR>&nbsp;&nbsp;&nbsp;&nbsp;&nbsp;"Tanja, ja... ne razumem."
<BR>&nbsp;&nbsp;&nbsp;&nbsp;&nbsp;"Bilo je krajnje vreme da me se setiš kako radim nešto drugo sem što padam! Misliš da je zabavno raditi to ponovo i ponovo? Zašto me se nisi sećao kakva sam bila u dobra vremena?"
<BR>&nbsp;&nbsp;&nbsp;&nbsp;&nbsp;Iznenada je shvatio da je to tačno! Pune dve godine sećao se Tanje samo u tom poslednjem trenutku, uopšte ne misleći na zajedničke godine!
<BR>&nbsp;&nbsp;&nbsp;&nbsp;&nbsp;"Pa, priznajem da ti je koristilo", klimnula je glavom. "Konačno si se oslobodio one proklete uobraženosti. Samo ponekad pomisli na mene, pobogu! Mrzim da me zaboravljaju!"
<BR>&nbsp;&nbsp;&nbsp;&nbsp;&nbsp;"Dobro, Tanja. Sećaću te se. Obećavam."
<BR>&nbsp;&nbsp;&nbsp;&nbsp;&nbsp;"I obrati pažnju na zvezdu! Prestani da misliš kako ti se sve pričinjava!"
<BR>&nbsp;&nbsp;&nbsp;&nbsp;&nbsp;Omekšala je. Slika je počela da bledi. "U pravu si, Džejk, dragi, ona mi se dopada. Lepo se..."
<BR>&nbsp;&nbsp;&nbsp;&nbsp;&nbsp;Otvorio je oči. Fotosfera se kretala nad njim. Tačka mu je uzvaraćala pogled. Granulacione ćelije polako su pulsirale kao dokona srca.
<BR>&nbsp;&nbsp;&nbsp;&nbsp;&nbsp;To si ti učinilo? - nemo je upitao.
<BR>&nbsp;&nbsp;&nbsp;&nbsp;&nbsp;Odgovor je prodro u njega, probio mu se kroz telo i izišao sa druge strane. Neutrini protiv neuroze. Vrlo originalan pristup.
<BR>
<BR>&nbsp;&nbsp;&nbsp;&nbsp;&nbsp;Odozdo je dopro tihi zvižduk. Pre no što je bio svestan da se pomerio, već se klizao ka zvuku zdesna, bešumno, bez suvišnih pokreta.
<BR>&nbsp;&nbsp;&nbsp;&nbsp;&nbsp;Provirio je preko ivice i ugledao teme Kule a-Pring ab-Pil-ab-Kisa-ab-Soro-ab-Hul-ab-Puber.
<BR>&nbsp;&nbsp;&nbsp;&nbsp;&nbsp;Vanzemaljac je gledao nekuda levo od Džekoba, i dalje držeći ruku na otvorenom kompjuterskom ulazu. Iako je dim zaklonio gotovo sve, još se video blesak na mestu gde se odbijao zrak P-lasera.
<BR>&nbsp;&nbsp;&nbsp;&nbsp;&nbsp;Sleva je doprlo šuškanje. Zdesna su se čuli zvuci trčećih koraka; Larok je žurno obilazio kupolu.
<BR>&nbsp;&nbsp;&nbsp;&nbsp;&nbsp;Iza krivine kupole pojavilo se nekoliko srebrnastih grančica. Kula je čučnuo, a jedan Fejginov svetlucavi svetlosni receptor zgrčio se u oblačiću dima. Kanten je ispustio piskavi krik i povukao se sa vidika. Kula se brzo okrenuo.
<BR>&nbsp;&nbsp;&nbsp;&nbsp;&nbsp;Džekob je izvukao iz džepa sprej tkivne pene. Nanišanio je i pritisnuo dugme. Tanki mlaz tečnosti pošao je u luku ka Kulinim očima. Trenutak pre no što je pogodio, pojavio se Pjer Larok, trčeći, povijene glave, jurišajući kroz dim ka Kuli.
<BR>&nbsp;&nbsp;&nbsp;&nbsp;&nbsp;Kula je odskočio. Sprej je prošao ispred njegovih očiju. Tog časa ga je pogodila blistava iskra.
<BR>&nbsp;&nbsp;&nbsp;&nbsp;&nbsp;Čitav mlaz buknuo je uz bučan zvuk. Kula se zateturao unazad, držeći ruke pred licem. Larok se probio kroz ugljevlje i udario Pringa u stomak.
<BR>&nbsp;&nbsp;&nbsp;&nbsp;&nbsp;Kula se gotovo srušio u gusti dim. Začulo se šištanje daha kada je ščepao Laroka za grlo, prvo da se zadrži, a potom snažno stežući da mu zatvori dušnik. Larok se divlje borio, ali izgubio je ubrzanje. Bilo je kao da pokušava da pobegne od dve boe konstriktor. Lice mu se zacrvenelo i počeo je da šišti.
<BR>&nbsp;&nbsp;&nbsp;&nbsp;&nbsp;Džekob se spremio za skok. Dim je bio toliko gust da je jedva zadržavao kašalj. Ako ga Kula vidi pre no što skoči, neće se gnjaviti ubijajući Laroka težim načinom. Prosto će ih obojicu dokrajčiti pogledom.
<BR>&nbsp;&nbsp;&nbsp;&nbsp;&nbsp;Mišići su mu se zgrčili kao čvrste opruge i bacio se sa kupole.
<BR>&nbsp;&nbsp;&nbsp;&nbsp;&nbsp;Let kroz vazduh se otegao. Njegov lični oblik vremenske kompresije učinio je da putovanje izgleda sporo i dokono. Bio je to štos iz starih, loših vremena, a sada ga je upotrebio po navici.
<BR>&nbsp;&nbsp;&nbsp;&nbsp;&nbsp;Kada je prešao trećinu rastojanja, video je kako Kula počinje da okreće glavu. Bilo je teško reći šta Iti radi Laroku tog časa. Gusta zavesa dima zaklanjala je sve sem Kulinih blistavo crvenih očiju i dva bela bleska ispod njih.
<BR>&nbsp;&nbsp;&nbsp;&nbsp;&nbsp;Iščekivanje ga je ubijalo. Bilo je gotovo satirično. Džekob je rešio da ubrza stvari i da vidi šta će se desiti.
<BR>&nbsp;&nbsp;&nbsp;&nbsp;&nbsp;Nešto je sevnulo, a zatim je nastupio protresajući, otupljujući udar kada je ramenom zakačio Kulinu slepoočnicu. Sklupčao se i čvrsto stegao prednju stranu vanzemaljčeve odežde dok su obojica po inerciji padala na palubu.
<BR>&nbsp;&nbsp;&nbsp;&nbsp;&nbsp;Čovek i vanzemaljac su se borili za dah, kašljući, dok su se kotrljali u kovitlacu udaranja i stezanja nogama i rukama. Džekob je nekako uspeo da mu zađe za leđa i čvrsto ga stegne za mršavi vrat, a Kula se otimao i izvijao, pokušavajući da okrene glavu i ujede ga sekutićima ili sprži laserskim očima.
<BR>&nbsp;&nbsp;&nbsp;&nbsp;&nbsp;Mlatarao je moćnim, savitljivim rukama, pokušavajući da ga uhvati. Džekob je povio glavu u stranu, trudeći se da okrene Kulu kako bi mu zarobio i noge. Pošto su se prekotrljali preko gotovo pola palube, konačno je uspeo i bio je nagrađen vrelim bolom u desnoj butini.
<BR>&nbsp;&nbsp;&nbsp;&nbsp;&nbsp;"Još", zakašljao se. "Hajde Kula! Upotrebi ga!"
<BR>&nbsp;&nbsp;&nbsp;&nbsp;&nbsp;Još dva udara pogodila su mu noge, šaljući kovitlace bola ka mozgu. Potisnuo je bol u stranu i držao se dalje, moleći se u sebi da Kula pokuša još.
<BR>&nbsp;&nbsp;&nbsp;&nbsp;&nbsp;Ali Kula je prestao da traći energiju i počeo je da se brže prevrće, gnječeći Džekoba kad god bi ovaj pao na palubu. Obojica su kašljala, a Kula je, kad god bi udahnuo gusti, smrdljivi dim, zvučao kao kad se u boci trese desetak kugličnih ležaja.
<BR>&nbsp;&nbsp;&nbsp;&nbsp;&nbsp;Nije mogao da pridavi prokletnika! Kada se nije borio za goli život, Džekob je pokušavao da pomeri stisak preko Kulinog grla i počne da ga davi. Ali kao da nije bilo ranjivih tačaka! Nije pošteno. Džekob je želeo da opsuje naopaku sreću, ali nije imao dovoljno daha. Pluća su ga služila još samo toliko da se zakašlje kad god bi se Pring našao na njemu.
<BR>&nbsp;&nbsp;&nbsp;&nbsp;&nbsp;Potoci suza zaklanjali su mu pogled, a oči su ga bolele. Iznenada je shvatio da su mu naočare spale! Ili je Kula ponovo spržio držače čim je skočio sa kupole, ili su mu spale tokom borbe.
<BR>&nbsp;&nbsp;&nbsp;&nbsp;&nbsp;Gde je, do đavola, Larok?
<BR>&nbsp;&nbsp;&nbsp;&nbsp;&nbsp;Ruke su mu drhtale od napora, a osećao je vreli bol u trbuhu i preponama od stalnog udaranja o palubu. Kulino kašljanje zvučalo je sve jadnije i napornije, a njegovo je počelo da liči na zlokobno krkljanje. Osećao je prve znake iscrpljenosti i užasan strah da će ovo beskonačno trajati, a tada su u borbi njegova leđa pala preko jedne od zadimljenih baklji tkivne pene.
<BR>&nbsp;&nbsp;&nbsp;&nbsp;&nbsp;Osetio je razarajuću vrelinu i kriknuo. Bol je bio tako iznenadan i na tako neočekivanom mestu da nije uspeo da ga otkloni. U trenutku agonije popustio je stisak oko Kulinog grla i vanzemaljac je uspeo da mu skloni ruke. Šake su mu skliznule i Kula se otkotrljao dok je Džekob posezao za njim.
<BR>&nbsp;&nbsp;&nbsp;&nbsp;&nbsp;Promašio je. Kula je otpuzao malo dalje, a potom se brzo okrenuo prema njemu. Džekob je sklopio oči i pokrio lice oklopljenom levom rukom, očekujući udar lasera.
<BR>&nbsp;&nbsp;&nbsp;&nbsp;&nbsp;Pokušao je da ustane, ali nešto mu sa plućima nije bilo kako valja. Nisu htela da rade. Dah mu je bio plitak i osećao je da se klati dok se polako podizao na kolena. Mora da mu leđa liče na pregoreli hamburger.
<BR>&nbsp;&nbsp;&nbsp;&nbsp;&nbsp;Malo dalje, na jedva dva metra, začulo se glasno škljocanje! Potom još jedno. Pa još jedno, bliže.
<BR>&nbsp;&nbsp;&nbsp;&nbsp;&nbsp;Spustio je ruku. Nije više imao snage da je drži podignutu. Ionako nije imalo smisla zatvarati oči. Otvorio ih je i ugledao Kulu kako kleči metar dalje. Kroz smrdljivi dim videle su mu se samo crvene oči i blistavo beli zubi.
<BR>&nbsp;&nbsp;&nbsp;&nbsp;&nbsp;"Ku... Kula..." dahnuo je. Zviždave reči zvučale su kao mali zupčanici u padu. "Predaj se, ovo ti je poslednja prilika. Upo... zoravam te..."
<BR>&nbsp;&nbsp;&nbsp;&nbsp;&nbsp;Ovo bi se dopalo Tanji, pomislio je. Poslednje reči gotovo jednako dobre kao njene. Nadao se da ga je Helen čula.
<BR>&nbsp;&nbsp;&nbsp;&nbsp;&nbsp;Poslednje reči? A što ih Kula ne bi izgovorio? Čak i ako mi pregrize grlo ili mi probuši mozak kroz kapke, i dalje mogu da mu dam poklon!
<BR>&nbsp;&nbsp;&nbsp;&nbsp;&nbsp;Izvukao je iz pojasa bočicu spreja tkivne pene i počeo da je podiže. Sad će poprskati Kulu! Čak i ako to znači da će umreti istog časa od lasera, a ne od zuba.
<BR>&nbsp;&nbsp;&nbsp;&nbsp;&nbsp;Razdirući bol planuo mu je u levom oku kao zabodena igla. Kao da mu se munja zarila u glavu i izašla s druge strane. Istog časa pritisnuo je dugme i pružio bocu u pravcu gde se nalazila Kulina glava.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
