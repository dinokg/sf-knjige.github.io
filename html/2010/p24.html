<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. GILJOTINA
<P>&nbsp;&nbsp;&nbsp;&nbsp;&nbsp;"Šta je to?" upita Karnou sa izrazom blagog gađenja na licu, odmeravajući mali mehanizam u ruci. "Giljotina za miševe?"
<BR>&nbsp;&nbsp;&nbsp;&nbsp;&nbsp;"Nije rđav opis - ali ovde je u pitanju nešto krupnije." Flojd pokaza na strelicu koja je bleskala na displeju; na njemu se trenutno nalazio složen dijagram elektronskih kola.
<BR>&nbsp;&nbsp;&nbsp;&nbsp;&nbsp;"Vidiš li ovu liniju?"
<BR>&nbsp;&nbsp;&nbsp;&nbsp;&nbsp;"Vidim - to je glavni vod za napajanje energijom. Pa šta?"
<BR>&nbsp;&nbsp;&nbsp;&nbsp;&nbsp;"U ovoj tački vod ulazi u Halovu središnju jedinicu za obradu. Voleo bih da tu postaviš ovu spravicu. U sam kablovod, tako da se ne može ni slučajno pronaći."
<BR>&nbsp;&nbsp;&nbsp;&nbsp;&nbsp;"Shvatam. Daljinska kontrola, tako da možeš da isključiš Hala kad god zaželiš. Veoma zgodan - i neprovodliv prekidač koji neće izazvati nikakav nezgodan kratak spoj kada se stavi u pogon. Ko pravi ovakve igračke? CIA?"
<BR>&nbsp;&nbsp;&nbsp;&nbsp;&nbsp;"Nije važno. Kontrolna jedinica je u mojoj kabini - to je onaj mali crveni računar koji mi sve vreme stoji na stolu. Treba samo pomnožiti devet puta devet, izvaditi kvadratni koren i pritisnuti INT. To je sve. Nisam siguran koliki je doseg - to ćemo morati da proverimo - ali sve dok razmak između 'Leonova' i 'Otkrića' nije veći od nekoliko kilmetara, nema opasnosti da Hal ponovo zastrani."
<BR>&nbsp;&nbsp;&nbsp;&nbsp;&nbsp;"Kome ćeš sve reći za ovu... stvar?"
<BR>&nbsp;&nbsp;&nbsp;&nbsp;&nbsp;"Jedina osoba, u stvari, od koje želim da je prikrijem jeste Čandra."
<BR>&nbsp;&nbsp;&nbsp;&nbsp;&nbsp;"Toliko sam mogao da pretpostavim."
<BR>&nbsp;&nbsp;&nbsp;&nbsp;&nbsp;"Ali što manje ljudi zna za nju, to će se o njoj manje pričati. Reći ću Tanji da ona postoji, a u slučaju nužde možeš joj pokazati kako se njome upravlja."
<BR>&nbsp;&nbsp;&nbsp;&nbsp;&nbsp;"Na kakvu nuždu misliš?"
<BR>&nbsp;&nbsp;&nbsp;&nbsp;&nbsp;"Nije ti baš odveć bistro pitanje, Voltere. Kad bih to znao, onda mi ova vražija stvarčica uopšte ne bi bila potrebna."
<BR>&nbsp;&nbsp;&nbsp;&nbsp;&nbsp;"U pravu si. Kad hoćeš da postavim ovaj tvoj patentirani prekidač za Hala?"
<BR>&nbsp;&nbsp;&nbsp;&nbsp;&nbsp;"Što pre možeš. Po mogućstvu noćas, dok Čandra spava."
<BR>&nbsp;&nbsp;&nbsp;&nbsp;&nbsp;"Šališ se? Mislim da on nikad ne spava. Čandra ti je kao majka koja bdije nad bolesnom bebom."
<BR>&nbsp;&nbsp;&nbsp;&nbsp;&nbsp;"Dobro, ali ipak povremeno treba da prelazi na 'Leonova' da bi jeo."
<BR>&nbsp;&nbsp;&nbsp;&nbsp;&nbsp;"Tu imam novost za tebe. Prošli put kad je prešao preko, privezao je za skafandar vrećicu pirinča. Ta će mu zaliha biti dovoljna nedeljama."
<BR>&nbsp;&nbsp;&nbsp;&nbsp;&nbsp;"E, onda ćemo morati da upotrebimo jednu od znamenitih Katerininih ampula za nokaut. Prilično su uspešno dejstvovale u tvom slučaju, zar ne?"
<BR>&nbsp;&nbsp;&nbsp;&nbsp;&nbsp;Karnou se šalio na račun Čandre - bar je Flojd imao takav utisak, premda čovek tu nikada nije mogao biti sasvim načisto: on je, naime, rado izricao neumerene izjave sa savršeno ozbiljnim izrazom lica. Trebalo je da prođe izvesno vreme pre no što su Rusi to shvatili; ubrzo, u samoodbrani, oni bi stali da se smeju za svaki slučaj, čak i onda kada je Karnou savršeno ozbiljno mislio ono što je rekao.
<BR>&nbsp;&nbsp;&nbsp;&nbsp;&nbsp;Što se, pak, Karnouovog smeha tiče, on je, na svu sreću, postao znatno umereniji od časa kada ga je Flojd prvi put čuo u šatlu; tom prilikom smeh je očigledno predstavljao posledicu alkohola. Naježio se već i pri pomisli da će ga ponovo čuti prilikom zdravica ispijenih u čast konačnog susreta 'Leonova' i 'Otkrića'. No, čak i tom prigodom, iako je Karnou dobrano potegao, uspeo je da očuva kontrolu nad sobom u podjednakoj meri kao i sama kapetan Orlova.
<BR>&nbsp;&nbsp;&nbsp;&nbsp;&nbsp;Stvar koju je uvek uzimao ozbiljno bila je posao koji je obavljao. Prilikom poletanja sa Zemlje bio je samo putnik. Sada je, međutim, bio član posade.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
