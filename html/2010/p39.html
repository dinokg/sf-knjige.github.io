<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. BETI
<P>&nbsp;&nbsp;&nbsp;&nbsp;&nbsp;Zašto je došao ovamo, vrativši se poput neupokojenog duha na poprište stare patnje? Nije imao predstavu o tome; štaviše, nije uopšte bio svestan svog odredišta sve dok ga okruglo oko Kristalnog vrela nije pogledalo iz šume što se pružala pod njim.
<BR>&nbsp;&nbsp;&nbsp;&nbsp;&nbsp;Bio je gospodar sveta, ali ga je ipak paralisalo osećanje pustošnog bola koje već godinama nije iskusio. Vreme je iscelilo ranu, kao što to uvek čini; pa ipak, izgledalo mu je kao da je juče stajao plačući kraj smaragdnog ogledala dok su mu pred očima stajali jedino odrazi okolnih čempresa obraslih španskom mahovinom. Šta se to zbiva s njim?
<BR>&nbsp;&nbsp;&nbsp;&nbsp;&nbsp;A onda, i dalje ne svojim htenjem, već kao da ga je podsticala neka blaga struja, on se otisnu na sever, ka glavnom gradu. Tragao je za nečim - no, neće saznati šta je to sve dok ga ne nađe.
<BR>&nbsp;&nbsp;&nbsp;&nbsp;&nbsp;Niko, nikakav uređaj, nije zabeležio njegov prolaz. Više nije štedro zračio unaokolo, zato što je već gotovo ovladao kontrolom energije, kao što je jednom davno vladao svojim izgubljenim, ali ne i zaboravljenim udovima. Zaronio je poput magle u trezore obezbeđene od zemljotresa, sve dok se nije obreo među milijardama uskladištenih memorija i zaslepljujućih, treperavih mreža elektronskih misli.
<BR>&nbsp;&nbsp;&nbsp;&nbsp;&nbsp;Ovaj zadatak bio je složeniji od aktiviranja jedne sirove nuklearne bombe, tako da je tu utrošio više vremena. Pre no što je pronašao informaciju za kojom je tragao, potkrala mu se jedna sitna omaška, ali on nije mario da je ispravi. Niko nikada nije shvatio zašto - tek, sledećeg meseca tri stotine poreskih obveznika sa Floride, čije je zajedničko svojstvo bilo to da im imena počinju slovom 'F', dobilo je čekove na ravno jedan dolar. Ispravljanje ove preplate višestruko bi premašilo njenu vrednost, tako da su zbunjeni inženjeri za računare konačno svu krivicu svalili na pljusak kosmičkih zraka. Sve u svemu, to objašnjenje i nije bilo daleko od istine.
<BR>&nbsp;&nbsp;&nbsp;&nbsp;&nbsp;Bilo mu je potrebno nekoliko milisekundi da prevali put od Talahasija do zgrade broj 634 u ulici Južna magnolija u Tampi. Adresa je još bila ista; nije morao da traći vreme na proveravanje.
<BR>&nbsp;&nbsp;&nbsp;&nbsp;&nbsp;No, s druge strane, on uopšte nije imao nameru da proverava sve do samog trenutka kada je to učinio.
<BR>&nbsp;&nbsp;&nbsp;&nbsp;&nbsp;Posle tri porođaja i dva pobačaja Beti Fernandez (nFe Šulc) i dalje je bila veoma lepa žena. U ovom trenutku takođe je bila veoma zamišljena; gledala je jedan televizijski program koji joj je prizvao sećanja, gorka i slatka.
<BR>&nbsp;&nbsp;&nbsp;&nbsp;&nbsp;Posredi je bilo vanredno izdanje vesti povodom tajanstvenih događaja iz prethodnih dvanaest časova: emisija je počela upozorenjem upućenim sa 'Leonova' koji se nalazio među Jupiterovim mesecima. Nešto je hitalo ka Zemlji; nešto je - bezopasno - detoniralo jednu nuklearnu bombu na orbiti koju još niko nije priznao kao svoju. To je bilo sve, ali i više nego dovoljno.
<BR>&nbsp;&nbsp;&nbsp;&nbsp;&nbsp;Komentatori su iskopali svu silu starih video-traka - od kojih su neke uistinu bile trake - sve do onih, nekada strogo poverljivih snimaka na kojima je prikazano otkriće MNT-1 na Mesecu. Po pedeseti put, najmanje, čula je onaj jezivi radio-krik što se razlegao u trenutku kada je monolit pozdravio Mesečevu zoru, uputivši svoju poruku ka Jupiteru. Takođe je ponovo stala da posmatra poznate prizore i da sluša stare intervjue sa 'Otkrića'.
<BR>&nbsp;&nbsp;&nbsp;&nbsp;&nbsp;Zašto sve to uopšte gleda? Sav taj materijal držala je uskladišten negde u kućnoj arhivi (premda ga nikada nije reprodukovala kada bi tu bio Hoze). Možda zato što je očekivala neku novost; nerado je priznavala, čak i samoj sebi, u kojoj meri prošlost još ima uticaja na njena osećanja.
<BR>&nbsp;&nbsp;&nbsp;&nbsp;&nbsp;A evo i Dejva, baš kao što je i očekivala. Bio je to jedan stari intervju na Bi-Bi-Siju iz koga je gotovo svaku reć znala napamet. Pričao je o Halu, pokušavajući da ustanovi da li računar poseduje samosvest ili ne.
<BR>&nbsp;&nbsp;&nbsp;&nbsp;&nbsp;Kako je mlad izgledao - i kako se tu razlikovao od one osobe sa poslednjih, zamućenih slika sa ukletog 'Otkrića'! I koliko je samo nalikovao Bobiju kakvog je ona upamtila.
<BR>&nbsp;&nbsp;&nbsp;&nbsp;&nbsp;Slika se zatalasa u času kada su joj se oči ispunile suzama. Ne - nešto nije bilo u redu sa televizorom ili sa ovim kanalom. I zvuk i slika počeli su da se šašavo ponašaju.
<BR>&nbsp;&nbsp;&nbsp;&nbsp;&nbsp;Dejvove usne su se pokretale, ali ona ništa nije mogla da čuje. A onda lice kao da mu se rastočilo, rastopilo u blokove boja. Potom je ponovo steklo oblik, pa se opet zamutilo, da bi onda još jednom postalo postojano. No, zvuka i dalje nije bilo.
<BR>&nbsp;&nbsp;&nbsp;&nbsp;&nbsp;Odakle im ova slika? Na njoj nije bio Dejv kao čovek, već kao dečak - kakvog ga je najpre upoznala. Gledao je sa ekrana gotovo kao da je mogao da je vidi preko bezdana godina.
<BR>&nbsp;&nbsp;&nbsp;&nbsp;&nbsp;On se osmehnu; usne mu se pokrenuše.
<BR>&nbsp;&nbsp;&nbsp;&nbsp;&nbsp;"Zdravo, Beti", reče.
<BR>&nbsp;&nbsp;&nbsp;&nbsp;&nbsp;Nije bilo teško oblikovati reči i uneti ih u struje što su pulsirale audio-kolima. Prava poteškoća bila je usporiti misli do glacijalnog tempa ljudskog mozga. A potom čekati čitavu večnost na odgovor...
<BR>&nbsp;&nbsp;&nbsp;&nbsp;&nbsp;Beti Fernandez bila je čvrsta žena; takođe se odlikovala inteligentnošću, a iako je već desetak godina bila domaćica, nije zaboravila ono što je znala kao stručnjak za održavanje elektronske opreme. Ovde je posredi bilo još jedno u nizu čuda medijske simulacije; prihvatiće ga sada takvo kakvo jeste, a o pojedinostima će se pobrinuti kasnije.
<BR>&nbsp;&nbsp;&nbsp;&nbsp;&nbsp;"Dejve", uzvrati ona. "Dejve - jesi li to stvarno ti?"
<BR>&nbsp;&nbsp;&nbsp;&nbsp;&nbsp;"Nisam siguran", uzvrati slika na ekranu, neobično bezbojnim glasom. "Ali sećam se Dejva Boumena i svega u vezi s njim."
<BR>&nbsp;&nbsp;&nbsp;&nbsp;&nbsp;"Je li on mrtav?"
<BR>&nbsp;&nbsp;&nbsp;&nbsp;&nbsp;Ovo je bilo novo teško pitanje.
<BR>&nbsp;&nbsp;&nbsp;&nbsp;&nbsp;"Njegovo telo - da. Ali to više nije važno. Sve što je Dejv Boumen uistinu bio još je deo mene."
<BR>&nbsp;&nbsp;&nbsp;&nbsp;&nbsp;Beti se prekrsti - bio je to gest koji je naučila od Hozea - i prošaputa:
<BR>&nbsp;&nbsp;&nbsp;&nbsp;&nbsp;"Hoćeš da kažeš - da si ti duh?"
<BR>&nbsp;&nbsp;&nbsp;&nbsp;&nbsp;"Ne znam ni za jednu primereniju reč."
<BR>&nbsp;&nbsp;&nbsp;&nbsp;&nbsp;"Zašto si se vratio?"
<BR>&nbsp;&nbsp;&nbsp;&nbsp;&nbsp;"Ah! Beti - zašto, odista! Kad bi mi bar ti to mogla reći."
<BR>&nbsp;&nbsp;&nbsp;&nbsp;&nbsp;No, znao je jedan odgovor, zato što se pojavio na televizijskom ekranu. Razvod između tela i uma još ni izdaleka nije bio potpun, a ni najnesputanije kablovske televizijske mreže ne bi puštale u program ovako razvratne seksualne prizore kakvi su se sada tamo oblikovali.
<BR>&nbsp;&nbsp;&nbsp;&nbsp;&nbsp;Beti je gledala neko vreme, ponekad se osmehnuvši, a ponekad sa šokiranim izrazom lica. A onda se okrenu, ali ne zbog stida, već usled tuge - žala zbog minulih uživanja.
<BR>&nbsp;&nbsp;&nbsp;&nbsp;&nbsp;"Nije, dakle, tačno", reče ona, "ono što nam odvajkada pričaju o anđelima."
<BR>&nbsp;&nbsp;&nbsp;&nbsp;&nbsp;Jesam li ja anđeo? - upita se on. Ali bar je njemu bilo jasno šta tu radi, hitnut plimama tuge i želje na sastanak sa prošlošću. Najsnažnije osećanje koje je ikada iskusio bila je strast prema Beti; elementi bola i krivice koje je ono sadržalo samo su ga učinile snažnijim.
<BR>&nbsp;&nbsp;&nbsp;&nbsp;&nbsp;Nikada mu nije kazala da li je bolji ljubavnik od Bobija; bilo je to pitanje koje on nikada nije postavio, budući da bi tako raščinio čaroliju. Bili su odani istoj opsceni, pronašli su u naručju jedno drugoga (a kako je samo mlad tada bio - tek je napunio sedamnaest kada je sve počelo, nepune dve godine posle sahrane) melem za istu ranu.
<BR>&nbsp;&nbsp;&nbsp;&nbsp;&nbsp;Razume se, veza nije mogla potrajati, ali iz tog iskustva izišao je neopozivo izmenjen. Više od jedne decenije potom sva njegova autoerotska maštanja bila su usredsređena na Beti; nije više sreo nijednu ženu koju je mogao uporediti sa njom, a odavno je uvideo da se to nikada neće ni dogoditi. Nikoga više nije pohodio isti, voljeni duh.
<BR>&nbsp;&nbsp;&nbsp;&nbsp;&nbsp;Prizori želje zgasnuše na ekranu; za trenutak se probi redovni program - nezgrapni snimak 'Leonova' kako počiva povrh Ioa. A onda se ponovo pojavi lice Dejva Boumena. Izgledalo je da gubi kontrolu, zato što su mu crte postale veoma nepostojane. Ponekad bi izgledalo da mu je samo deset godina - pa dvadeset ili trideset - da bi se potom neverovatno pretvarao u smežuranu mumiju čije je naborano lice predstavljalo parodiju čoveka koga je ona jednom poznavala.
<BR>&nbsp;&nbsp;&nbsp;&nbsp;&nbsp;"Imam još jedno pitanje pre no što odem. Karlos - uvek si govorila da je on Hozeov sin, ali ja sam stalno bio u nedoumici. Šta je prava istina?"
<BR>&nbsp;&nbsp;&nbsp;&nbsp;&nbsp;Beti Fernandez poslednji put pogleda u oči, dugotrajno, mladića koga je jednom volela (ponovo mu je bilo osamnaest godina i ona za trenutak požele da mu vidi celo telo, ne samo lice).
<BR>&nbsp;&nbsp;&nbsp;&nbsp;&nbsp;"On je tvoj sin, Dejvide", prošapta ona.
<BR>&nbsp;&nbsp;&nbsp;&nbsp;&nbsp;Slika iščili, a na mesto nje javi se normalan program. Kada je, skoro jedan sat kasnije, Hoze Fernandez tiho ušao u sobu, Beti je i dalje zurila u ekran.
<BR>&nbsp;&nbsp;&nbsp;&nbsp;&nbsp;Nije se okrenula kada ju je poljubio u stražnji deo vrata.
<BR>&nbsp;&nbsp;&nbsp;&nbsp;&nbsp;"Nikada ne bi poverovao ovo, Hoze."
<BR>&nbsp;&nbsp;&nbsp;&nbsp;&nbsp;"Da čujem."
<BR>&nbsp;&nbsp;&nbsp;&nbsp;&nbsp;"Upravo sam slagala jednog duha."
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
