<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>49. PROŽDIRAČ SVETOVA
<P>&nbsp;&nbsp;&nbsp;&nbsp;&nbsp;Videli su je ponovo sledećeg jutra, po brodskom vremenu, kada je izbila na dnevnu stranu Jupitera. Površina tame sada se proširila, prekrivši već zamašan deo planete, i oni su najzad došli u priliku da je natenane i podrobno proučavaju.
<BR>&nbsp;&nbsp;&nbsp;&nbsp;&nbsp;"Znate li na šta me ovo podseća?" reče Katerina. "Na virus koji napada ćeliju. Na način na koji jedna faga ubrizgava svoj DNK u bakteriju, a zatim se razmnožava sve dok je potpuno ne zaposedne."
<BR>&nbsp;&nbsp;&nbsp;&nbsp;&nbsp;"Da li ti to misliš", upita Tanja sa nevericom, "da 'Zagadka' jede Jupiter?"
<BR>&nbsp;&nbsp;&nbsp;&nbsp;&nbsp;"U svakom slučaju, tako izgleda."
<BR>&nbsp;&nbsp;&nbsp;&nbsp;&nbsp;"Nije nikakvo čudo što Jupiter počinje da izgleda bolestan. Ali vodonik i helijum nisu baš odveć hranljivi, a u toj atmosferi nema mnogo čega drugog. Samo nekoliko postotaka ostalih elemenata."
<BR>&nbsp;&nbsp;&nbsp;&nbsp;&nbsp;"Što iznosi nekoliko kvadriliona tona sumpora, ugljenika, fosfora i svega ostalog na nižem kraju periodnog sistema elemenata", primeti Saša. "U svakom slučaju, ovde imamo posla sa tehnologijom koja je kadra da učini verovatno sve što se ne kosi sa zakonima fizike. Ako vam na raspolaganju stoji vodonik, šta vam je još potrebno? Dovoljno je znati kako, pa iz njega sintetisati sve ostale elemente."
<BR>&nbsp;&nbsp;&nbsp;&nbsp;&nbsp;"Da troše Jupiter - to je sigurno", reče Vasilij. "Pogledajte ovo."
<BR>&nbsp;&nbsp;&nbsp;&nbsp;&nbsp;Krajnje uvećanje jednog od mnoštva istovetnih pravougaonika pojavi se na monitoru teleskopa. Čak se i golim okom moglo zapaziti da strujnice gasa utiču u dve manje strane; ustrojstvo turbulencije veoma je podsećalo na linije sile duž kojih se pružaju železni opiljci stavljeni oko magnetne šipke.
<BR>&nbsp;&nbsp;&nbsp;&nbsp;&nbsp;"Milion usisivača za prašinu", reče Karnou, "koji usisavaju Jupiterovu atmosferu. Ali zašto? I šta rade sa njom?"
<BR>&nbsp;&nbsp;&nbsp;&nbsp;&nbsp;"I kako se umnožavaju?" upita Maks. "Jeste li uhvatili neki u tom činu?"
<BR>&nbsp;&nbsp;&nbsp;&nbsp;&nbsp;"Jesam i nisam", uzvrati Vasilij. "Predaleko smo da bismo razabrali pojedinosti, ali posredi je svojevrsna fisija - kao kod amebe."
<BR>&nbsp;&nbsp;&nbsp;&nbsp;&nbsp;"Mislite - dolazi do deobe, a onda polovine rastu do prvobitne veličine?"
<BR>&nbsp;&nbsp;&nbsp;&nbsp;&nbsp;"Njet. Ne postoje nikakve male 'Zagadke' - kako izgleda, rastu dok im se debljina ne udvostruči, a onda se cepaju napola, proizvodeći dva istovetna primerka u dlaku jednake veličine kao i prvobitni. Ciklus se ponavlja približno svaka dva časa."
<BR>&nbsp;&nbsp;&nbsp;&nbsp;&nbsp;"Dva časa!" uzviknu Flojd. "Nije onda nikakvo čudo što su već prekrili pola planete. Evo udžbeničkog slučaja eksponencijalnog rasta."
<BR>&nbsp;&nbsp;&nbsp;&nbsp;&nbsp;"Znam šta su oni!" reče Ternovski, uzbudivši se najednom. "To su fon Nojmanove mašine!"
<BR>&nbsp;&nbsp;&nbsp;&nbsp;&nbsp;"Mislim da si u pravu", reče Vasilij. "Ali to i dalje ne objašnjava šta rade. Dati im nalepnicu nije baš od velike pomoći."
<BR>&nbsp;&nbsp;&nbsp;&nbsp;&nbsp;"A šta su to", upita Katerina snuždeno, "fon Nojmanove mašine? Objasnite, molim."
<BR>&nbsp;&nbsp;&nbsp;&nbsp;&nbsp;Orlov i Flojd zaustiše da odgovore u isti glas. Zastali su pomalo zbunjeni, a onda se Vasilij nasmeja i dade rukom znak Amerikancu da mu prepušta reč.
<BR>&nbsp;&nbsp;&nbsp;&nbsp;&nbsp;"Pretpostavi da moraš da obaviš neki veoma veliki inženjerijski posao, Katerina - mislim stvarno veliki, kao što je, na primer, površinski otkop celog Meseca. Mogla bi da napraviš milion mašina koje bi to učinile, ali na to bi ti otišlo mnogo stoleća. No, ako si dovoljno pametna, napravićeš samo jednu mašinu - ali takvu koja je kadra da se umnožava iz sirovina kojima je okružena. Tako bi započela lančanu reakciju i kroz sasvim kratko vreme... uzgajila bi dovoljno mašina da zadati posao obaviš za nekoliko decenija umesto hiljadugodišta. Uz dovoljno visok stepen umnožavanja, bila bi kadra da uradiš doslovno sve u željeno kratkom razdoblju. Agencija za svemir petlja na toj zamisli već godinama - a znam da i vi to činite, Tanja."
<BR>&nbsp;&nbsp;&nbsp;&nbsp;&nbsp;"Da: eksponencirajuće mašine. Zamisao koja čak ni Ciolkovskom nije pala na um."
<BR>&nbsp;&nbsp;&nbsp;&nbsp;&nbsp;"Ne bih se baš kladio na to", reče Vasilij. "Kako izgleda, Katerina, tvoja analogija bila je prilično na mestu. Jedna bakteriofaga je fon Nojmanova mašina."
<BR>&nbsp;&nbsp;&nbsp;&nbsp;&nbsp;"Zar to nismo svi mi?" upita Saša. "Uveren sam da će se Čandra složiti sa tim."
<BR>&nbsp;&nbsp;&nbsp;&nbsp;&nbsp;Čandra klimnu.
<BR>&nbsp;&nbsp;&nbsp;&nbsp;&nbsp;"To je očigledno. U stvari, fon Nojman je i došao na tu zamisao proučavajući žive sisteme."
<BR>&nbsp;&nbsp;&nbsp;&nbsp;&nbsp;"A ove žive mašine jedu Jupiter!"
<BR>&nbsp;&nbsp;&nbsp;&nbsp;&nbsp;"Tako svakako izgleda", reče Vasilij. "Obavio sam neke proračune i gotovo da ne mogu da poverujem u dobijene ishode - iako je ovde posredi jednostavna aritmetika."
<BR>&nbsp;&nbsp;&nbsp;&nbsp;&nbsp;"Tebi možda jeste jednostavna", reče Katerina. "Pokušaj da nam je rastumačiš bez pozivanja na tenzore i diferencijalne jednačine."
<BR>&nbsp;&nbsp;&nbsp;&nbsp;&nbsp;"Ne - stvarno mislim jednostavna", bio je uporan Vasilij. "U stvari, posredi je savršen primer stare populacione eksplozije zbog koje vi doktori niste prestajali da kreštite tokom čitavog prošlog stoleća. 'Zagadka' se umnoži svaka dva časa. Za samo dvadeset časova bilo bi, dakle, deset deoba. Prema tome, od jedne 'Zagadke' nastalo bi hiljadu."
<BR>&nbsp;&nbsp;&nbsp;&nbsp;&nbsp;"Hiljadu dvadeset četiri", reče Čandra.
<BR>&nbsp;&nbsp;&nbsp;&nbsp;&nbsp;"Znam, ali pojednostavimo stvari. Posle četrdeset časova bilo bi ih milion, a posle osamdeset - milion miliona. Na toj smo brojki negde sada, a dalje umnožavanje očigledno se ne može nastaviti u nedogled. Ovom stopom, kroz nekoliko dana oni bi težili više od Jupitera!"
<BR>&nbsp;&nbsp;&nbsp;&nbsp;&nbsp;"Uskoro će, znači, početi da gladuju", reče Ženja. "A šta će se tada dogoditi?"
<BR>&nbsp;&nbsp;&nbsp;&nbsp;&nbsp;"Saturn bi trebalo da se pričuva", uzvrati Brajlovski. "Potom Uran i Neptun. Nadajmo se samo da neće primetiti malu Zemlju."
<BR>&nbsp;&nbsp;&nbsp;&nbsp;&nbsp;"Kakva nada! 'Zagadka' nas uhodi već tri miliona godina!"
<BR>&nbsp;&nbsp;&nbsp;&nbsp;&nbsp;Volter Karnou najednom prasnu u smeh.
<BR>&nbsp;&nbsp;&nbsp;&nbsp;&nbsp;"Šta je tako smešno?" upita Tanja.
<BR>&nbsp;&nbsp;&nbsp;&nbsp;&nbsp;"Govorimo o tim stvarima kao da su osobe - inteligentni entiteti. Ali one to nisu - posredi su alatke. Međutim, univerzalne alatke - kadre da obave sve što moraju. Ona na Mesecu bila je signalna naprava - ili uhoda, ako više volite. Ona na koju je Boumen naišao - naša prvobitna 'Zagadka' - predstavljala je svojevrstan prevozni sistem. Sada obavlja nešto drugo, premda sam Bog zna šta. A sva je prilika da ih ima još mnogo širom Vaseljene.
<BR>&nbsp;&nbsp;&nbsp;&nbsp;&nbsp;Imao sam upravo jednu takvu napravicu kad sam bio dečak. Znate li šta je, u stvari, 'Zagadka'? To je kosmički ekvivalent starog, dobrog, višenamenskog peroreza!"
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
