<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. ZVEZDA
<P>&nbsp;&nbsp;&nbsp;&nbsp;&nbsp;Čekala je u kolima i nije joj bilo drago zbog toga. Ionako nije volela da čeka, ali je viz koji je uzela samo otežao stvar. Morala je da se podseća da ne škrguće zubima, jer ma šta da je Džerald učinio s njima, još su bili osetljivi. U stvari, bila je svuda osetljiva. Viz verovatno nije bio najsjajnija zamisao.
<BR>&nbsp;&nbsp;&nbsp;&nbsp;&nbsp;Kola su pripadala ženi, onoj koju je Džerald nazvao Moli. Neka serijska japanska kola sive boje kakva su kupovali sakoi, pristojnog ali neprimetnog izgleda. Unutra su mirisala na novo i išla su brzo kada su napustili Baltimor. Imala su kompjuter, ali ih je žena vozila sama, celim putem nazad do Gradova, i sada su bila parkirana na krovu garažne dvadesetospratnice koja mora da je bila blizu hotela u koji ju je smestio Prajor, jer je videla onu blesavu zgradu, onu sa vodopadom, nalik na planinu.
<BR>&nbsp;&nbsp;&nbsp;&nbsp;&nbsp;Na krovu je bilo malo kola i sva su bila prekrivena snegom, kao da ih dugo niko nije pomerao. Osim dvojice momaka u kabini na ulazu, činilo se da nema nikog. Nalazila se okružena milionima ljudi, u najvećem gradu na svetu, sama, na zadnjem sedištu automobila. I rečeno joj je da čeka.
<BR>&nbsp;&nbsp;&nbsp;&nbsp;&nbsp;Žena je malo govorila na putu od Baltimora, tek bi povremeno postavila pitanje, ali Mona nije mogla da ćuti, zbog viza. Pričala je o Klivlendu i Floridi i Ediju i Prajoru.
<BR>&nbsp;&nbsp;&nbsp;&nbsp;&nbsp;Onda su se dovezle ovamo i parkirale.
<BR>&nbsp;&nbsp;&nbsp;&nbsp;&nbsp;I sad je ta Moli bila odsutna već pun sat, možda i duže. Sa sobom je ponela i kofer. Jedino što je Mona uspela da sazna od nje bilo je da se dugo zna sa Džeraldom i da Prajor nije znao za to.
<BR>&nbsp;&nbsp;&nbsp;&nbsp;&nbsp;U kolima je ponovo bilo hladno, pa se Mona zato prebaci na prednje sedište i uključi grejanje. Nije smela da ga ostavi uključenog na najslabije, jer bi moglo da isprazni akumulator, a Moli je rekla da će se naći u govnima ako se to dogodi. "Jer kad se vratim, 'vatamo maglu odavde." Onda joj je pokazala vreću za spavanje ispod vozačevog sedišta.
<BR>&nbsp;&nbsp;&nbsp;&nbsp;&nbsp;Pojačala je grejanje i podigla ruke ispred rešetke. Onda se poigrala sa dugmićima malog videa pored ekrana komandne table i uhvatila vesti. Engleski kralj je bio bolestan; bio je veoma star. U Singapuru se pojavila nova bolest; još niko nije umro od nje, ali se nije znalo kako se dobija niti kako se leči. Neki ljudi su izrazili mišljenje da se u Japanu vodi velika borba, da dve grupe Jakuza pokušavaju da se međusobno poubijaju, ali niko nije znao da li je to tačno; Jakuze... bilo je to nešto o čemu je Edi voleo da se proserava. Onda su otvorila neka vrata i na njima se pojavila Endži, pod ruku sa nekim fantastičnim crncem, a glas sa videa govorio je da je to uživo, da je upravo stigla u Gradove posle kraćeg odmora u svojoj kući u Malibuu, posle lečenja na privatnoj klinici za narkomane...
<BR>&nbsp;&nbsp;&nbsp;&nbsp;&nbsp;Endži je izgledala sjajno u tom ogromnom krznu, ali odlomak se tu prekide.
<BR>&nbsp;&nbsp;&nbsp;&nbsp;&nbsp;Mona se seti šta joj je Džerald uradio; dodirnu se po licu.
<BR>&nbsp;&nbsp;&nbsp;&nbsp;&nbsp;Isključila je video, pa grejanje, i ponovo se prebacila na zadnje sedište. Krajem vreće za spavanje obrisala je maglu daha sa prozorra. Pogledala je uvis prema zgradi-planini, svoj osvetljenoj, iza opuštenog lanca na ivici krova parkinga. Tamo gore kao da je bila čitava država, možda Kolorado ili tako nešto, kao na onom stimu gde Endži odlazi u Aspen i sreće tog momka, ali se kao i obično pojavljuje Robin. Međutim, nije joj išlo u glavu to s bolnicom; prvo je onaj barmen rekao da je otišla tamo zato što je postala zavisna od nečega, a sad je i taj spiker ponovio isto, te mora da je bilo istina. Ali zašto bi neko kao Endži, sa takvim životom, pored onakvog dečka kao što je Robin Lenir, uzimao droge?
<BR>&nbsp;&nbsp;&nbsp;&nbsp;&nbsp;Mona je vrtela glavom, zagledana u onu zgradu, srećna što nije zavisnik.
<BR>&nbsp;&nbsp;&nbsp;&nbsp;&nbsp;Mora da je odlutala na neki minut, misleći na Lanetu, jer je, pogledavši ponovo, ugledala veliki kopter, blistavo crn, kako lebdi iznad zgrade-planine. Prizor je bio moćan, pravi velegradski.
<BR>&nbsp;&nbsp;&nbsp;&nbsp;&nbsp;U Klivlendu je poznavala neke tvrde žene, cure sa kojima se niko nije zezao, ali je ova Moli bila nešto posebno - setila se kako je Prajor proleteo kroz vrata i kako je vrištao... Pitala se šta je to na kraju priznao, jer ga je čula kako govori, a Moli ga posle više nije povredila. Ostavile su ga vezanog za tu stolicu i Mona je upitala Moli da li će uspeti da se oslobodi. Možda, rekla je Moli, a možda će ga neko naći, ili će dehidrirati.
<BR>&nbsp;&nbsp;&nbsp;&nbsp;&nbsp;Kopter se spustio, nestao iz vida. Jedan od onih velikih, sa tim vrteškama na oba kraja.
<BR>&nbsp;&nbsp;&nbsp;&nbsp;&nbsp;Sedela je tako i čekala i nije imala jebenog pojma šta da radi.
<BR>&nbsp;&nbsp;&nbsp;&nbsp;&nbsp;Laneta ju je naučila da ponekad moraš da pobrojiš svoje prednosti - prednosti su bile ono što ti ide u korist - i da zaboraviš ono drugo. Okej. Izvukla se sa Floride. Nalazi se na Menhetnu. Izgleda kao Endži. Ovo je zaustavi. Je li to prednost? Okej, drugim rečima, upravo su joj besplatno uradili tri skupe kozmetičke operacije, a dobila je i potpuno savršene zube. Kad se tako pogleda, i nije loše. Seti se muva u onom ćumezu. Tako je. Ako potroši novac koji joj je ostao na novu frizuru i nešto šminke, mogla bi malo manje da liči na Endži, što je verovatno dobra zamisao, jer šta ako je neko traži?
<BR>&nbsp;&nbsp;&nbsp;&nbsp;&nbsp;Helikopter se opet pojavi, uzlete.
<BR>&nbsp;&nbsp;&nbsp;&nbsp;&nbsp;Hej.
<BR>&nbsp;&nbsp;&nbsp;&nbsp;&nbsp;Možda dva bloka dalje i pedeset spratova više, nos letelice se okrenu prema njoj, spusti... To je od viza. Nekako se zaljulja u mestu i poče da pomire... To je viz, nije stvarno. Pravo prema njoj. Počeo je da raste. Prema njoj. Ali to je viz, zar ne? Onda nestade iza jedne od zgrada; ipak je bio viz...
<BR>&nbsp;&nbsp;&nbsp;&nbsp;&nbsp;Kopter izbi iza ugla i dalje pet spratova iznad krova parkinga, sve niže i to nije bio viz, išao je na nju, bacio je uzak beli zrak koji je našao siva kola i Mona otključa vrata i ispade na sneg, još u senci kola, okružena grmljavinom elisa i motora; bio je to Prajor ili oni za koje je radio, došli su po nju. Ali reflektor se ugasi, elise promeniše brzinu i stvar zaroni, prebrzo. Odskoči na stajnom trapu. Ponovo pade, motori joj zamreše, iskašljaše plavi plamen.
<BR>&nbsp;&nbsp;&nbsp;&nbsp;&nbsp;Mona je bila na kolenima i rukama pored zadnjeg branika kola. Okliznula se kada je pokušala da ustane.
<BR>&nbsp;&nbsp;&nbsp;&nbsp;&nbsp;Začu se zvuk nalik na pucanj; sa koptera odlete četvrtast komad kože i otkliza preko zasoljenog betona parkinga; otvor izbaci jarko narandžasti tobogan za slučaj opasnosti, koji se naduvavao poput dečje igračke za plažu. Mona ustade, ovaj put pažljivije, držeći se za branik sivih kola. Tamna, umotana prilika prebaci noge na tobogan i skliznu, sedeći, kao dete na igralištu. Za njom pođe još jedna prilika, u ogromnoj jakni sa kapuljačom, iste boje kao tobogan.
<BR>&nbsp;&nbsp;&nbsp;&nbsp;&nbsp;Mona zadrhta kada je prilika u narandžastom povela onu drugu preko krova, dalje od crnog koptera. Bila je to... stvarno je ona!
<BR>&nbsp;&nbsp;&nbsp;&nbsp;&nbsp;"Obe ćete pozadi", reče Moli, otvorivši vrata sa vozačeve strane.
<BR>&nbsp;&nbsp;&nbsp;&nbsp;&nbsp;"To si ti", izusti Mona, najpoznatijem licu na svetu.
<BR>&nbsp;&nbsp;&nbsp;&nbsp;&nbsp;"Da", reče Endži, zagledana u Monino lice, "izgleda... da jesam..."
<BR>&nbsp;&nbsp;&nbsp;&nbsp;&nbsp;"Hajde", reče Moli, položivši joj ruku na rame. "Upadaj. Tvoj crnja Marsovac samo što se nije probudio." Pogledala je prema helikopteru. Izgledao je kao velika igračka, stojeći tamo bez svetala, kao da ga je tu ostavilo i zaboravilo dete nekog džina.
<BR>&nbsp;&nbsp;&nbsp;&nbsp;&nbsp;"Bolje bi bilo", reče Endži, ulazeći na zadnje sedište kola.
<BR>&nbsp;&nbsp;&nbsp;&nbsp;&nbsp;"I ti, dušo", reče Moli, gurajući Monu prema otvorenim vratima.
<BR>&nbsp;&nbsp;&nbsp;&nbsp;&nbsp;"Ali... mislim..."
<BR>&nbsp;&nbsp;&nbsp;&nbsp;&nbsp;"Miči se!"
<BR>&nbsp;&nbsp;&nbsp;&nbsp;&nbsp;Mona uđe, udišući Endžin parfem, okrznuvši rukom nestvarnu mekoću tog velikog krzna. "Gledala sam te", začu sebe. "Na videu."
<BR>&nbsp;&nbsp;&nbsp;&nbsp;&nbsp;Endži je ćutala.
<BR>&nbsp;&nbsp;&nbsp;&nbsp;&nbsp;Moli kliznu na vozačevo sedište, zalupi vrata i pokrenu motor. Narandžasta kapuljača bila joj je zategnuta oko lica, koje je bilo bela maska sa praznim srebrnim očima. Onda pođoše prema pokrivenoj rampi, skrenuše u prvu krivinu. I tako pet nivoa naniže, u tesnoj spirali, a onda ih Moli poveze između redova krupnijih vozila pod mutnim zelenim dijagonalama svetlosne trake.
<BR>&nbsp;&nbsp;&nbsp;&nbsp;&nbsp;"Jedrilice", reče Moli. "Jesi li nekad videla opremu za jedrilice, gore u Envoju?"
<BR>&nbsp;&nbsp;&nbsp;&nbsp;&nbsp;"Ne", reče Endži.
<BR>&nbsp;&nbsp;&nbsp;&nbsp;&nbsp;"Ako ih obezbeđenje Mreže ima, možda su već na krovu..." Povezla je kola iza velikog dugačkog četvrtastog hovera bele boje, sa natpisom na zadnjim vratima, ispisanim pravougaonim plavim slovima.
<BR>&nbsp;&nbsp;&nbsp;&nbsp;&nbsp;"Šta piše?" upita Mona i oseti kako rumeni.
<BR>&nbsp;&nbsp;&nbsp;&nbsp;&nbsp;"Kitaj Katoda", reče Endži.
<BR>&nbsp;&nbsp;&nbsp;&nbsp;&nbsp;Mona pomisli da je već čula to ime.
<BR>&nbsp;&nbsp;&nbsp;&nbsp;&nbsp;Moli je već bila napolju, otvorila je velika vrata i sada je izbacivala one žute plastične rampe.
<BR>&nbsp;&nbsp;&nbsp;&nbsp;&nbsp;Zatim ponovo sede u kola. Poveze unazad, pa napred, i uveze ih pravo u hover. Smaknu narandžastu kapuljaču i zatrese glavom da oslobodi kosu. "Mona, misliš da ćeš moći da iziđeš i gurneš one rampe nazad? Nisu teške." Nije zvučalo kao pitanje.
<BR>&nbsp;&nbsp;&nbsp;&nbsp;&nbsp;Bile su lake. Popela se iza kola i pomogla Moli da zatvori vrata.
<BR>&nbsp;&nbsp;&nbsp;&nbsp;&nbsp;Osećala je Endžino prisustvo u tami.
<BR>&nbsp;&nbsp;&nbsp;&nbsp;&nbsp;Bila je to zaista Endži.
<BR>&nbsp;&nbsp;&nbsp;&nbsp;&nbsp;"Idite napred, vežite se i čekajte."
<BR>&nbsp;&nbsp;&nbsp;&nbsp;&nbsp;Endži. Ona sedi pored Endži.
<BR>&nbsp;&nbsp;&nbsp;&nbsp;&nbsp;Čulo se šištanje kad je Moli napunila hoverove jastuke, a onda kliznuše niz spiralnu rampu zgrade.
<BR>&nbsp;&nbsp;&nbsp;&nbsp;&nbsp;"Tvoj prijatelj", reče Moli, "sada je budan, ali još ne može da se kreće. Još oko petnaest minuta." Ponovo je sišla sa rampe, ali Mona više nije znala na kom su spratu. Na ovom su bila skupa vozila, manji modeli. Hover je grmeo središnjim prolazom, pa skrenuo levo.
<BR>&nbsp;&nbsp;&nbsp;&nbsp;&nbsp;"Budi srećna ako nas ne bude čekao napolju", reče Endži.
<BR>&nbsp;&nbsp;&nbsp;&nbsp;&nbsp;Moli zaustavi hover deset metara od velikih metalnih vrata sa dijagonalnim žutim i crnim prugama.
<BR>&nbsp;&nbsp;&nbsp;&nbsp;&nbsp;"Ne", reče, vadeći malu plavu kutiju iz pregrade na kontrolnoj tabli, "on je srećan ako ne čeka napolju." Vrata odleteše iz okvira uz narandžasti blesak i zvuk koji se zario u Moninu dijafragmu kao udarac čvrstim predmetom. Tresnula su na vlažnu ulicu u oblaku dima, a oni su već prelazili preko njih, zaokrećući, ubrzavajući.
<BR>&nbsp;&nbsp;&nbsp;&nbsp;&nbsp;"Ovo je bilo strašno neotesano, zar ne?" reče Endži, a onda se nasmeja.
<BR>&nbsp;&nbsp;&nbsp;&nbsp;&nbsp;"Znam", reče Moli, obuzeta vožnjom. "Ponekad je to jedini način. Mona, reci joj o Prajoru. O njemu i tvom dečku. Ono što si meni rekla."
<BR>&nbsp;&nbsp;&nbsp;&nbsp;&nbsp;Mona se nikad u životu nije osećala ovako stidljivo.
<BR>&nbsp;&nbsp;&nbsp;&nbsp;&nbsp;"Molim te", reče Endži, "ispričaj mi, Mona."
<BR>&nbsp;&nbsp;&nbsp;&nbsp;&nbsp;Tek tako. Nazvala ju je po imenu. Endži Mičel ju je nazvala po imenu. Nju lično. Tu gde sede.
<BR>&nbsp;&nbsp;&nbsp;&nbsp;&nbsp;Dođe joj da se onesvesti.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
