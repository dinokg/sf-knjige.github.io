<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. HILTON SVIFT
<P>&nbsp;&nbsp;&nbsp;&nbsp;&nbsp;Stigao je nenajavljeno, kao i uvek, sam, helikopter Mreže spustio se kao usamljena osa, razbacujući vlakna algi preko vlažnog peska.
<BR>&nbsp;&nbsp;&nbsp;&nbsp;&nbsp;Posmatrala je, sa ograde izjedene od rđe, kako iskače, nekako dečački, maltene razmetljivo, sa vidljivim nestrpljenjem. Nosio je dugačak kaput od smeđeg tvida, otkopčan, tako da mu se video grudni deo besprekorno čiste košulje sa raznobojnim prugama, a vetar propelera mrsio mu je smeđe-plavu kosu i lepršao njegovom kravatom sa logoom Čulo/Mreže. Zaključila je da je Robin bio u pravu: izgledao je kao da ga je obukla mama.
<BR>&nbsp;&nbsp;&nbsp;&nbsp;&nbsp;Možda je to namerno, pomislila je, dok je išao prema njoj preko plaže, smišljena naivnost. Prisetila se jedne Profirove tvrdnje da su velike korporacije potpuno nezavisne od ljudskih bića koja rade za njih. Njoj se to činilo sasvim očigledno, ali ju je frizer uveravao da nije shvatila osnovnu premisu. Svift je bio najvažniji živi donosilac odluka u Čulo/Mreži.
<BR>&nbsp;&nbsp;&nbsp;&nbsp;&nbsp;Pomisao na Profira izazvala joj je smešak; Svift joj se iskezi, shvativši to kao dobrodošlicu.
<BR>&nbsp;&nbsp;&nbsp;&nbsp;&nbsp;Ponudio joj je da ručaju u San Francisku; helikopter je bio izuzetno brz. Uzvratila je ponudom da mu spremi činiju dehidrirane švajcarske supe i da zagreje u mikrotalasnoj ciglu smrznutog ražanog kiselog testa.
<BR>&nbsp;&nbsp;&nbsp;&nbsp;&nbsp;Dok ga je posmatrala kako jede, pitala se kakav je njegov seksualni život. Bližeći se četrdesetoj, ostavljao je utisak izuzetno bistrog maloletnika kod koga je pubertet malo okasnio. Povremena govorkanja pripisivala su mu sve poznate seksualne preferencije i još nekoliko za koje je pretpostavljala da ne postoje u prirodi. I ništa od toga nije joj se činilo verovatno. Poznavala ga je otkako je došla u Čulo/Mrežu; kada je stigla, već je imao čvrst položaj u višim proizvodnim ešalonima, bio je jedan od rukovodilaca u ekipi Tali Išam i odmah je pokazao profesionalno zanimanje za nju. Prisećajući se unazad, pretpostavljala je da im je svakako Legba ukrstio puteve: bio je u očiglednom usponu, iako to ona tada možda nije primetila, opčinjena sjajem i neprestanim pokretom scene.
<BR>&nbsp;&nbsp;&nbsp;&nbsp;&nbsp;Bobiju je od samog početka bio odbojen, usled urođenog ratobornog baritaunskog neprijateljstva prema svakoj vlasti, ali je uspevao da to prikrije zbog njene karijere. Nedopadanje je bilo obostrano, tako da je Svift pozdravio njihov raskid i Bobijev odlazak sa neskrivenim olakšanjem.
<BR>&nbsp;&nbsp;&nbsp;&nbsp;&nbsp;"Hiltone", reče ona, sipajući mu šolju čaja koji je uvek više voleo nego kafu, "šta to zadržava Robina u Londonu?"
<BR>&nbsp;&nbsp;&nbsp;&nbsp;&nbsp;Pogledao ju je preko zadimljene šolje. "Nešto lično, mislim. Možda je našao novog prijatelja." Bobi je za Hiltona uvek bio Endžin prijatelj. Robinovi prijatelji obično su bili mladi muškarci, atletske građe; blage erotske scene sa Robinom na stimu bile su proizvod datoteka Beskonačnosti i podrobne obrade kod Rabela i njegove ekipe za efekte. Sećala se jedne noći koju su proveli zajedno, u promajnoj kući na jugu Madagaskara, njegove pasivnosti i strpljenja. Nikad nisu pokušali ponovo i pretpostavljala je da se on boji da će prisnost pokvariti opsenu koja je u njihovim stimovima bila tako savršena.
<BR>&nbsp;&nbsp;&nbsp;&nbsp;&nbsp;"Šta je mislio o meni kada sam otišla na kliniku, Hiltone? Da li ti je nešto rekao?"
<BR>&nbsp;&nbsp;&nbsp;&nbsp;&nbsp;"Mislim da te je poštovao zbog toga."
<BR>&nbsp;&nbsp;&nbsp;&nbsp;&nbsp;"Neko mi je nedavno rekao da je pričao ljudima da sam luda."
<BR>&nbsp;&nbsp;&nbsp;&nbsp;&nbsp;Zavrnuo je rukave košulje i olabavio kravatu. "Ne mogu da zamislim da bi Robin tako nešto pomislio, a kamoli rekao. Znam šta misli o tebi. Znaš kakve sve priče kruže u Mreži..."
<BR>&nbsp;&nbsp;&nbsp;&nbsp;&nbsp;"Hiltone, gde je Bobi?"
<BR>&nbsp;&nbsp;&nbsp;&nbsp;&nbsp;Njegove smeđe oči, vrlo oprezne. "Zar to nije gotovo, Endži?"
<BR>&nbsp;&nbsp;&nbsp;&nbsp;&nbsp;"Ti to znaš, Hiltone. Morao bi da znaš. Znaš gde je on. Reci mi."
<BR>&nbsp;&nbsp;&nbsp;&nbsp;&nbsp;"Izgubili smo ga."
<BR>&nbsp;&nbsp;&nbsp;&nbsp;&nbsp;"Kako to, izgubili?"
<BR>&nbsp;&nbsp;&nbsp;&nbsp;&nbsp;"Obezbeđenje ga je izgubilo. U pravu si, naravno; pomno smo ga pratili pošto te je napustio. Odgovarao je određenom tipu." U glasu mu se osećalo zadovoljstvo.
<BR>&nbsp;&nbsp;&nbsp;&nbsp;&nbsp;"A koji bi ti tip bio?"
<BR>&nbsp;&nbsp;&nbsp;&nbsp;&nbsp;"Nikad nisam pitao šta vas je zbližilo", reče on. "Obezbeđenje vas je oboje proverilo, naravno. Bio je sitni kriminalac."
<BR>&nbsp;&nbsp;&nbsp;&nbsp;&nbsp;Ona se nasmeja. "Nije bio čak ni to..."
<BR>&nbsp;&nbsp;&nbsp;&nbsp;&nbsp;"Bila si neobično dobro zastupljena, Endži, za neznanku. Znaš da su tvoji agenti kao glavnu tačku ugovora uneli uslov da u njega bude uključen i Bobi Njumark."
<BR>&nbsp;&nbsp;&nbsp;&nbsp;&nbsp;"Bilo je ugovora i sa neobičnijim uslovima, Hiltone."
<BR>&nbsp;&nbsp;&nbsp;&nbsp;&nbsp;"Unet je na platni spisak kao tvoj... saputnik."
<BR>&nbsp;&nbsp;&nbsp;&nbsp;&nbsp;"Moj 'prijatelj'."
<BR>&nbsp;&nbsp;&nbsp;&nbsp;&nbsp;Da li je to Svift zaista pocrveneo? Oborio je pogled na svoje šake. "Kada te je napustio, otišao je u Meksiko. U Meksiko Siti. Obezbeđenje ga je pratilo, naravno; ne volimo da izgubimo trag nekome ko suviše zna o privatnom životu jedne od naših zvezda. Meksiko Siti je veoma... složeno mesto... Znamo samo da je, izgleda, pokušao da nastavi svoju pređašnju... karijeru."
<BR>&nbsp;&nbsp;&nbsp;&nbsp;&nbsp;"Potkradao je kiberprostor?"
<BR>&nbsp;&nbsp;&nbsp;&nbsp;&nbsp;Ponovo ju je pogledao. "Viđao se sa ljudima iz tog posla, poznatim kriminalcima."
<BR>&nbsp;&nbsp;&nbsp;&nbsp;&nbsp;"I? Nastavi."
<BR>&nbsp;&nbsp;&nbsp;&nbsp;&nbsp;"On... izgubio se. Ispario. Možeš li da zamisliš kako je u Meksiko Sitiju, kada padneš ispod granice siromaštva?"
<BR>&nbsp;&nbsp;&nbsp;&nbsp;&nbsp;"A on je bio siromašan?"
<BR>&nbsp;&nbsp;&nbsp;&nbsp;&nbsp;"Postao je zavisnik. Prema našim izvorima."
<BR>&nbsp;&nbsp;&nbsp;&nbsp;&nbsp;"Zavisnik? Od čega?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Beskonačnosti!"
<BR>&nbsp;&nbsp;&nbsp;&nbsp;&nbsp;On zamalo da prospe čaj.
<BR>&nbsp;&nbsp;&nbsp;&nbsp;&nbsp;"Zdravo, Endži."
<BR>&nbsp;&nbsp;&nbsp;&nbsp;&nbsp;"Bobi, Beskonačnosti. Bobi Njumark, moj prijatelj," reče, zureći u Svifta. "Otišao je u Meksiko Siti. Hilton kaže da je postao zavisnik. Je l' to bila neka droga, Beskonačnosti?"
<BR>&nbsp;&nbsp;&nbsp;&nbsp;&nbsp;"Žao mi je, Endži. To je poverljiv podatak."
<BR>&nbsp;&nbsp;&nbsp;&nbsp;&nbsp;"Hiltone..."
<BR>&nbsp;&nbsp;&nbsp;&nbsp;&nbsp;"Beskonačnosti", poče on i zakašlja se.
<BR>&nbsp;&nbsp;&nbsp;&nbsp;&nbsp;"Zdravo, Hiltone."
<BR>&nbsp;&nbsp;&nbsp;&nbsp;&nbsp;"Prioritetno poništenje naredbe, Beskonačnosti. Imamo li taj podatak?"
<BR>&nbsp;&nbsp;&nbsp;&nbsp;&nbsp;"Izvori obezbeđenja opisuju Bobijevu zavisnost kao neuroelektronsku."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Neka vrsta, hmmm, stalnog 'ožičenja'", javi se Svift.
<BR>&nbsp;&nbsp;&nbsp;&nbsp;&nbsp;Dođe joj da mu kaže da je pronašla drogu i punjač.
<BR>&nbsp;&nbsp;&nbsp;&nbsp;&nbsp;Ćut', dete. Glava joj je bila puna zujanja pčela, narastajućeg pritiska.
<BR>&nbsp;&nbsp;&nbsp;&nbsp;&nbsp;"Endži? Šta ti je?" Bio se pridigao sa stolice, pružajući ruku prema njoj.
<BR>&nbsp;&nbsp;&nbsp;&nbsp;&nbsp;"Ništa. Samo sam... se iznervirala. Žao mi je. Živci. Nisi ti kriv. Htela sam da ti kažem da sam našla Bobijev dek kiberprostora. Ali ti to već znaš, zar ne?"
<BR>&nbsp;&nbsp;&nbsp;&nbsp;&nbsp;"Treba li ti nešto? Malo vode, možda?"
<BR>&nbsp;&nbsp;&nbsp;&nbsp;&nbsp;"Ne, hvala, ali ću sad malo da prilegnem, ako nemaš ništa protiv. Ti ostani, molim te. Imam neke zamisli za epizode na orbiti, pa bih htela da čujem tvoje mišljenje..."
<BR>&nbsp;&nbsp;&nbsp;&nbsp;&nbsp;"Naravno. Ti dremni, a ja ću da prošetam po plaži, pa ćemo da pričamo."
<BR>
<BR>&nbsp;&nbsp;&nbsp;&nbsp;&nbsp;Posmatrala ga je sa prozora spavaće sobe, gledala kako njegov smeđi lik nestaje u pravcu Kolonije, praćen strpljivim malim Dornijeom.
<BR>&nbsp;&nbsp;&nbsp;&nbsp;&nbsp;Izgledao je kao dete na pustoj plaži; izgledao je podjednako izgubljeno kao što se i sama osećala.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
