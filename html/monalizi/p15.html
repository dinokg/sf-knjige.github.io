<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. SREBRNE ŠETNJE
<P>&nbsp;&nbsp;&nbsp;&nbsp;&nbsp;U Klivlendu je imala prijateljicu, Lanetu, od koje je naučila mnogo toga. Kako da iskoči iz kola ako tetreb pokuša da zaključa vrata, kako da se ponaša kada hoće da nabavi. Laneta je bila malo starija i govorila je da uglavnom troši viz, 'da malo zatalasa vodu', ali je često ronila na bilo čemu, od analoga endorfina do običnog starog tenesijskog opijuma. Inače bi, poveravala se, jednostavno presedela dvanaest sati ispred videa, gledajući kakva god govna. Kada viz doda malo živosti toploj nedodirljivosti dobrog zaranjanja, govorila je, to je pravi doživljaj. Ali Mona je primetila da ozbiljni ronioci provode dosta vremena povraćajući i nije shvatala zašto bi neko gledao video kada može da se uključi u stim (Laneta je tvrdila da je simstim jedna od stvari od kojih je htela da pobegne.)
<BR>&nbsp;&nbsp;&nbsp;&nbsp;&nbsp;Setila se Lanete jer je ova ponekad znala da je posavetuje, recimo kako da prebrodi tešku noć. Večeras, pomislila je, Laneta bi joj rekla da potraži neki bar i društvo. Imala je još nešto novca zarađenog poslednje večeri na Floridi i trebalo je samo naći mesto gde primaju keš.
<BR>&nbsp;&nbsp;&nbsp;&nbsp;&nbsp;Uspela je iz prve. Dobar znak. Niz uske betonske stepenice i u zadimljeni žagor glasova i poznati prigušeni puls Šabuovih 'Belih dijamanata'. Mesto nije bilo sastajalište sakoa, ali nije bilo ni ono što su svodnici u Klivlendu zvali radnja. Večeras nije bila nimalo zainteresovana da pije u radnji.
<BR>&nbsp;&nbsp;&nbsp;&nbsp;&nbsp;Neko je ustao i oslobodio mesto za šankom baš kad je ona ušla, pa se umuvala tamo i zauzela stolicu čija je plastika još bila topla. Drugi dobar znak.
<BR>&nbsp;&nbsp;&nbsp;&nbsp;&nbsp;Barmen je napućio usne i klimnuo glavom kada mu je pokazala novčanicu, pa je naručila burbon i pivo da preseče, što je Edi uvek uzimao kada je plaćao za sebe. Kada je plaćao neko drugi, naručivao je koktele koje barmeni nisu umeli da naprave, a onda im je dugo objašnjavao kako se to tačno radi. Zatim bi ih probao i kenjao kako nisu dobri kao oni u L.A.-u ili Singapuru ili nekom drugom mestu za koje je znala da ga nikad nije video.
<BR>&nbsp;&nbsp;&nbsp;&nbsp;&nbsp;Burbon je ovde bio čudan, pomalo kiseo ali sasvim dobar kada se nađe u želucu. Rekla je to barmenu, a ovaj ju je upitao gde je to pila burbon. Kazala mu je u Klivlendu i on je klimnuo glavom. Ovo ti je etil i neko govno koje treba da podseća na burbon, rekao je. Kada joj je kazao koliko joj je ostalo novca, zaključila je da je ovaj burbon iz Gradova skupa stvar. No, obavljao je posao, ublažavao je ono rđavo raspoloženje, pa je popila ostatak i načela pivo.
<BR>&nbsp;&nbsp;&nbsp;&nbsp;&nbsp;Laneta je volela barove, ali nikad nije pila, samo Kolu ili tako nešto. Mona je zauvek zapamtila dan kada je uzela dva kristala odjednom, što je Laneta zvala dve cigle, i čula taj glas u glavi, potpuno jasno, kao da je još neko u sobi: Kreće se toliko brzo da stoji u mestu. A Laneta, koja je rastopila crni memfiski veličine glave šibice u šolji kineskog čaja sat ranije, uzela je pola kristala i pošle su u šetnju, u gluvarenje kišnim ulicama u nekom za Monu savršenom skladu gde nije bilo potrebe za rečima. I onaj glas je bio u pravu, groznica je bila čista, bez podrhtavanja i ukočenih vilica, samo taj osećaj nečega, možda one istinske Mone kako se širi iz smirenog središta. Pronašle su park, ravne travnjake prošarane srebrnim lokvama, i prošle svim stazama, i Mona je imala naziv za to sećanje: Srebrne Šetnje.
<BR>&nbsp;&nbsp;&nbsp;&nbsp;&nbsp;Ubrzo posle toga Laneta je nestala, niko je više nije video, neki su govorili da je otišla u Kaliforniju, drugi da je otišla u Japan, a bilo je i onih koji su govorili da je overdozirala i bila bačena kroz prozor, Edi je to zvao suvi skok, ali Mona nije volela da misli na tako nešto, pa se uspravila na stolici i pogledala oko sebe; da, zaista je našla dobro mesto, bilo je dovoljno malo da ljudi budu nekako stešnjeni, što ponekad nije loše. Edi bi to nazvao umetnička stiska, gomila ljudi koji imaju para, ali se oblače kao da nemaju, samo što im je odeća pristajala i videlo se da nije polovna.
<BR>&nbsp;&nbsp;&nbsp;&nbsp;&nbsp;Iza šanka je bio video, gore iznad boca, i na njemu je spazila Endži, kako gleda pravo u kameru i nešto govori, ali je zvuk bio suviše utišan da bi nadjačao žagor. Potom se ukazao snimak iz vazduha, niz kuća duž ivice plaže, a onda se ponovo pojavila Endži, smejući se, tresući kosom i pokazujući kameri onaj svoj polutužni kez.
<BR>&nbsp;&nbsp;&nbsp;&nbsp;&nbsp;"Hej", reče ona barmenu, "to je Endži."
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Endži", reče Mona, pokazujući na ekran.
<BR>&nbsp;&nbsp;&nbsp;&nbsp;&nbsp;"Ja'", reče on, "bila na nekom naručenom šitu i odlučila da se skine, pa otišla u Južnu Ameriku il' tako nešto i platila im nekoliko milja da je očiste."
<BR>&nbsp;&nbsp;&nbsp;&nbsp;&nbsp;"Nije moguće da uzima šit."
<BR>&nbsp;&nbsp;&nbsp;&nbsp;&nbsp;Barmen je pogleda. "Il' nešto drugo."
<BR>&nbsp;&nbsp;&nbsp;&nbsp;&nbsp;"Ali kako je onda uopšte uspela da se ubaci u posao? Mislim, ona je Endži, je li?"
<BR>&nbsp;&nbsp;&nbsp;&nbsp;&nbsp;"To ide jedno s drugim."
<BR>&nbsp;&nbsp;&nbsp;&nbsp;&nbsp;"Ali pogledaj je", pobuni se ona, "izgleda tako dobro..." No, Endži je zamenio neki crni teniser.
<BR>&nbsp;&nbsp;&nbsp;&nbsp;&nbsp;"Misliš da je to ona? To je glava koja govori."
<BR>&nbsp;&nbsp;&nbsp;&nbsp;&nbsp;"Glava?"
<BR>&nbsp;&nbsp;&nbsp;&nbsp;&nbsp;"Kao lutka", reče glas iza nje i ona se osvrnu tek toliko da opazi kuštravu prosedu kosu i opušten beli osmeh. "Lutka", reče čovek, mičući prstima podignute ruke, "razumeš?"
<BR>&nbsp;&nbsp;&nbsp;&nbsp;&nbsp;Osetila je da je barmen ostavio kusur i pomerio se dalje niz šank. Beli osmeh se proširi. "Tako ne mora da sve radi sama, zar ne?"
<BR>&nbsp;&nbsp;&nbsp;&nbsp;&nbsp;Ona odgovori osmehom. Zgodan tip, bistrih očiju čiji joj je potajni odsjaj slao upravo onaj signal koji je želela da pročita u njima. Ne kao sako, tetreb. Pomalo mršav, ali bi to večeras moglo da joj prija, i sa lagodnim izrazom dobrog raspoloženja oko usana, tako čudnih ispod onih sjajnih pametnih očiju.
<BR>&nbsp;&nbsp;&nbsp;&nbsp;&nbsp;"Majkl."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"To mi je ime. Majkl."
<BR>&nbsp;&nbsp;&nbsp;&nbsp;&nbsp;"Oh. Mona. Ja sam Mona."
<BR>&nbsp;&nbsp;&nbsp;&nbsp;&nbsp;"Odakle si, Mona?"
<BR>&nbsp;&nbsp;&nbsp;&nbsp;&nbsp;"Sa Floride."
<BR>&nbsp;&nbsp;&nbsp;&nbsp;&nbsp;I zar joj Laneta ne bi rekla: 'Samo napred'?
<BR>
<BR>&nbsp;&nbsp;&nbsp;&nbsp;&nbsp;Edi je mrzeo ljude koji su činili umetničku stisku; nisu kupovali ono što je on prodavao. Majkla bi mrzeo još više, zato što je Majkl imao posao i potkrovlje u toj preuređenoj zgradi. To jest, rekao da je potkrovlje, ali kad su stigli tamo, ispalo je manje nego što je Mona mislila da potkrovlje treba da bude. Zgrada je bila stara, fabrika ili tako nešto; neki zidovi bili su od cigala, očišćenih peskom, a tavanice od drveta i greda. Ali je sve to bilo sklepano u gajbu kakva je bila Majklova, sobu, malo veću od one u hotelu, spavaćom sa jedne i kuhinjom i kupatilom sa druge strane. Stan se ipak nalazio na poslednjem spratu, tako da je tavanica bila uglavnom svetlarnik; možda je zbog toga bio potkrovlje. Ispod svetlarnika se nalazio vodoravan zastor od crvenog papira, okačen o niti i koture poput velikog dečjeg zmaja. Stan je bio malo neuredan, ali su sve te razbacane stvari bile nove: nekoliko tankih belih žičanih stolica sa sedištima od namotaja providne plastike, gomila modula za zabavu, radna stanica i kauč od srebrne kože.
<BR>&nbsp;&nbsp;&nbsp;&nbsp;&nbsp;Prvo su seli na kauč, ali joj se nije dopalo kako joj se koža lepila za njega, pa su prešli na krevet, pozadi u niši.
<BR>&nbsp;&nbsp;&nbsp;&nbsp;&nbsp;Tada je opazila opremu za snimanje stima, raspoređenu po belim policama duž zida. Ali viz je ponovo udario, a osim toga, kada se već odlučiš da ideš do kraja, to i nije tako važno. Namestio joj je prijemnik, crni gumeni okovratnik sa prstima čiji su joj vrhovi sa trodama pritiskali potiljak. Sve bežično; znala je da je to skupo.
<BR>&nbsp;&nbsp;&nbsp;&nbsp;&nbsp;Dok je nameštao svoj komplet i proveravao opremu na policama, pričao je o svom poslu, kako radi za kompaniju u Memfisu koja smišlja nova imena za druge kompanije. Trenutno pokušava da smisli ime za kompaniju Katoda Kitaj. Zaista im je potrebno, rekao je i nasmejao se, ali je zatim dodao da to nije lako. Zato što postoji tako mnogo kompanija da su gotovo sva dobra imena upotrebljena. Rekao je da ima kompjuter koji zna imena svih kompanija i drugi koji sastavlja reči za nova imena i još jedan koji proverava da smišljene reči slučajno ne znače 'dupeglavac' na švedskom ili kineskom. Ali kompanija za koju radi nije prodavala samo imena, već i nešto što je nazvao imidž, tako da je morao da radi sa nekoliko drugih ljudi da bi bio siguran da će se ime koje je smislio uklopiti u ostatak paketa.
<BR>&nbsp;&nbsp;&nbsp;&nbsp;&nbsp;Onda je legao s njom i više nije bilo tako dobro, kao da je prestao provod i počeo posao, jer je samo ležala i mislila kako on sve snima da bi posle mogao da pušta, i koliko takvih snimaka već ima?
<BR>&nbsp;&nbsp;&nbsp;&nbsp;&nbsp;A posle je ležala pored njega i slušala ga kako diše, sve dok viz nije počeo da okreće tesne krugove po podu njene lobanje, obrćući joj neprestano jedan te isti niz nepovezanih slika: plastične kese u kojoj je čuvala stvari na Floridi, uvezane žicom da ne uđu bube... starca, za stolom sa pločom od iverice, kako ljušti krompir mesarskim nožem, toliko puta oštrenim da je od sečiva ostao patrljak dužine njenog palca... restorana sa morskom hranom od račića u Klivlendu, izgrađenog u obliku škampa ili nečeg takvog, sa izvijenim leđnim pločama od metala i providne plastike ružičaste i narandžaste boje... propovednika koga je videla kada je kupovala novu odeću, njega i njegovog bledog, zamućenog Isusa. Svaki put kada bi se pojavio, propovednik kao da je hteo nešto da kaže, ali nikad nije. Znala je da to neće prestati sve dok ne ustane i pozabavi misli nečim drugim. Izvukla se iz kreveta i zastala, posmatrajući Majkla u sivoj svetlosti iz svetlarnika. Prosvetljenje. Dolazi prosvetljenje.
<BR>&nbsp;&nbsp;&nbsp;&nbsp;&nbsp;Otišla je u sobu i navukla haljinu zato što joj je bilo hladno. Sela je na srebrni kauč. Crveni zastor pretvarao je sivu svetlost u ružičastu, dok se napolju razdanjivalo. Pitala se koliko košta ovakav stan.
<BR>&nbsp;&nbsp;&nbsp;&nbsp;&nbsp;Sada, kad nije mogla da ga vidi, teško se prisećala kako izgleda. Pa, pomislila je, on će moći da me se seti kad god zaželi, ali je ta pomisao činila da se oseti povređeno, poniženo ili prevareno, toliko da je gotovo poželela da je ostala u hotelu i stimovala Endži.
<BR>&nbsp;&nbsp;&nbsp;&nbsp;&nbsp;Sivo-ružičasta svetlost punila je sobu, rastući, mreškajući se na površini. Ovo ju je zbog nečega podsetilo na Lanetu i priče da je overdozirala. Ljudi bi ponekad overdozirali u tuđim stanovima i bilo je najlakše izbaciti ih kroz prozor, tako da policija ne zna odakle su pali.
<BR>&nbsp;&nbsp;&nbsp;&nbsp;&nbsp;Nije htela više da misli na to, pa je otišla u kuhinju i pregledala frižider i kredence. U zamrzivaču je bila kesa kafe u zrnu, ali kafa izaziva drhtanje kad si na vizu. Bilo je puno malih paketa od folije sa etiketama na japanskom; smrznuta hrana. Našla je paketić čaja u kesicama i otvorila jednu od boca sa vodom u frižideru. Sipala je malo vode u lonče i petljala oko štednjaka dok ga nije uključila. Ringle su bile beli krugovi odštampani na crnoj ploči; staviš lonče u sredinu kruga i pritisneš crvenu tačku pored njega. Kada se voda zagrejala, ubacila je kesicu čaja i sklonila lonče.
<BR>&nbsp;&nbsp;&nbsp;&nbsp;&nbsp;Nadnela se nad lonče, udišući mirisnu paru trava.
<BR>&nbsp;&nbsp;&nbsp;&nbsp;&nbsp;Kada je Edi bio odsutan, nije zaboravljala kako izgleda. Možda nije bio premija, ali je bar bio tu. Potrebno je uvek imati u blizini jedno lice koje se ne menja. Ali sada nije htela da misli ni o Ediju. Uskoro će doći pad, a pre toga mora da nađe način da se vrati u hotel; odjednom joj sve postade zapetljano, previše stvari koje treba uraditi, previše toga čega se treba setiti, i to jeste bio pad, kada počneš da brineš da li ćeš uspeti da sastaviš krhotine dana.
<BR>&nbsp;&nbsp;&nbsp;&nbsp;&nbsp;Verovala je da Prajor neće dozvoliti Ediju da je udari, jer je to što je želeo od nje bilo vezano za njen izgled. Okrenula se da potraži šolju.
<BR>&nbsp;&nbsp;&nbsp;&nbsp;&nbsp;Tamo je bio Prajor, u crnom kaputu. Čula je kako joj grlo ispušta nekakav čudan zadavljen glasić, samo od sebe.
<BR>&nbsp;&nbsp;&nbsp;&nbsp;&nbsp;I pre su joj se priviđale stvari, pošto bi pala sa viza; kada bi se zagledala u njih, nestajale su. Pokušala je to sa Prajorom, ali nije upalilo.
<BR>&nbsp;&nbsp;&nbsp;&nbsp;&nbsp;Ostao je da stoji tamo, sa nekakvim plastičnim pištoljem u ruci. Nije ga uperio u nju, samo ga je držao. Nosio je rukavice, slične onima koje je Džerald nosio kada ju je pregledao. Nije pokazivao ljutnju, ali se više nije smešio. I dugo je samo ćutao, pa je morala i Mona.
<BR>&nbsp;&nbsp;&nbsp;&nbsp;&nbsp;"Ko je tu?" Kao da je na zabavi.
<BR>&nbsp;&nbsp;&nbsp;&nbsp;&nbsp;"Majkl."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;Pokazala je prema niši.
<BR>&nbsp;&nbsp;&nbsp;&nbsp;&nbsp;"Uzmi svoje cipele."
<BR>&nbsp;&nbsp;&nbsp;&nbsp;&nbsp;Prošla je pored njega, izišla iz kuhinje, mehanički se sagnula u hodu da pokupi donji veš sa tepiha. Cipele su joj bile pored kauča.
<BR>&nbsp;&nbsp;&nbsp;&nbsp;&nbsp;Pošao je za njom i posmatrao je kako obuva cipele. Još je imao pištolj u ruci. Drugom rukom je dohvatio Majlkovu kožnu jaknu sa naslona stolice i dobacio joj je. "Obuci to", reče. Obukla je jaknu i gurnula veš u džep.
<BR>&nbsp;&nbsp;&nbsp;&nbsp;&nbsp;Podigao je pocepanu belu pelerinu, zgužvao je u loptu i zavukao je u džep kaputa.
<BR>&nbsp;&nbsp;&nbsp;&nbsp;&nbsp;Majkl je hrkao. Možda će se probuditi rano, da pogleda snimak. Sa tom opremom, niko mu nije potreban.
<BR>&nbsp;&nbsp;&nbsp;&nbsp;&nbsp;U hodniku je posmatrala kako Prajor zaključava vrata pomoću nekakve sive kutije. Pištolj je nestao, ali nije videla kada ga je sklonio. Iz kutije je virila elastična traka sa naizgled običnim magnetskim ključem na kraju.
<BR>&nbsp;&nbsp;&nbsp;&nbsp;&nbsp;Na ulici je bilo hladno. Poveo ju je do kraja ulice i otvorio vrata malog belog trotočkaša. Ušla je. Seo je za volan i skinuo rukavice. Pokrenuo je kola; posmatrala je oblak izduvnog gasa, odražen u bakarnom ogledalu poslovne kule.
<BR>&nbsp;&nbsp;&nbsp;&nbsp;&nbsp;"Misliće da sam je ukrala", reče ona, gledajući jaknu na sebi.
<BR>&nbsp;&nbsp;&nbsp;&nbsp;&nbsp;Tada viz tresnu poslednju kartu, nazubljenu kaskadu neurona preko njenih sinapsi: Klivlend na kiši i dobar osećaj koji je tada imala, šetajući.
<BR>&nbsp;&nbsp;&nbsp;&nbsp;&nbsp;Srebro.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
