<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. OVDE POČINJE ANTARKTIK
<P>&nbsp;&nbsp;&nbsp;&nbsp;&nbsp;"Spremna sam", reče Pajper Hil, sedeći na tepihu u opuštenoj verziji položaja 'lotosov cvet'. "Dodirni pokrivač levom rukom." Osam tankih žica pružalo se iz utičnica iza Pajperinih ušiju do instrumenta koji joj je ležao preko preplanulih butina.
<BR>&nbsp;&nbsp;&nbsp;&nbsp;&nbsp;Endži, umotana u beli baršunasti ogrtač, sa crnim test-uređajem preko čela nalik na debeli prekrivač za oči, sedela je naspram tehničarke na ivici kreveta. Učinila je kako joj je rečeno, prelazeći lagano vrhom prsta preko sirove svile i neizbeljenog platna zgužvanog pokrivača.
<BR>&nbsp;&nbsp;&nbsp;&nbsp;&nbsp;"Dobro", reče Pajper, više za sebe nego za Endži, dodirujući nešto na tabli. "Ponovo." Endži oseti kako joj potka postaje grublja pod prstima.
<BR>&nbsp;&nbsp;&nbsp;&nbsp;&nbsp;"Još jednom." Novo podešavanje.
<BR>&nbsp;&nbsp;&nbsp;&nbsp;&nbsp;Sada je mogla da razazna pojedina vlakna, da razlikuje svilu od platna...
<BR>&nbsp;&nbsp;&nbsp;&nbsp;&nbsp;"Ponovo."
<BR>&nbsp;&nbsp;&nbsp;&nbsp;&nbsp;Nervi joj završištaše kada je zagrebala odranim jagodicama prstiju preko čelične vune, mrvljenog stakla...
<BR>&nbsp;&nbsp;&nbsp;&nbsp;&nbsp;"Optimalno", reče Pajper, otvorivši plave oči. Zatim iz rukava kimona izvadi bočicu od slonovače, izvuče zapušač i pruži je Endži.
<BR>&nbsp;&nbsp;&nbsp;&nbsp;&nbsp;Endži oprezno omirisa, žmureći. Ništa.
<BR>&nbsp;&nbsp;&nbsp;&nbsp;&nbsp;"Ponovo."
<BR>&nbsp;&nbsp;&nbsp;&nbsp;&nbsp;Nešto cvetno. Ljubičice?
<BR>&nbsp;&nbsp;&nbsp;&nbsp;&nbsp;"Ponovo."
<BR>&nbsp;&nbsp;&nbsp;&nbsp;&nbsp;Glava joj se nađe u oblaku nepodnošljivog zadaha staklene bašte.
<BR>&nbsp;&nbsp;&nbsp;&nbsp;&nbsp;"Olfaktorni efekat podešen", reče Pajper, kada se zagušujući miris izgubio.
<BR>&nbsp;&nbsp;&nbsp;&nbsp;&nbsp;"Nisam primetila." Otvorila je oči. Pajper joj je pružala smotuljak bele hartije. "Samo da ne bude riba", reče Endži, oblizujući vrh prsta. Dodirnula je papir i podigla prst do jezika. Jedan od Pajperinih testova ogadio joj je morsku hranu na mesec dana.
<BR>&nbsp;&nbsp;&nbsp;&nbsp;&nbsp;"Nije riba", reče Pajper, smešeći se. Kosa joj je bila kratko podšišana u precizan mali šlem koji je potcrtavao grafitni sjaj utičnica iza ušiju. Sveta Jovanka od silikona, rekao je Porfir, jer je posao, izgleda, bio njena jedina strast. Bila je Endžin lični tehničar, sa reputacijom najboljeg specijaliste u Mreži.
<BR>&nbsp;&nbsp;&nbsp;&nbsp;&nbsp;Karamel...
<BR>
<BR>&nbsp;&nbsp;&nbsp;&nbsp;&nbsp;"Ko je još ovde, Pajper?" Dovršivši Uvođenje, Pajper je zatvarala svoju tablu u najlonsku futrolu.
<BR>&nbsp;&nbsp;&nbsp;&nbsp;&nbsp;Endži je nekoliko sati ranije čula dolazak helikoptera; čula je smeh, korake na terasi, dok je izranjala iz sna. Odustala je od uobičajenih pokušaja da izazove posmatrački san... ako se to moglo nazvati snom, navala tuđih sećanja koja su je ispunjavala, a zatim oticala u dubine koje nije mogla da dosegne, ostavljajući odbleske slika...
<BR>&nbsp;&nbsp;&nbsp;&nbsp;&nbsp;"Rabel", reče Pajper, "Lomas, Hikman, Ng, Porfir, Papa."
<BR>&nbsp;&nbsp;&nbsp;&nbsp;&nbsp;"A Robin?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Beskonačnosti", reče ona, pod tušem.
<BR>&nbsp;&nbsp;&nbsp;&nbsp;&nbsp;"Dobro jutro, Endži."
<BR>&nbsp;&nbsp;&nbsp;&nbsp;&nbsp;"Vreteno Frisajd. Ko je vlasnik?"
<BR>&nbsp;&nbsp;&nbsp;&nbsp;&nbsp;"Vreteno sad ima novo ime, Mistik II, koje su mu dali trenutni vlasnici, Grupa Džulijana i Karibana Orbital."
<BR>&nbsp;&nbsp;&nbsp;&nbsp;&nbsp;"Ko je bio vlasnik kada je Tali tamo snimala?"
<BR>&nbsp;&nbsp;&nbsp;&nbsp;&nbsp;"Tezje-Ešpul d.d."
<BR>&nbsp;&nbsp;&nbsp;&nbsp;&nbsp;"Htela bih da saznam više o Tezje-Ešpulu."
<BR>&nbsp;&nbsp;&nbsp;&nbsp;&nbsp;"Ovde počinje Antarktik."
<BR>&nbsp;&nbsp;&nbsp;&nbsp;&nbsp;Zagledala se kroz izmaglicu pare u beli krug zvučnika. "Šta to reče?"
<BR>&nbsp;&nbsp;&nbsp;&nbsp;&nbsp;"Ovde počinje Antarktik je dvosatna video-studija porodice Tezje-Ešpul od Hansa Bekera, Endži."
<BR>&nbsp;&nbsp;&nbsp;&nbsp;&nbsp;"Imaš li je?"
<BR>&nbsp;&nbsp;&nbsp;&nbsp;&nbsp;"Naravno. Dejvid Poup ju je nedavno nabavio. Bio je veoma impresioniran."
<BR>&nbsp;&nbsp;&nbsp;&nbsp;&nbsp;"Stvarno. Koliko nedavno?"
<BR>&nbsp;&nbsp;&nbsp;&nbsp;&nbsp;"Prošlog ponedeljka."
<BR>&nbsp;&nbsp;&nbsp;&nbsp;&nbsp;"Dobro, onda ću je pogledati večeras."
<BR>&nbsp;&nbsp;&nbsp;&nbsp;&nbsp;"Sređeno. To je sve?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Do viđenja, Endži."
<BR>&nbsp;&nbsp;&nbsp;&nbsp;&nbsp;Dejvid Poup. Papa. Njen direktor. Porfir je rekao da Robin priča ljudima kako ona čuje glasove. Da li je rekao i Poupu? Dodirnula je keramičku ploču; mlaz postade topliji. Zašto se Poup zanimao za Tezje-Ešpulove? Ponovo je dodirnula ploču i zadahtala pod iglama odjednom ledene vode.
<BR>&nbsp;&nbsp;&nbsp;&nbsp;&nbsp;Spolja i iznutra, likovi iz tog drugog pejsaža pristizali su rano, prerano...
<BR>
<BR>&nbsp;&nbsp;&nbsp;&nbsp;&nbsp;Kada je ušla u dnevnu sobu, Porfir je stajao pored prozora, Masai ratnik u tankoj haljini sa tapaciranim ramenima od crne svile i crnom kožnom sarongu. Ostali su zagrajali kada su je videli i Porfir se okrenu i nasmeši se.
<BR>&nbsp;&nbsp;&nbsp;&nbsp;&nbsp;"Zateče nas", reče Rik Rabel, ispružen na kauču blede boje. Bio je zadužen za efekte i montažu. "Hilton nije predviđao da ćeš se tako brzo vratiti."
<BR>&nbsp;&nbsp;&nbsp;&nbsp;&nbsp;"Dovukli su nas sa svih strana, dušo", dodade Keli Hikman. "Bio sam u Bremenu, a Papa je bio gore u bunaru, u punom umetničkom zamahu, zar ne, Dejvide?" Pogledao je direktora kao da traži potvrdu.
<BR>&nbsp;&nbsp;&nbsp;&nbsp;&nbsp;Poup je bio zajahao jednu od stolica u stilu Luja XVI, prekrstivši ruke na njenom krhkom naslonu, umorno se osmehujući, tamne kose zamršene iznad mršavog lica. Kada je Endžin raspored to dopuštao, Poup je snimao dokumentarce za Mrežu/Obrazovanje. Odmah pošto je potpisala za Mrežu, Endži je anonimno učestvovala u jednom Poupovom minimalističkom umetničkom radu, beskrajnoj šetnji preko dina od pegavom ružičastog satena, pod mašinski čeličnim nebom. Tri meseca kasnije, kada se luk njene karijere počeo nezaustavljivo da se uspinje, ilegalna verzija trake postala je kult.
<BR>&nbsp;&nbsp;&nbsp;&nbsp;&nbsp;Karen Lomas, koja je radila Endžine dublove, smešila se sa stolice levo od Poupove. Desno od njega, Keli Hikman, garderober, sedeo je na bledom podu pored Brajana Nga, Pajperinog pomoćnika i učenika.
<BR>&nbsp;&nbsp;&nbsp;&nbsp;&nbsp;"Pa", reče Endži, "vratila sam se. Žao mi je što sam vas ostavila da čekate, ali tako je moralo da bude."
<BR>&nbsp;&nbsp;&nbsp;&nbsp;&nbsp;Nastade muk. Kitnjaste stolice tiho su krckale. Brajan Ng se nakašlja.
<BR>&nbsp;&nbsp;&nbsp;&nbsp;&nbsp;"Svima nam je drago što si opet s nama", reče Pajper, izlazeći iz kuhinje sa šoljama kafe u rukama.
<BR>&nbsp;&nbsp;&nbsp;&nbsp;&nbsp;Ostali ponovo zagrajaše, ovaj put malo uzdržanije, a zatim prsnuše u smeh.
<BR>&nbsp;&nbsp;&nbsp;&nbsp;&nbsp;"Gde je Robin?" upita Endži.
<BR>&nbsp;&nbsp;&nbsp;&nbsp;&nbsp;"Gosin Lenir je u Londonu", reče Porfir, sa rukama na koži kojom su mu bili omotani bokovi.
<BR>&nbsp;&nbsp;&nbsp;&nbsp;&nbsp;"Očekuje se svakog časa", reče Poup suvo, ustajući da uzme kafu od Pajper.
<BR>&nbsp;&nbsp;&nbsp;&nbsp;&nbsp;"Šta si radio na orbiti, Dejvide?" upita Endži, uzevši drugu šolju.
<BR>&nbsp;&nbsp;&nbsp;&nbsp;&nbsp;"Lovio samotnike."
<BR>&nbsp;&nbsp;&nbsp;&nbsp;&nbsp;"Samoću?"
<BR>&nbsp;&nbsp;&nbsp;&nbsp;&nbsp;"Samotnike. Pustinjake."
<BR>&nbsp;&nbsp;&nbsp;&nbsp;&nbsp;"Endži", reče Hikman, poskočivši sa stolice, "moraš da vidiš kakav je satenski večernji komplet poslao Devik prošle nedelje! A imam i kompletnu Nakamurinu kolekciju za plažu..."
<BR>&nbsp;&nbsp;&nbsp;&nbsp;&nbsp;"Važi, Keli, ali..."
<BR>&nbsp;&nbsp;&nbsp;&nbsp;&nbsp;Ali Poup se već bio okrenuo da kaže nešto Rabelu.
<BR>&nbsp;&nbsp;&nbsp;&nbsp;&nbsp;"Hej", reče Hikman, sav ushićen, "dođi! Daj da ti ga probamo!"
<BR>
<BR>&nbsp;&nbsp;&nbsp;&nbsp;&nbsp;Poup je proveo veći deo dana sa Pajper, Karen Lomas i Rabelom, raspravljajući o rezultatima Uvođenja i beskrajnim pojedinostima onoga što su zvali Endžinom reinstalacijom. Posle ručka, Brajan Ng je pošao s njom na pregled, u privatnu kliniku u zgradi od ogledala na Beverli Bulevaru.
<BR>&nbsp;&nbsp;&nbsp;&nbsp;&nbsp;Tokom sasvim kratkog čekanja u beloj odaji prepunoj biljaka - verovatno stvar obreda, kao da bi medicinska usluga bez čekanja bila nekako nepotpuna, neuverljiva - Endži se pitala, kao i mnogo puta ranije, zašto tajanstveni amanet njenog oca, one veve koje joj je provukao kroz glavu, nikada nisu bile otkrivene ni na jednoj klinici.
<BR>&nbsp;&nbsp;&nbsp;&nbsp;&nbsp;Njen otac, Kristofer Mičel, bio je na čelu projekta hibridoma koji je Maas Biolabsu doslovno omogućio monopol u ranoj fazi razvoja biočipova. Tarner, čovek koji ju je odveo u Njujork, dao joj je neku vrstu dosjea o njenom ocu, biosoft, delo veštačke inteligencije zadužene za bezbednost u Maasu. Ukupno je četiri puta otvarala dosje; konačno, jedne pijane noći u Grčkoj, bacila je tu stvar sa palube jahte nekog irskog industrijalca, posle svađe sa Bobijem. Više se nije sećala zašto su se svađali, ali je zapamtila pomešani osećaj gubitka i olakšanja kada je zdepasti grumen sećanja pljusnuo u vodu.
<BR>&nbsp;&nbsp;&nbsp;&nbsp;&nbsp;Možda je njen otac tako načinio svoju rukotvorinu da bude nevidljiva za skenere neurotehničara. Bobi je imao svoju teoriju, za koju je verovala da je bliže istini. Možda je Legba, loa kome je Bovoar pripisivao gotovo neograničenu mogućnost pristupa matrici kiberprostora, mogao da izmeni ustrojstvo podataka za kojima su skeneri tragali, čineći veve nevidljivim... Uostalom, upravo je Legba upriličio njen debi u industriji, kao i potonji uspon, koji je pomračio petnaestogodišnju karijeru megazvezde Mreže, Tali Išam.
<BR>&nbsp;&nbsp;&nbsp;&nbsp;&nbsp;Ali mnogo je vremena proteklo otkako su je loa poslednji put pojahali, a sada, po Brižitinim rečima, veve su se obnavljale...
<BR>&nbsp;&nbsp;&nbsp;&nbsp;&nbsp;"Hilton je naredio Beskonačnosti da ti sastavi istup za danas", reče Ng, dok su čekali.
<BR>&nbsp;&nbsp;&nbsp;&nbsp;&nbsp;"O?"
<BR>&nbsp;&nbsp;&nbsp;&nbsp;&nbsp;"Izjavu za javnost o tvojoj odluci da odeš na Jamajku, hvalospeve o stručnosti klinike, opasnosti od droge, obnovljenom poslovnom poletu, zahvalnosti publici, mesto događanja Malibu..."
<BR>&nbsp;&nbsp;&nbsp;&nbsp;&nbsp;Beskonačnost je bila sposobna da generiše video-snimke Endži, da ih oživi pomoću matrica uzetih sa stima. Posmatranje tih snimaka izazivalo je blagu, ali pomalo mučnu vrtoglavicu i bilo je jedna od retkih prilika kada je uspevala da uvidi činjenicu svoje slave.
<BR>&nbsp;&nbsp;&nbsp;&nbsp;&nbsp;Iza zelenila se oglasilo zvonce.
<BR>
<BR>&nbsp;&nbsp;&nbsp;&nbsp;&nbsp;Vrativši se iz grada, zatekla je snabdevače kako pripremaju roštilj na terasi.
<BR>&nbsp;&nbsp;&nbsp;&nbsp;&nbsp;Ležala je na kauču ispod Valmijea i slušala talase. Iz kuhinje se čulo kako Pajper objašnjava Poupu nalaze pregleda. U stvari, nije bilo potrebno - nalazi su govorili da je savršeno zdrava - ali su i Pajper i Poup bili cepidlake.
<BR>&nbsp;&nbsp;&nbsp;&nbsp;&nbsp;Kada su Pajper i Rabel obukli džempere i izišli na terasu i stali da greju ruke iznad žara, Endži je ostala sama u dnevnoj sobi sa direktorom.
<BR>&nbsp;&nbsp;&nbsp;&nbsp;&nbsp;"Počeo si da mi pričaš, Dejvide, šta si to radio gore u bunaru..."
<BR>&nbsp;&nbsp;&nbsp;&nbsp;&nbsp;"Tražio istinske usamljenike." Provukao je prste kroz zamršenu kosu. "To je u vezi sa nečim što sam hteo da uradim prošle godine, sa namenskim zajednicama u Africi. Problem je nastao kada sam shvatio, našavši se gore, da svako ko dospe tako daleko, ko zaista živi sam na orbiti, obično biva osuđen da tamo i ostane."
<BR>&nbsp;&nbsp;&nbsp;&nbsp;&nbsp;"Jesi li snimao? Intervjue?"
<BR>&nbsp;&nbsp;&nbsp;&nbsp;&nbsp;"Ne. Nameravao sam da nađem takve ljude i da ih nagovorim da sami snime materijal."
<BR>&nbsp;&nbsp;&nbsp;&nbsp;&nbsp;"Jesi li?"
<BR>&nbsp;&nbsp;&nbsp;&nbsp;&nbsp;"Ne. Ali sam čuo priče. Neke od njih su bile zaista čudesne. Jedan pilot tegljača tvrdio je da u konzerviranoj japanskoj fabrici lekova žive deca ljudožderi. U stvari, gore ima puno sasvim novih apokrifa - avetinjski brodovi, izgubljeni gradovi... Pomalo je patetično, kada razmisliš o tome. Hoću da kažem, tamo je sve zarobljeno na orbiti. I sve je ljudskog porekla, poznato, u posedu, uneto u karte. Kao da posmatraš kako se legende ukorenjuju na parkingu. Ali pretpostavljam da je ljudima potrebno tako nešto, zar ne?"
<BR>&nbsp;&nbsp;&nbsp;&nbsp;&nbsp;"Da", reče ona, misleći na Legbu, Mama Brižitu, hiljadu sveća...
<BR>&nbsp;&nbsp;&nbsp;&nbsp;&nbsp;"Samo mi je žao", reče on, "što nisam uspeo da stignem do Gospe Džejn. Neverovatna priča. Čist gotik."
<BR>&nbsp;&nbsp;&nbsp;&nbsp;&nbsp;"Gospa Džejn?"
<BR>&nbsp;&nbsp;&nbsp;&nbsp;&nbsp;"Tezje-Ešpul. Njena porodica izgradila je torus Frisajda. Pioniri visoke orbite. Beskonačnost ima jedan fantastičan video... Priča se da je ubila svog oca. Poslednja je u lozi. Pre mnogo godina ostala je bez novca. Sve je prodala, dala da iseku vrh vretena i da ga odvuku na novu orbitu...
<BR>&nbsp;&nbsp;&nbsp;&nbsp;&nbsp;Uspravila se na kauču, skupljenih kolena, prstiju ukrštenih oko njih. Niz rebra joj se slivao znoj.
<BR>&nbsp;&nbsp;&nbsp;&nbsp;&nbsp;"Ne znaš tu priču?"
<BR>&nbsp;&nbsp;&nbsp;&nbsp;&nbsp;"Ne", reče ona.
<BR>&nbsp;&nbsp;&nbsp;&nbsp;&nbsp;"Zanimljiva je sama po sebi, zato što pokazuje koliko su težili anonimnosti. Plaćali su da se ne pojave u vestima. Majka je bila Tezje, a otac Ešpul. Sagradili su Frisajd kada tamo nije bilo ničeg sličnog. Usput su stekli fantastično bogatstvo. Bili su verovatno odmah iza Vireka kada je Ešpul umro. Prirodno, u međuvremenu su se potpuno izvitoperili, počeli su naveliko da kloniraju sopstvenu decu..."
<BR>&nbsp;&nbsp;&nbsp;&nbsp;&nbsp;"To zvuči... zastrašujuće. Jesi li zaista pokušao da je pronađeš?"
<BR>&nbsp;&nbsp;&nbsp;&nbsp;&nbsp;"Pa, raspitivao sam se. Beskonačnost mi je nabavila taj Bekerov video, a njena orbita je ubeležena u knjige, naravno, ali ništa ti ne vredi da baneš tamo ako nisi pozvan, je li? A onda me je Hilton pozvao da se vratim na posao... Nije ti dobro?"
<BR>&nbsp;&nbsp;&nbsp;&nbsp;&nbsp;"Ma, jeste, ja... Mislim da bi trebalo da se presvučem, da obučem nešto toplije."
<BR>
<BR>&nbsp;&nbsp;&nbsp;&nbsp;&nbsp;Posle obeda, uz kafu, izvinila se i rekla laku noć.
<BR>&nbsp;&nbsp;&nbsp;&nbsp;&nbsp;Porfir ju je otpratio do stepeništa. Bio je uz nju tokom večere, kao da je osetio njen novi nemir. Ne, pomislila je, nije nov: stari je, onaj koji je oduvek postojao. Sve ono od čega su je branile droge.
<BR>&nbsp;&nbsp;&nbsp;&nbsp;&nbsp;"Gospojce, pazi na sebe", rekao je, tiho, da ne čuju ostali.
<BR>&nbsp;&nbsp;&nbsp;&nbsp;&nbsp;"Dobro mi je", odgovori ona. "Previše ljudi odjednom. Još se nisam privikla."
<BR>&nbsp;&nbsp;&nbsp;&nbsp;&nbsp;Stajao je tamo i posmatrao je, u sjaju tinjajuće žeravice iza otmeno oblikovane, neuhvatljivo neljudske lobanje, sve dok se nije okrenula i pošla uz stepenice.
<BR>
<BR>&nbsp;&nbsp;&nbsp;&nbsp;&nbsp;Sat kasnije, čula je helikopter koji je došao po njih.
<BR>&nbsp;&nbsp;&nbsp;&nbsp;&nbsp;"Kućo", rekla je, "sada ću pogledati onaj video koji je poslala Beskonačnost."
<BR>&nbsp;&nbsp;&nbsp;&nbsp;&nbsp;Kada se zidni ekran spustio na mesto, otvorila je vrata spavaće sobe i zastala na trenutak na vrhu stepeništa, osluškujući zvuke opustele kuće. Talasi, šum mašine za sudove, vetar na prozorima terase.
<BR>&nbsp;&nbsp;&nbsp;&nbsp;&nbsp;Okrenula se prema ekranu i zadrhtala, ugledavši lice u zrnastom nepomičnom kadru, ptičjih obrva zalučenih iznad tamnih očiju, visokih lomnih jagodičnih kostiju i širokih odlučnih usta. Slika se proširila u tamu oka, prazan ekran, belu tačku koja je narastala, izduživala se, pretvarala u zašiljeno vreteno Frisajda. Zabljeskaše uvodni natpisi na nemačkom.
<BR>&nbsp;&nbsp;&nbsp;&nbsp;&nbsp;"Hans Beker", poče kuća, recitujući uvodnu kritiku iz biblioteke Mreže, "jeste austrijski video-artist čija je preokupacija opsesivno ispitivanje strogo omeđenih polja vizuelne informacije. Njegov prilaz obuhvata kako klasičnu montažu, tako i tehnike pozajmljene iz industrijske špijunaže, snimanja u dubokom svemiru i kino-arheologije. Ovde počinje Antarktik, njegova studija slika porodice Tezje-Ešpul, najznačajnije je njegovo delo do sad. Patološki tajnoviti industrijski klan, koji je vukao konce iz potpune izdvojenosti svog orbitalnog doma, bio je za njega neodoljiv izazov."
<BR>&nbsp;&nbsp;&nbsp;&nbsp;&nbsp;Belina vretena ispuni ekran kada je nestao poslednji natpis. U središte ekrana doklizi slika, snimak mlade žene u komotnoj tamnoj odeći, na neraspoznatljivoj pozadini. MARI-FRANS TEZJE, MAROKO.
<BR>&nbsp;&nbsp;&nbsp;&nbsp;&nbsp;Ovo nije bilo lice sa početnog snimka, lice bremenito sećanjem, pa ipak kao da ga je obećavalo, kao da ispod površine počiva larvalna slika.
<BR>&nbsp;&nbsp;&nbsp;&nbsp;&nbsp;Zvučna traka plela je nemelodiozne niti kroz slojeve statičkog šuma i nerazgovetnih glasova kada je sliku Mari-Frans zamenio formalni jednobojni portret mladića u uštirkanoj košulji. Bilo je to privlačno lice, skladnih crta, ali nekako tvrdo i sa pogledom beskrajne dosade u očima. DŽON HARNES EŠPUL, OKSFORD.
<BR>&nbsp;&nbsp;&nbsp;&nbsp;&nbsp;Da, pomislila je i mnogo puta sam te srela. Znam tvoju priču, iako je zabranjena za mene.
<BR>&nbsp;&nbsp;&nbsp;&nbsp;&nbsp;Ali ništa za to, gospodine Ešpul, jer ionako mislim da mi se uopšte ne dopadate.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
