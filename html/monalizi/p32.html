<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. ZIMSKO PUTOVANJE (2)
<P>&nbsp;&nbsp;&nbsp;&nbsp;&nbsp;Noć je pala usred večernjeg špica u Podzemnoj, iako ni tada nije bilo kao u Tokiju, nije bilo širošisana koji se trude da uguraju poslednjih nekoliko putnika pre no što se zatvore vrata. Kumiko je posmatrala kao lososovo meso ružičast zalazak sunca sa vetrovite platforme na Central Lajnu, a Kolin se odmarao na pokvarenom automatu sa nizom slomljenih, prašnjavih prozorčića. "Vreme je", reče, "i smerno gledaj u zemlju kroz ulicu Bond i Oksfordski trg."
<BR>&nbsp;&nbsp;&nbsp;&nbsp;&nbsp;"Ali moram da platim, na izlasku?"
<BR>&nbsp;&nbsp;&nbsp;&nbsp;&nbsp;"Pa, ne plaćaju baš svi", reče on, zabacivši uvojak sa čela.
<BR>&nbsp;&nbsp;&nbsp;&nbsp;&nbsp;Uputila se prema stepenicama; nisu joj više bila potrebna njegova uputstva da nađe put do suprotne platforme. Noge su joj se ponovo smrzavale i mislila je na krznom postavljene nemačke čizme u ormanu njene sobe kod Svejna. Bila se odlučila na kombinaciju gumenih čarapa i francuskih čizama sa visokim potpeticama da zavara Dika da neće bežati, ali je posle svakog ujeda mraza kroz tanke đonove zažalila zbog te zamisli.
<BR>&nbsp;&nbsp;&nbsp;&nbsp;&nbsp;U tunelu prema drugoj platformi pustila je uređaj i Kolin se ugasi. Zidovi su bili od izlizane bele keramike sa ukrasnom zelenom trakom. Izvadila je ruku iz džepa i vukla je duž zelenih pločica u hodu, misleći na Seli i Fina i drugačiji miris zime u Gradovima, sve dok se prvi Drakula nije stvorio pred njom i odjednom se našla okružena i stešnjena između četiri crna mantila, četiri kosturno mršava, kosturno bleda lica. "Gle", reče prvi, "b'š lepo."
<BR>&nbsp;&nbsp;&nbsp;&nbsp;&nbsp;Gledali su se oči u oči, Kumiko i taj Drakula; dah mu je mirisao na duvan. Večernja gomila išla je svojim putem oko njih, umotana u tamnu vunu.
<BR>&nbsp;&nbsp;&nbsp;&nbsp;&nbsp;"Uu", reče jedan, pored nje", gle', š'a j' ovo?" Držao je, u rukavici od popucale crne kože, Maas-Neotekov uređaj. "Upaljač, je l'? Daj d' zapalimo, žuta." Kumiko posegnu u džep i ruka joj prođe pravo kroz razrezan otvor, prazna. Momak se zakikota.
<BR>&nbsp;&nbsp;&nbsp;&nbsp;&nbsp;"Pljuge su joj u torbi", reče drugi. "Pomoz' joj, Reg." Sevnu ruka i glatko preseče kaiš njene torbice.
<BR>&nbsp;&nbsp;&nbsp;&nbsp;&nbsp;Prvi Drakula uhvati torbicu, vičnim trzajem omota kajiš oko nje i zavuče je ispod mantila. "'Op."
<BR>&nbsp;&nbsp;&nbsp;&nbsp;&nbsp;"'Ej, turila ruke u gaće!" Odjeknu smeh dok se mučila sa nekoliko slojeva odeće. Traka koju je zalepila ožari joj stomak kada je obema rukama istrgnula pištolj i uperila ga u obraz mladića kod koga je bio uređaj.
<BR>&nbsp;&nbsp;&nbsp;&nbsp;&nbsp;Niko se ne pomeri.
<BR>&nbsp;&nbsp;&nbsp;&nbsp;&nbsp;Onda ostala trojica mahnito poleteše prema stepeništu na drugom kraju tunela, klizajući se po snegu na visoko ušniranim crnim čizmama, lepršajući dugačkim mantilima kao krilima. Vrisnu neka žena.
<BR>&nbsp;&nbsp;&nbsp;&nbsp;&nbsp;A oni su još stajali kao zamrznuti, Kumiko i Drakula, ovaj drugi sa cevi pištolja pritisnutom uz levi obraz. Kumiki su počele da se tresu ruke.
<BR>&nbsp;&nbsp;&nbsp;&nbsp;&nbsp;Gledala je Drakulu u oči, smeđe oči, raširene u iskonskom užasu; Drakula je video masku njene majke. Nešto pade na beton kraj njenih nogu; Kolinov uređaj.
<BR>&nbsp;&nbsp;&nbsp;&nbsp;&nbsp;"Beži", reče ona. Drakula se zgrči, otvori usta, načini pridavljen, jecav zvuk i otrgnu se od pištolja.
<BR>&nbsp;&nbsp;&nbsp;&nbsp;&nbsp;Kumiko spusti pogled i ugleda Maas-Neotekov uređaj u sivoj lokvi otopljenog snega. Pored njega je ležao sjajni srebrni pravougaonik industrijske britve. Podigavši uređaj, vide da mu je napuklo kućište. Otresla je vlagu iz pukotine i snažno stisnula uređaj u šaci. Tunel je sada bio pust. Kolin nije bio tamo. Svejnov vazdušni pištolj 'Valter' bio joj je ogroman i težak u drugoj ruci.
<BR>&nbsp;&nbsp;&nbsp;&nbsp;&nbsp;Stala je pored četvrtastog kontejnera pričvršćenog na popločani zid i zavukla pištolj između izmašćene posude za hranu od pene i uredno smotanog svitka faksa. Okrenula se, a onda se ponovo okrenula da uzme faks.
<BR>&nbsp;&nbsp;&nbsp;&nbsp;&nbsp;Pa uz stepenice.
<BR>&nbsp;&nbsp;&nbsp;&nbsp;&nbsp;Na platformi neko pokaza na nju, ali tada u stanicu dotutnja voz uz zastarelo treskanje i sledećeg trenutka se za njom zatvoriše vrata.
<BR>&nbsp;&nbsp;&nbsp;&nbsp;&nbsp;Sledila je Kolinova uputstva, Beli Grad, pa Pastirov Grm, Holandski park, podigavši faks kada je voz usporio pred Noting Hilom - kralj, koji je bio veoma star, bio je na samrti - i držala ga tako kroz ulicu Bond. Na stanici na trgu Oksford bila je velika gužva i ona je bila zahvalna u okrilju gomile.
<BR>
<BR>&nbsp;&nbsp;&nbsp;&nbsp;&nbsp;Kolin je rekao da je moguće napustiti stanicu bez plaćanja. Posle malo razmišljanja, zaključila je da je to istina, ali uz brzinu i pravovremenost. U stvari, nije bilo druge; njena torbica, sa čipom MicuBanke i nekoliko engleskih novčića, otišla je sa Drakulama. Provela je deset minuta posmatrajući kako putnici ubacuju svoje žute plastične kartice u automatske kapije, a onda je duboko udahnula i potrčala. Gore, pa preko, iza nje vika i glasan smeh, a onda je ponovo bila na nogama i trčala.
<BR>&nbsp;&nbsp;&nbsp;&nbsp;&nbsp;Kada je stigla do vrata na vrhu stepenica, ugledala je ulicu Brikston kako čeka nalik na ofucani Šinđuku, nakrcan zadimljenim kioscima sa hranom.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
