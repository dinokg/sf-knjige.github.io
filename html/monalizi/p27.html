<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. OPASNA DAMA
<P>&nbsp;&nbsp;&nbsp;&nbsp;&nbsp;Žena mora da je ušla nešto posle ponoći, zaključila je kasnije, jer je to bilo tek pošto je Prajor doneo drugu kesu rakova. Zaista su imali dobre rakove u Baltimoru, a posle tripa uvek je imala dobar apetit, pa ga je nagovorila da ode po još. Džerald je ulazio da joj promeni derme na rukama; svaki put bi ga dočekala sa blesavim osmehom, iscedila dermu kada bi otišao i ponovo je nalepila. Džerald joj je na kraju rekao da treba da odspava; ugasio je svetlo i zatamnio sliku na lažnom prozoru u krvavo crveni suton.
<BR>&nbsp;&nbsp;&nbsp;&nbsp;&nbsp;Kada je ponovo ostala sama, gurnula je ruku između kreveta i zida i napipala ošamućivač u rupi u peni.
<BR>&nbsp;&nbsp;&nbsp;&nbsp;&nbsp;Zaspala je, iako nije htela, u crvenom sjaju sa prozora nalik na zalazak sunca u Majamiju, i mora da je sanjala Edija, ili bar da je kod Huki Grina i da igra s nekim gore na trideset trećem spratu, jer kada ju je probudio novi pad, nije bila sigurna gde je, ali se jasno sećala kako izlazi od Huki Grina i kao da je znala da je bolje da ide stepenicama, jer tamo mora da je bilo neke gužve...
<BR>&nbsp;&nbsp;&nbsp;&nbsp;&nbsp;Bila je napola ustala iz kreveta kada je Prajor prošao kroz vrata, ali baš kroz njih, jer su bila zatvorena kada je ušao. Ušao je natraške i vrata su se naprosto raspala u iverje i čupave komade iverice.
<BR>&nbsp;&nbsp;&nbsp;&nbsp;&nbsp;Posmatrala ga je kako udara u zid i pada na pod, a onda se više nije micao i na vratima je bio neko drugi, obris u svetlosti iz susedne sobe, neko kome su se od lica videle samo dve krivulje odbijene svetlosti onog lažnog sutona.
<BR>&nbsp;&nbsp;&nbsp;&nbsp;&nbsp;Povukla je noge nazad na krevet i pribila se uz zid, spustivši ruku prema...
<BR>&nbsp;&nbsp;&nbsp;&nbsp;&nbsp;"Ne miči se, kučko." Glas je posedovao nešto zastrašujuće, zato što je bio tako jebeno veseo, kao da je Prajorovo proletanje kroz vrata bilo silno zabavna stvar. "Mislim, da nisi prstom mrdnula..." Žena se u tri koraka našla kraj nje, blizu, toliko blizu da je Mona osetila kako iz njene jakne bije hladnoća.
<BR>&nbsp;&nbsp;&nbsp;&nbsp;&nbsp;"Okej", reče Mona, "okej..."
<BR>&nbsp;&nbsp;&nbsp;&nbsp;&nbsp;Onda je dograbiše ruke, brzo, i nađe se na leđima, ramena čvrsto pritisnutih u penu, a nešto - ošamućivač - joj je bilo upereno izbliza u lice.
<BR>&nbsp;&nbsp;&nbsp;&nbsp;&nbsp;"Gde si nabavila ovu stvarčicu?"
<BR>&nbsp;&nbsp;&nbsp;&nbsp;&nbsp;"Oh", reče Mona, kao da je reč o nečemu što je negde videla pa zaboravila, "bio je u jakni mog momka. A jaknu sam pozajmila..."
<BR>&nbsp;&nbsp;&nbsp;&nbsp;&nbsp;Srce joj je tutnjalo u grudima. Te naočari su izgledale nekako...
<BR>&nbsp;&nbsp;&nbsp;&nbsp;&nbsp;"Je l' govnar znao da je to kod tebe?"
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Prajor", reče žena i pusti je, okrenuvši se. Onda je počela da ga šutira, Prajora, silovito, ne prestajući. "Ne", reče, iznenada se zaustavivši, baš kao što je i počela, "mislim da Prajor nije znao."
<BR>&nbsp;&nbsp;&nbsp;&nbsp;&nbsp;Onda se na vratima pojavio Džerald, kao da se baš ništa nije dogodilo, osim što je žalostivo razgledao deo vrata koji se još zadržao u okviru, prelazeći palcem preko ivice krzavog laminata. "Kafu, Moli?"
<BR>&nbsp;&nbsp;&nbsp;&nbsp;&nbsp;"Dve kafe, Džeralde", reče žena, ispitujući ošamućivač. "Meni crnu."
<BR>
<BR>&nbsp;&nbsp;&nbsp;&nbsp;&nbsp;Mona je pila kafu i posmatrala ženinu odeću i kosu dok su čekale da se Prajor probudi. Ili je bar izgledalo da to rade. Džerald je ponovo otišao.
<BR>&nbsp;&nbsp;&nbsp;&nbsp;&nbsp;Nikada nije videla takvu osobu; nije uspevala da joj odredi mesto na stilskoj mapi, osim da mora da ima novca. Kosa joj je bila po evropski; Mona je viđala taj stil u časopisima; bila je prilično sigurna da nije od ove godine, ali je išao okej uz naočari, koje su bile umeci, ugrađeni u kožu. Mona je u Klivlendu videla taksistu sa takvima. I nosila je tu kratku jaknu, sasvim tamnosmeđe boje, suviše jednostavnu za Monin ukus, ali očigledno novu, sa velikim belim okovratnikom od krzna jagnjeta, otvorenim preko neke čudne zelene stvari, zategnute preko grudi i stomaka poput oklopa, što je verovatno i bila, i džins skrojen od neke vrste sivo-zelenog mahovinastog antilopa, debelog i mekog, po Moninom mišljenju najbolji komad njene odeće, i sama bi rado pazarila takav, samo što su ga kvarile čizme, crne čizme do kolena, kakve nose biciklisti-trkači, sa debelim žutim gumenim đonovima i velikim kajišima preko gornjih delova stopala, hromiranim kopčama odozgo do dole, groznim metalnim vrhovima. I gde je našla taj lak za nokte, tu boju burgundca? Mona nije verovala da takvu još prave.
<BR>&nbsp;&nbsp;&nbsp;&nbsp;&nbsp;"Šta bleneš?"
<BR>&nbsp;&nbsp;&nbsp;&nbsp;&nbsp;"Ovaj... tvoje čizme."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Ne idu ti sa pantalonama."
<BR>&nbsp;&nbsp;&nbsp;&nbsp;&nbsp;"Obula sam ih da razbijem Prajora."
<BR>&nbsp;&nbsp;&nbsp;&nbsp;&nbsp;Prajor zastenja na podu i pokuša da povrati. I Moni je bila pomalo muka, pa reče da ide u kupatilo.
<BR>&nbsp;&nbsp;&nbsp;&nbsp;&nbsp;"Ne pokušavaj da odeš." Činilo se da žena motri na Prajora, preko ruba bele porculanske šolje, ali je sa tim staklima bilo teško biti siguran.
<BR>
<BR>&nbsp;&nbsp;&nbsp;&nbsp;&nbsp;Nekako se našla u kupatilu, sa tašnicom u krilu. Žurila je da spremi fiks, nije ga dovoljno usitnila, pa joj je opekao nepce, ali kao što je Laneta imala običaj da kaže, nemaš uvek vremena za finese. Uostalom, zar sad nije mnogo bolje? U Džeraldovom kupatilu bila je mala kabina sa tušem, ali je izgledala kao da je dugo niko nije koristio. Malo je bolje osmotrila i videla sivu plesan oko slivnika i tačke nalik na osušenu krv.
<BR>&nbsp;&nbsp;&nbsp;&nbsp;&nbsp;Kada se vratila, žena je vukla Prajora za noge u jednu od susednih soba. Bio je u čarapama, bez cipela, kao da je podigao noge da odspava. Plava košulja bila mu je poprskana krvlju, a lice gadno izubijano.
<BR>&nbsp;&nbsp;&nbsp;&nbsp;&nbsp;Ono što je Mona osetila, kada je proradio fiks, bila je bistra i nevina radoznalost. "Šta to radiš?"
<BR>&nbsp;&nbsp;&nbsp;&nbsp;&nbsp;"Mislim da ću morati da ga probudim", reče žena, kao da upozorava drugog putnika u podzemnoj da će propustiti stanicu. Mona je pošla za njom u sobu gde je Džerald obavljao posao, čistu i bolnički belu; posmatrala je kako žena podiže Prajora u neku vrstu stolice kao kod kozmetičara, sa polugama, dugmićima i drangulijama. Ne čini se toliko jaka, pomislila je, već pre kao da zna kako da rasporedi težinu. Prajoru je pala glava u stranu dok mu je žena vezivala crni kajiš preko grudi. Mona je počinjala da ga žali, ali se onda setila Edija.
<BR>&nbsp;&nbsp;&nbsp;&nbsp;&nbsp;"Šta je?" Žena je punila beli plastični sud vodom iz hromirane slavine.
<BR>&nbsp;&nbsp;&nbsp;&nbsp;&nbsp;Mona je pokušavala da to izgovori, osećajući kako joj srce nekontrolisano bije od viza. Ubio je Edija, htela je da kaže, ali to nije htelo da izbije. Ipak, mora da jeste, jer žena reče: "Da, on bi uradio tako nešto... ako mu dopustiš." Pljusnula ga je vodom, po licu i košulji; oči mu se naglo otvoriše i ona vide da mu je leva beonjača potpuno crvena; metalni kraci ošamućivača izbaciše bele varnice kada mu ga je žena pritisnula na mokru košulju. Prajor vrisnu.
<BR>
<BR>&nbsp;&nbsp;&nbsp;&nbsp;&nbsp;Džerald je morao da se spusti na ruke i kolena da bi je izvukao ispod kreveta. Ruke su mu bile hladne i vrlo nežne. Nije se sećala kako je dospela tu, ali je sad sve bilo mirno. Džerald je imao sivi kaput i tamne naočari.
<BR>&nbsp;&nbsp;&nbsp;&nbsp;&nbsp;"Sad ćeš ići sa Moli, Mona", reče.
<BR>&nbsp;&nbsp;&nbsp;&nbsp;&nbsp;Ona poče da se trese.
<BR>&nbsp;&nbsp;&nbsp;&nbsp;&nbsp;"Biće bolje da ti dam nešto za živce, čini mi se."
<BR>&nbsp;&nbsp;&nbsp;&nbsp;&nbsp;Ona se trgnu unazad, iz njegovih ruku. "Ne! Da me nisi dirn'o, mamu ti!"
<BR>&nbsp;&nbsp;&nbsp;&nbsp;&nbsp;"Pusti to, Džeralde", reče žena, sa vrata. "Vreme je da pođeš."
<BR>&nbsp;&nbsp;&nbsp;&nbsp;&nbsp;"Mislim da ne znaš u šta se upuštaš", reče on, "ali nek' ti je sa srećom."
<BR>&nbsp;&nbsp;&nbsp;&nbsp;&nbsp;"Fala. 'Oće li ti nedostajati sve ovo?"
<BR>&nbsp;&nbsp;&nbsp;&nbsp;&nbsp;"Ne. Ionako sam nameravao da se povučem."
<BR>&nbsp;&nbsp;&nbsp;&nbsp;&nbsp;"I ja sam", reče žena i Džerald ode, ni ne pogledavši Monu.
<BR>&nbsp;&nbsp;&nbsp;&nbsp;&nbsp;"Imaš šta da obučeš?" upita žena Monu. "Oblači se, onda. I mi odlazimo."
<BR>&nbsp;&nbsp;&nbsp;&nbsp;&nbsp;Oblačeći se, Mona otkri da ne može da zakopča haljinu preko novih grudi, pa je ostavi otvorenu, obuče Majklovu jaknu i povuče zatvarač do brade.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
