<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39. PREVIŠE
<P>&nbsp;&nbsp;&nbsp;&nbsp;&nbsp;Kakvo je, sad, ovo mesto?
<BR>&nbsp;&nbsp;&nbsp;&nbsp;&nbsp;Stvari su došle dotle da Mona nije više imala nikakvu utehu od zamišljanja Lanetinih saveta. Da je Laneta u ovakvoj situaciji, verovatno bi se nagutala crnog memfiskog sve dok ne bi osetila da to nije njen problem. Svet nikad nije imao toliko pokretnih delova ni tako malo naziva.
<BR>&nbsp;&nbsp;&nbsp;&nbsp;&nbsp;Vozile su se celu noć, a Endži je uglavnom bila bez svesti - Mona je sad bez rezerve verovala u priče o drogama - i govorila, na različitim jezicima, različitim glasovima. I to je bilo najgore, ti glasovi, zato što su se obraćali Moli, prizivali je, a ona im je odgovarala vozeći, ne kao da se obraća Endži da bi je umirila, već kao da tamo stvarno ima nekoga, nekog drugog - bar troje njih - ko je govorio kroz Endži. I usput ju je ozleđivao, govoreći, činio da joj se mišići grče i krvari nos, a Mona je klečala iznad nje i brisala krv, ispunjena nekom uvrnutom mešavinom straha, ljubavi i sažaljenja za kraljicu svojih snova - ili je to bilo samo od viza - ali je u plavo-belom treperenju svetlosti sa auto-puta videla svoju šaku pored Endžine i nisu bile iste, nikako iste, oblik se razlikovao i bilo joj je drago zbog toga.
<BR>&nbsp;&nbsp;&nbsp;&nbsp;&nbsp;Prvi glas je došao dok su se vozile na jug, pošto je Moli dovela Endži kopterom. Taj prvi je samo šištao, krkljao i neprestano ponavljao istu stvar, o Nju Džerziju i brojevima na mapi. Otprilike dva sata posle toga, Moli je skrenula hover na parking i izjavila da su u Nju Džerziju. Onda je izišla i nazvala iz zaleđene govornice, što je potrajalo; kada se vratila u hover, Mona je videla kako baca telefonsku karticu preko zaleđene bljuzgavice, tek tako. Upitala ju je koga je zvala, a ona je rekla Englesku.
<BR>&nbsp;&nbsp;&nbsp;&nbsp;&nbsp;Tada je opazila njenu šaku, na volanu, zlatne tačkice na njenim tamnim noktima, kao kad prelomiš par veštačkih. Tu bi pomoglo malo razređivača, pomislila je.
<BR>&nbsp;&nbsp;&nbsp;&nbsp;&nbsp;Negde iznad reke napustili su auto-put. Drveće, polja i drum sa dve trake, povremeno samotno crveno svetlo visoko na nekoj kuli. Tada su počeli drugi glasovi. Počela je razmena, jednu-ti-jednu-ja, glasovi, pa Moli, pa opet glasovi, podsećalo je na Edija, kad bi ovaj pokušavao da pogodi posao, samo što je Moli bila mnogo bolja u tome od Edija; mada nije razumela o čemu je reč, bilo joj je jasno da je Moli sve bliže onome što je htela da postigne. Ali nije mogla da podnese glasove; imala je želju da bude što dalje od Endži. Najgori je bio onaj po imenu Sem-Edi, ili tako nešto. Svi zajedno hteli su da Moli odvede Endži negde na nekakvo venčanje, a Mona se pitala da li je u to uključen i Robin Lenir, hoće li se, kao, možda, Robin i Endži venčati i da li je ovo samo jedna od onih otkačenih stvari koje rade zvezde kad treba da se venčaju. Ali nije uspevala da proguta takvo objašnjenje, i svaki put kada bi se čuo glas onog Sem-Edija sva bi pretrnula. Ipak, bilo joj je jasno oko čega se Moli pogađa: htela je da očisti svoj dosje, da ga izbriše. Jednom je gledala takav video sa Lanetom, o curi što je imala deset, dvanaest ličnosti koje su na smenu izbijale napolje, pa je jedna, kao, bila stidljiva klinka, a druga opet narkomanka i kurvetina do daske, ali nigde nije bilo rečeno kako će bilo koja od tih ličnosti da ti očisti dosje u policiji.
<BR>&nbsp;&nbsp;&nbsp;&nbsp;&nbsp;Zatim, u svetlosti farova, ta ravnica, prošarana snegom, niski brežuljci boje rđe, sa kojih je vetar odneo belinu.
<BR>
<BR>&nbsp;&nbsp;&nbsp;&nbsp;&nbsp;Hover je imao jedan od onih ekrana-mapa kao u taksijima, ili kada te poveze kamiondžija, ali ga Moli nikada nije uključila osim tada, da potraži brojeve koje joj je dao glas. Posle nekog vremena, Mona je shvatila da joj Endži govori kuda da ide, ili oni glasovi. Mona je već dugo čeznula za jutrom, ali je još bila noć kada je Moli pogasila farove i nastavila da vozi, još brže, kroz mrak...
<BR>&nbsp;&nbsp;&nbsp;&nbsp;&nbsp;"Farovi!" zavapila je Endži.
<BR>&nbsp;&nbsp;&nbsp;&nbsp;&nbsp;"Opusti se", reče Moli, a Mona se seti kako se kretala u tami, kod Džeralda. Ali hover neznatno uspori, napravi dugačak luk, podrhtavajući iznad neravnog tla. Svetiljke na komandnoj tabli se ugasiše, svi instrumenti. "Sad ni zvuka, jasno?"
<BR>&nbsp;&nbsp;&nbsp;&nbsp;&nbsp;Hover ubrza kroz mrak.
<BR>&nbsp;&nbsp;&nbsp;&nbsp;&nbsp;Nemiran snop svetlosti, visoko gore. Mona kroz prozor opazi razigranu tačku; iznad nje nešto drugo, zaobljeno i sivo...
<BR>&nbsp;&nbsp;&nbsp;&nbsp;&nbsp;"Dole! Obori je dole!"
<BR>&nbsp;&nbsp;&nbsp;&nbsp;&nbsp;Mona trgnu kopču Endžinog pojasa, a nešto zazvoni o bok hovera. Povukla ju je na pod i obgrlila njeno krzno baš kad je Moli skrenula levo, okrznuvši nešto što Mona nije videla. Mona podiže glavu: delić sekunde kratak prizor velike trošne crne zgrade, sa upaljenom belom sijalicom iznad otvorenih vrata skladišta, a onda su već prolazile kroz njih, uz vrisak turbine koja je kočila.
<BR>&nbsp;&nbsp;&nbsp;&nbsp;&nbsp;Lom.
<BR>
<BR>&nbsp;&nbsp;&nbsp;&nbsp;&nbsp;Zaista ne znam, reče glas, a Mona pomisli: Pa, ja znam kako je to.
<BR>&nbsp;&nbsp;&nbsp;&nbsp;&nbsp;Glas tada poče da se smeje, bez prestanka, smeh postade isprekidan zvuk koji više nije bio smeh, i Mona otvori oči.
<BR>&nbsp;&nbsp;&nbsp;&nbsp;&nbsp;Tamo je bila devojka sa minijaturnom džepnom svetiljkom, nalik na onu koju je Laneta držala na svežnju ključeva; Mona ju je videla u slabom odsjaju, kupi svetlosti na Endžinom besvesnom licu. Devojka tada primeti da je Mona gleda i zvuk prestade.
<BR>&nbsp;&nbsp;&nbsp;&nbsp;&nbsp;"Ko si sad pa ti?" Svetlost u Moninim očima. Klivlendski glas, tvrdo sitno lisičje lice pod raščupanom izbeljenom kosom.
<BR>&nbsp;&nbsp;&nbsp;&nbsp;&nbsp;"Mona. A ti?" Ali tada ugleda čekić.
<BR>&nbsp;&nbsp;&nbsp;&nbsp;&nbsp;"Čeri..."
<BR>&nbsp;&nbsp;&nbsp;&nbsp;&nbsp;"Šta će ti taj čekić?"
<BR>&nbsp;&nbsp;&nbsp;&nbsp;&nbsp;Čeri pogleda čekić. "Neko se okomio na mene i Vidru." Ponovo pogleda Monu. "Jesi sa njima?"
<BR>&nbsp;&nbsp;&nbsp;&nbsp;&nbsp;"Mislim da nisam."
<BR>&nbsp;&nbsp;&nbsp;&nbsp;&nbsp;"Ličiš na nju." Svetlost prelete na Endži.
<BR>&nbsp;&nbsp;&nbsp;&nbsp;&nbsp;"Ruke su nam različite. Uostalom, pre nisam ličila."
<BR>&nbsp;&nbsp;&nbsp;&nbsp;&nbsp;"Obe ličite na Endži Mičel."
<BR>&nbsp;&nbsp;&nbsp;&nbsp;&nbsp;"Aha. Ona jeste."
<BR>&nbsp;&nbsp;&nbsp;&nbsp;&nbsp;Čeri malo zadrhta. Nosila je tri ili četiri kožne jakne koje je dobila od momaka; klivlendski fazon.
<BR>&nbsp;&nbsp;&nbsp;&nbsp;&nbsp;"U te dvore visoke", začu se glas sa Endžinih usana, lepljiv kao mulj, i Čeri udari glavom u krov kabine i ispusti čekić, "moj at ukasa." U drhtavoj svetlosti Čerine svetiljke-priveska videše kako se mišići na Endžinom licu grče ispod kože. "Šta vas drži ovde, sestrice, sad kad je njeno venčanje utanačeno?"
<BR>&nbsp;&nbsp;&nbsp;&nbsp;&nbsp;Endžino lice se opusti, ponovo postade njeno, a iz leve nozdrve joj kliznu tanak potočić krvi. Ona otvori oči, mršteći se zbog svetlosti. "Gde je ona?" upita Monu.
<BR>&nbsp;&nbsp;&nbsp;&nbsp;&nbsp;"Otišla", reče Mona. "Rekla da ostanem ovde s tobom..."
<BR>&nbsp;&nbsp;&nbsp;&nbsp;&nbsp;"Ko?" upita Čeri.
<BR>&nbsp;&nbsp;&nbsp;&nbsp;&nbsp;"Moli", reče Mona. "Ona je vozila..."
<BR>
<BR>&nbsp;&nbsp;&nbsp;&nbsp;&nbsp;Čeri je želela da pronađe nekog po imenu Vidra. Mona je želela da se Moli vrati i da joj kaže šta da radi, ali Čeri je rekla da je k'o na iglama ovde u prizemlju, zato što su napolju oni ljudi s puškama. Mona se setila onog zvuka, kada je nešto pogodilo hover; uzela je Čerinu svetiljku i vratila se tamo. Pronašla je rupu u koju je mogla lepo da zavuče prst, otprilike na sredini desnog boka i jednu još veću - dva prsta - s leve strane.
<BR>&nbsp;&nbsp;&nbsp;&nbsp;&nbsp;Čeri je rekla da bi bilo bolje da se popnu, gore gde je verovatno bio i Vidra, pre nego što oni ljudi odluče da uđu. Mona je oklevala.
<BR>&nbsp;&nbsp;&nbsp;&nbsp;&nbsp;"Hajde", reče Čeri. "Vidra mora da je gore sa Džentrijem i Grofom..."
<BR>&nbsp;&nbsp;&nbsp;&nbsp;&nbsp;"Šta si to rekla?" Bio je to glas Endži Mičel, baš kao na stimu.
<BR>
<BR>&nbsp;&nbsp;&nbsp;&nbsp;&nbsp;Gde god da su se nalazile, bilo je đavolski hladno kada su izišle iz hovera - Monine noge bile su gole - ali je konačno svitalo: uspevala je da razazna blede pravougaonike, verovatno prozore, tek sive senke. Devojka po imenu Čeri ih je negde vodila, kako reče na sprat, nalazeći put kratkim bleskanjem svoje svetiljke-priveska, Endži je išla odmah iza nje, a Mona na začelju.
<BR>&nbsp;&nbsp;&nbsp;&nbsp;&nbsp;Mona zakači vrhom cipele nešto što je zašuštalo. Sagnuvši se da se oslobodi, vide da je to plastična kesa. Lepljiva. Unutra mali tvrdi predmeti. Duboko je udahnula i uspravila se, gurnuvši kesu u džep Majklove jakne.
<BR>&nbsp;&nbsp;&nbsp;&nbsp;&nbsp;Zatim počeše da se penju uz uske stepenice, strme, gotovo kao lestvice. Endžino krzno dodirivalo je Moninu ruku na gruboj hladnoj ogradi. Došle su do odmorišta, zaokrenule, ponovo uz stepenice, novo odmorište. Odnekud je vukla promaja.
<BR>&nbsp;&nbsp;&nbsp;&nbsp;&nbsp;"Ovo je kao neki most", reče Čeri. "Samo ga pređite brzo, jer se nekako giba..."
<BR>
<BR>&nbsp;&nbsp;&nbsp;&nbsp;&nbsp;A ne, nije očekivala ništa slično ovome, nikako belu sobu visoke tavanice, rasklimane police natrpane raskupusanim, izbledelim knjigama - pomislila je na starca - grozdove konzola sa šumom kablova; niti tog mršavog čoveka grozničavih očiju odevenog u crno, sa kosom podšišanom unazad na način koji su u Klivlendu zvali Riba Borac; niti smeh kad ih je ugledao, ni onog mrtvaca.
<BR>&nbsp;&nbsp;&nbsp;&nbsp;&nbsp;Mona je već viđala leševe, dovoljno da ih prepozna kada ih vidi. Njihovu boju. Na Floridi bi ponekad neko legao na kartonsku paletu na pločniku ispred ćumeza. Da više ne ustane. Takvi su ionako imali odeću i kožu boje pločnika, ali bi ipak postajala drugačija kada bi odapeli, izbila bi neka boja ispod stare. Tada bi došao beli kamion. Edi je rekao da je to zato što bi se inače naduli. Kao ona mačka koju je je jednom videla, naduvena kao košarkaška lopta, na leđima, nogu i repa ukočenih kao letve, a Ediju je to bilo smešno.
<BR>&nbsp;&nbsp;&nbsp;&nbsp;&nbsp;Kao što je sada bilo smešno i ovom narkosu - Mona je poznavala taj pogled - a Čeri je ispuštala zvuke nalik na stenjanje, dok je Endži samo stajala.
<BR>&nbsp;&nbsp;&nbsp;&nbsp;&nbsp;"Okej, društvo", začu kako neko kaže - Moli - pa se okrenu i ugleda je na otvorenim vratima, sa nekim malim pištoljem u ruci i u društvu nekog krupnog momka prljave kose koji je izgledao glupavo kao sanduk cigala, "ostanite tako da vas razgledam."
<BR>&nbsp;&nbsp;&nbsp;&nbsp;&nbsp;Mršavko se samo smejao.
<BR>&nbsp;&nbsp;&nbsp;&nbsp;&nbsp;"Umukni", reče Moli, kao da su joj misli odlutale. Ispalila je hitac i ne pogledavši pištolj. Plavi blesak na zidu pored njegove glave i nikakav drugi zvuk osim zvonjave u Moninim ušima.
<BR>&nbsp;&nbsp;&nbsp;&nbsp;&nbsp;Mršavko se sveza u čvor na podu, sa glavom među kolenima.
<BR>&nbsp;&nbsp;&nbsp;&nbsp;&nbsp;Endži je išla prema nosilima gde je ležao onaj mrtvac, prevrnutih očiju. Polako, polako, kao da se kreće pod vodom, i taj izraz na njenom licu...
<BR>&nbsp;&nbsp;&nbsp;&nbsp;&nbsp;A Monina ruka, u džepu jakne, kao da je nešto čeprkala sama za sebe. Nekako je stiskala onu kesu odozdo, govoreći joj... da unutra ima viza.
<BR>&nbsp;&nbsp;&nbsp;&nbsp;&nbsp;Izvukla ju je i bilo je. Lepljivog od krvi koja se sušila. Tri kristala i nekakva derma.
<BR>&nbsp;&nbsp;&nbsp;&nbsp;&nbsp;Nije znala zašto ju je izvadila baš tada, osim da se niko nije micao.
<BR>&nbsp;&nbsp;&nbsp;&nbsp;&nbsp;Tip sa Ribom Borcem bio je seo, ali je ostao na podu. Endži je tamo kod nosila i činilo se da ne gleda pokojnika već onu sivu kutiju zakačenu iznad njegove glave. Čeri iz Klivlenda je prilepila leđa uz zid od knjiga i, reklo bi se, pokušavala da proguta sopstvenu pesnicu. Onaj visoki samo je stajao pored Moli, koja je bila nagnula glavu u stranu kao da nešto osluškuje.
<BR>&nbsp;&nbsp;&nbsp;&nbsp;&nbsp;Mona to više nije mogla da izdrži.
<BR>&nbsp;&nbsp;&nbsp;&nbsp;&nbsp;Sto je imao ploču od čelika. Tamo je veliki komad starog metala pritiskivao prašnjavu hrpu ispisa štampača. Poređala je tri kristala kao dugmeta, podigla taj komad metala i - je'n, dva, tri - smrvila ih u prah. Delovalo je; svi su pogledali. Osim Endži.
<BR>&nbsp;&nbsp;&nbsp;&nbsp;&nbsp;"Izvin'te me", začu Mona sebe, čisteći gomilicu grubog žutog praška u podmetnut dlan leve ruke, "znate kako je..." Nabila je nos u prašak u ušmrknula. "Ponekad", dodala je i ušmrknula ostatak.
<BR>&nbsp;&nbsp;&nbsp;&nbsp;&nbsp;Niko ne reče ništa.
<BR>&nbsp;&nbsp;&nbsp;&nbsp;&nbsp;I ponovo se našla u nepokretnom središtu. Kao jednom pre.
<BR>&nbsp;&nbsp;&nbsp;&nbsp;&nbsp;Toliko brzo da je bilo nepokretno.
<BR>&nbsp;&nbsp;&nbsp;&nbsp;&nbsp;Prosvetljenje. Dolazi prosvetljenje.
<BR>&nbsp;&nbsp;&nbsp;&nbsp;&nbsp;Bila je u stanju da odredi redosled onoga što se zatim dogodilo, tako brzo, tako nepokretno: taj zaglušujući smeh, haha, kao da zapravo nije bio smeh. Kroz megafon. Iza vrata. Sa onog mosta. A Moli se samo okreće, glatko kao svila, hitro, ali bez žurbe i mali pištolj kreše kao upaljač.
<BR>&nbsp;&nbsp;&nbsp;&nbsp;&nbsp;Zatim plavi blesak napolju i visokog tipa prska krv spolja u istom trenutku kada se zarđali metal odlama, a Čeri vrišti pre nego što most tresne uz gromovit složen zvuk, na mračni pod tamo dole gde je našla krvavu kesu sa vizom.
<BR>&nbsp;&nbsp;&nbsp;&nbsp;&nbsp;"Džentri", kaže neko i ona vidi da je to mali monitor na stolu, na njemu lice mladića, "sad uključi Vidrin upravljač. U zgradi su." Momak sa Ribom Borcem žurno se diže na noge i počinje nešto da radi sa kablovima i konzolama.
<BR>&nbsp;&nbsp;&nbsp;&nbsp;&nbsp;A Mona je mogla samo da posmatra, zato što je bila tako nepokretna i zato što je sve bilo tako zanimljivo.
<BR>&nbsp;&nbsp;&nbsp;&nbsp;&nbsp;Recimo kako je visoki momak uzviknuo i potrčao, vičući da su oni njegovi, njegovi. Kako lice na ekranu govori: "'Ajde, Vidro, više ti nisu potrebni..."
<BR>&nbsp;&nbsp;&nbsp;&nbsp;&nbsp;Onda se negde dole uključuje motor i Mona čuje zveku i klopotanje i nekoga kako viče, tamo dole.
<BR>&nbsp;&nbsp;&nbsp;&nbsp;&nbsp;A sunce sada sija kroz visoki, uski prozor i ona odlazi tamo da baci pogled. Napolju je nešto, nalik na kamion ili hover, ali je zatrpano gomilom stvari koje liče na frižidere, nove novcate frižidere u slomljenim gromadama plastičnih sanduka, i neko u maskirnom odelu, ležeći licem u snegu, a nešto dalje iza još jedan hover koji izgleda kao da je izgoreo.
<BR>&nbsp;&nbsp;&nbsp;&nbsp;&nbsp;Baš zanimljivo.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
