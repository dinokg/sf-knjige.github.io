<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Tog prvog dana, dok se Muad'Dib vozio sa porodicom kroz ulice Arakena, neki među okupljenim svetom setili su se legendi i proročanstava i stali da uzvikuju: "Mahdi!" No, taj uzvik bio je više pitanje nego tvrdnja, jer tada su se samo mogli nadati da je on taj koji je predskazan kao Lisan al-Gaib, Glas iz Spoljnjeg Sveta. Pažnja im je bila usredsređena i na majku, pošto su čuli da je ona članica reda Bene Geserit, a sada su se lično mogli osvedočiti da je takođe jedan Lisan al-Gaib.
<BR>
<BR>&nbsp;&nbsp;&nbsp;&nbsp;&nbsp;Iz 'Uputnika o Muad'Dibu' princeze Irulan
<BR>
<BR>&nbsp;&nbsp;&nbsp;&nbsp;&nbsp;Vojvoda je zatekao Tufira Havata samog u ugaonoj prostoriji gde ga je straža uputila. Iz susedne sobe dopirali su zvuci ljudi koji su postavljali komunikacionu opremu, ali je ovde ipak bilo prilično tiho. Vojvoda se osvrnu oko sebe dok je Havat ustajao od stola zatrpanog raznim papirima. Prostorija je imala zelene zidove i u njoj su se, osim stola, nalazile još tri suspenzorske stolice sa kojih je harkonenski amblem "H" očigledno na brzinu skinut, tako da se moglo videti ogoljeno mesto u inače sjajnoj polituri.
<BR>&nbsp;&nbsp;&nbsp;&nbsp;&nbsp;"Stolice su isključene, ali sasvim bezbedne", reče Havat. "Gde je Pol, ser?"
<BR>&nbsp;&nbsp;&nbsp;&nbsp;&nbsp;"Ostavio sam ga u sali za konferencije. Nadam se da će se malo odmoriti sada kada više nisam tamo da ga ometam u tome."
<BR>&nbsp;&nbsp;&nbsp;&nbsp;&nbsp;Havat klimnu glavom, a zatim ode do vrata susedne sobe i zatvori ih, odagnavajući tako buku koju je stvaralo statičko i elektronsko iskričenje.
<BR>&nbsp;&nbsp;&nbsp;&nbsp;&nbsp;"Tufire", reče Leto, "zanimaju me carske i harkonenske rezerve začina."
<BR>&nbsp;&nbsp;&nbsp;&nbsp;&nbsp;"Gospodaru?"
<BR>&nbsp;&nbsp;&nbsp;&nbsp;&nbsp;Vojvoda skupi usne. "Skladišta su podložna uništenjima." On podiže ruku u trenutku kada je Havat zaustio da nešto kaže. "Ne, ostavimo careve zalihe na miru. I njemu bi sigurno bilo milo kada bi se Harkonen našao u neprilici. A da li bi Baron mogao da uloži protest ukoliko bi došlo do uništenja nečeg što on ne sme otvoreno da prizna da poseduje?"
<BR>&nbsp;&nbsp;&nbsp;&nbsp;&nbsp;Havat odmahnu glavom. "Nemamo mnogo ljudi na raspolaganju, ser."
<BR>&nbsp;&nbsp;&nbsp;&nbsp;&nbsp;"Uzmi nekoliko Ajdahovih. A možda se nađe i nešto Slobodnjaka koji ne bi imali ništa protiv jednog putovanja na drugu planetu. Diverzija na Giediju Jedan imala bi određene taktičke pogodnosti, Tufire."
<BR>&nbsp;&nbsp;&nbsp;&nbsp;&nbsp;"Kako vi kažete, gospodaru." Kada se Tufir okrenuo, Vojvoda primeti znake nervoze na starcu i pomisli: Možda podozreva da sam izgubio poverenje u njega. Sigurno zna da su mi dostavljeni tajni izveštaji o izdajnicima. Pa, biće najbolje da odmah primirimo strahove koji ga muče.
<BR>&nbsp;&nbsp;&nbsp;&nbsp;&nbsp;"Tufire", reče on, "pošto si jedan od malog broja ljudi u koje imam potpuno poverenje, postoji jedna stvar o kojoj moramo da porazgovaramo. Obojici nam je jasno da neprekidno moramo biti na oprezu kako bismo sprečili uvlačenje izdajnika u naše redove... ali dobio sam dva nova izveštaja."
<BR>&nbsp;&nbsp;&nbsp;&nbsp;&nbsp;Havat se okrenu i netremice se zagleda u Vojvodu.
<BR>&nbsp;&nbsp;&nbsp;&nbsp;&nbsp;Leto mu ponovi priče koje je čuo od Pola.
<BR>&nbsp;&nbsp;&nbsp;&nbsp;&nbsp;Umesto da izazovu dostizanje vrhunske mentatske koncentracije u njemu, izveštaji su samo povećali Havatovu uznemirenost.
<BR>&nbsp;&nbsp;&nbsp;&nbsp;&nbsp;Leto je nekoliko trenutaka posmatrao starca, a onda reče: "Nešto kriješ u sebi, stari prijatelju. Dokučio sam to na osnovu tvoje nervoze za vreme zasedanja veća. Šta je to što si se ustezao da izložiš pred ostalima na konferenciji?"
<BR>&nbsp;&nbsp;&nbsp;&nbsp;&nbsp;Havatove usne boje safoa stajale su poput prave linije, dok su se sićušne bore slivale u njih. Ta ukočena naboranost nije se promenila ni kad je on rekao: "Gospodaru, ne znam, zapravo, kako bih vam to kazao."
<BR>&nbsp;&nbsp;&nbsp;&nbsp;&nbsp;"Mnogo smo ožiljaka naneli jedan drugome, Tufire", reče Vojvoda. "Ti vrlo dobro znaš da mi sve možeš reći."
<BR>&nbsp;&nbsp;&nbsp;&nbsp;&nbsp;Havat ga je netremice posmatrao dok su mu se glavom rojile misli:
<BR>&nbsp;&nbsp;&nbsp;&nbsp;&nbsp;Ovakvog ga najviše volim. To je častan čovek koji zaslužuje svu moju odanost i naklonost. Zar stvarno moram da ga povredim?
<BR>&nbsp;&nbsp;&nbsp;&nbsp;&nbsp;"Dakle?" upita Leto.
<BR>&nbsp;&nbsp;&nbsp;&nbsp;&nbsp;Havat slegnu ramenima. "Posredi je deo poruke koju smo izvukli iz jednog glasnika Harkonena. Poruka je bila namenjena agentu po imenu Pardi. Imamo jake razloge da verujemo da je taj Pardi bio glavni čovek u Harkonenovom podzemlju ovde. Što se sadržaja poruke tiče, on bi mogao da ima ili velike ili nikakve posledice. Sve zavisi kako ga protumačimo."
<BR>&nbsp;&nbsp;&nbsp;&nbsp;&nbsp;"Šta je toliko delikatno u njemu?"
<BR>&nbsp;&nbsp;&nbsp;&nbsp;&nbsp;"U pitanju je samo delić poruke, ne zaboravite. Sasvim nepotpun fragment. Cela stvar je bila na minimičnom filmu uz koji je bila prikačena uobičajena kapsula za uništenje. Zaustavili smo dejstvo kiseline u poslednji čas, tako da smo se domogli samo jednog delića, ali i taj je izuzetno sugestivan."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Havat ovlaži usne. "U njemu stoji: '...eto nikada neće posumnjati, a kada ga bude snašao udarac voljene ruke, samo njegovo poreklo biće dovoljno da ga uništi.' Poruka je nosila Baronov lični pečat, čiju sam autentičnost sam proverio."
<BR>&nbsp;&nbsp;&nbsp;&nbsp;&nbsp;"Sumnja ti je očigledna", reče Vojvoda glasom koji je iznenada postao hladan.
<BR>&nbsp;&nbsp;&nbsp;&nbsp;&nbsp;"Radije bih odsekao ruke nego što bi vas ozledio", reče Havat. "Ali, gospodaru, ako..."
<BR>&nbsp;&nbsp;&nbsp;&nbsp;&nbsp;"Gospa Džesika", reče Leto, osetivši kako srdžba počinje da ga izjeda. "Zar nisi mogao da izvučeš činjenice iz tog Pardija?"
<BR>&nbsp;&nbsp;&nbsp;&nbsp;&nbsp;"Na žalost, Pardi više nije bio među živima kada smo se domogli glasnika. Što se ovoga tiče, siguran sam da nije imao pojma šta nosi."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;Leto zavrte glavom, razmišljajući: Da prljave li zamisli! Ali sve je to pucanj u prazno. Znam ja svoju ženu.
<BR>&nbsp;&nbsp;&nbsp;&nbsp;&nbsp;"Gospodaru, ako..."
<BR>&nbsp;&nbsp;&nbsp;&nbsp;&nbsp;"Ne!" odbrusi Vojvoda. "Posredi je neka greška i..."
<BR>&nbsp;&nbsp;&nbsp;&nbsp;&nbsp;"Ne smemo prenebreći mogućnost, gospodaru."
<BR>&nbsp;&nbsp;&nbsp;&nbsp;&nbsp;"Sa mnom je već šesnaest godina! Ukazale su joj se nebrojene mogućnosti za... Ti si lično proverio i školu i ženu!"
<BR>&nbsp;&nbsp;&nbsp;&nbsp;&nbsp;Havat progovori gorkim glasom: "Stvari su mogle da mi promaknu."
<BR>&nbsp;&nbsp;&nbsp;&nbsp;&nbsp;"Nemoguće je, kažem ti! Harkoneni žele da zatru lozu Atreida - što će reći i Pola. Jednom su već pokušali. Zar bi žena mogla da se uroti protiv vlastitog sina?"
<BR>&nbsp;&nbsp;&nbsp;&nbsp;&nbsp;"Možda se nije urotila protiv svog sina. A jučerašnji pokušaj lako može da predstavlja lukavo zamišljenu varku."
<BR>&nbsp;&nbsp;&nbsp;&nbsp;&nbsp;"Nije mogla da bude varka."
<BR>&nbsp;&nbsp;&nbsp;&nbsp;&nbsp;"Ser, ona ne bi trebalo da zna ko su joj roditelji; ali šta ako je ipak doznala? Šta ako je dokučila da su je Atreidi učinili siročetom?"
<BR>&nbsp;&nbsp;&nbsp;&nbsp;&nbsp;"Preduzela bi nešto znatno ranije. Otrov u moje piće... bodež u noći. Zar je neko drugi bio u boljoj prilici za to?"
<BR>&nbsp;&nbsp;&nbsp;&nbsp;&nbsp;"Harkoneni imaju nameru da vas unište, gospodaru, a ne samo da vas ubiju. Kanli se odlikuje čitavom skalom suptilnih razlika. Ovo bi moglo da bude pravo remek-delo vendete."
<BR>&nbsp;&nbsp;&nbsp;&nbsp;&nbsp;Vojvodina ramena se opustiše i on zaklopi oči. Izgledao je star i umoran. To ne može biti, pomisli. Ta žena mi je otvorila svoje srce.
<BR>&nbsp;&nbsp;&nbsp;&nbsp;&nbsp;"Postoji li bolji način da me neko uništi nego da u meni začne zrnce sumnje u ženu koju volim?" upita on.
<BR>&nbsp;&nbsp;&nbsp;&nbsp;&nbsp;"Uzeo sam u obzir i tu mogućnost", reče Havat. "Međutim..."
<BR>&nbsp;&nbsp;&nbsp;&nbsp;&nbsp;Vojvoda otvori oči, zagleda se u Havata i pomisli: Neka bude sumnjičav. To je njegov posao, a ne moj. Ukoliko bih se pretvarao da verujem u tu priču, možda bi pravi krivac postao manje oprezan.
<BR>&nbsp;&nbsp;&nbsp;&nbsp;&nbsp;"Šta predlažeš?" prošaputa Vojvoda.
<BR>&nbsp;&nbsp;&nbsp;&nbsp;&nbsp;"Za sada, neprekidan nadzor, gospodaru. Držaćemo je sve vreme pod prismotrom. Nastojaću da se to obavi što neupadljivije. Ajdaho bi najbolje mogao da obavi taj zadatak. Možda ćemo za nedelju ili dve moći da ga vratimo. Postoji jedan mladić, uvežban u Ajdahovoj grupi, koji bi bio idealan da ga pošaljemo Slobodnjacima kao zamenu. Veoma je obdaren u diplomatiji."
<BR>&nbsp;&nbsp;&nbsp;&nbsp;&nbsp;"Nemoj dovoditi u opasnost naše dobre odnose sa Slobodnjacima."
<BR>&nbsp;&nbsp;&nbsp;&nbsp;&nbsp;"Ništa ne brinite, ser."
<BR>&nbsp;&nbsp;&nbsp;&nbsp;&nbsp;"Šta ćemo s Polom?"
<BR>&nbsp;&nbsp;&nbsp;&nbsp;&nbsp;"Možda bismo mogli da izvestimo doktora Jueha."
<BR>&nbsp;&nbsp;&nbsp;&nbsp;&nbsp;Leto okrenu leđa Havatu. "Prepuštam to tebi."
<BR>&nbsp;&nbsp;&nbsp;&nbsp;&nbsp;"Biću krajnje diskretan, gospodaru."
<BR>&nbsp;&nbsp;&nbsp;&nbsp;&nbsp;Bar na to mogu da računam, pomisli Leto, a zatim reče: "Malo ću se prošetati. Ako budem potreban, biću negde u zoni logora. Straža može..."
<BR>&nbsp;&nbsp;&nbsp;&nbsp;&nbsp;"Gospodaru, pre no što odete, imam ovde jedan filmklip koji bi trebalo da pročitate. Posredi je najpribližnija analiza religije Slobodnjaka. Sećate se da ste mi naložili da podnesem izveštaj o tome."
<BR>&nbsp;&nbsp;&nbsp;&nbsp;&nbsp;Vojvoda zastade i progovori ne okrećući se: "Zar ne bi moglo da sačeka?"
<BR>&nbsp;&nbsp;&nbsp;&nbsp;&nbsp;"Razume se, gospodaru. Pa ipak, upitali ste me šta svetina viče. Bilo je to 'Mahdi!' Izraz je bio upućen mladom gospodaru. Kada su..."
<BR>&nbsp;&nbsp;&nbsp;&nbsp;&nbsp;"Polu?"
<BR>&nbsp;&nbsp;&nbsp;&nbsp;&nbsp;"Da, gospodaru. Ovde postoji legenda, proročanstvo, da će im doći vođa, dete Ben Geserita, koji će im pokazati put ka pravoj slobodi. Sasvim je u skladu sa dobro poznatim mesijanskim obrascem."
<BR>&nbsp;&nbsp;&nbsp;&nbsp;&nbsp;"Misle da je Pol taj... taj..."
<BR>&nbsp;&nbsp;&nbsp;&nbsp;&nbsp;"Samo se nadaju, gospodaru." Havat pruži kapsulu sa filmklipom.
<BR>&nbsp;&nbsp;&nbsp;&nbsp;&nbsp;Vojvoda je uze i stavi u džep. "Kasnije ću pogledati."
<BR>&nbsp;&nbsp;&nbsp;&nbsp;&nbsp;"Svakako, gospodaru."
<BR>&nbsp;&nbsp;&nbsp;&nbsp;&nbsp;"Sada mi je potrebno malo vremena da... razmislim."
<BR>&nbsp;&nbsp;&nbsp;&nbsp;&nbsp;"Da, gospodaru."
<BR>&nbsp;&nbsp;&nbsp;&nbsp;&nbsp;Vojvoda duboko udahnu vazduh i krupnim koracima iziđe iz sobe. U hodniku je skrenuo desno i stao da korača, držeći ruke na leđima i obraćajući malo pažnje na to gde se nalazi. Oko njega je bilo mnoštvo hodnika, stepenica, balkona, dvorana... ljudi koji su ga pozdravljali i povlačili se u stranu da bi ga propustili da prođe.
<BR>&nbsp;&nbsp;&nbsp;&nbsp;&nbsp;Kada je došao do sale za konferencije, zatekao ju je zamračenu i Pola u njoj kako spava na stolu; dečak je bio pokriven stražarskom uniformom, a pod glavom je umesto jastuka imao neki mekani ranac. Vojvoda je nečujno prošao kroz prostoriju i izišao na terasu, odakle se pružao pogled na ceo kosmodrom. Prepoznavši Vojvodu pri slabom odsjaju svetiljke sa piste, jedan stražar u uglu balkona stade u stav mirno.
<BR>&nbsp;&nbsp;&nbsp;&nbsp;&nbsp;"Voljno", promrmlja Vojvoda, a zatim se naže preko hladne metalne ograde balkona.
<BR>&nbsp;&nbsp;&nbsp;&nbsp;&nbsp;Tišina praskozorja ležala je nad pustinjskim predelom. On podiže pogled. Visoko gore, zvezde su treperile poput razbacanih cekina na tamnoplavom zaleđu. Nisko na južnom obzorju, drugi noćni mesec prosijavao je kroz tanku izmaglicu prašine - nepoverljiv mesec koji ga je posmatrao ciničnom svetlošću.
<BR>&nbsp;&nbsp;&nbsp;&nbsp;&nbsp;Vojvoda ga je netremice posmatrao sve dok nije zašao za grebene Zaštitnog Zida, zamrznuvši ih; u iznenada nastaloj dubokoj tami, on oseti kako ga prožima jeza i zadrhta.
<BR>&nbsp;&nbsp;&nbsp;&nbsp;&nbsp;Ljutnja buknu u njemu.
<BR>&nbsp;&nbsp;&nbsp;&nbsp;&nbsp;Ovo je poslednji put da me Harkoneni sputavaju, progone i love, pomisli on. Oni su gomile đubreta sa pišljivim umovima. Ovde mi valja izboriti se za opstanak! Preko lica mu pređe senka tuge. Moram da vladam okom i kandžom - poput sokola među manjim pticama. Ruke mu nesvesno pređoše preko amblema sokola na tunici.
<BR>&nbsp;&nbsp;&nbsp;&nbsp;&nbsp;Na istoku, svetlucavo sivilo razređivalo je noć, da bi se potom pretočilo u mlečno svitanje, koje je prigušivalo sjaj zvezda. A onda, konačno, kao da je neka nebeska zvonjava obznanila nastupanje zore preko krševitog obzorja.
<BR>&nbsp;&nbsp;&nbsp;&nbsp;&nbsp;Prizor je bio tako lep da mu je zaokupio svu pažnju.
<BR>&nbsp;&nbsp;&nbsp;&nbsp;&nbsp;Nema umetnika koji bi mogao da se uhvati ukoštac sa ovim.
<BR>&nbsp;&nbsp;&nbsp;&nbsp;&nbsp;Nikada ranije nije mogao da zamisli ništa što bi bilo toliko prelepo, kao ovo neravno, crveno obzorje i purpurnožuti grebenovi. Izvan zone kosmodroma, tamo gde je slabašna noćna rosa probudila život u žurnom semenu Arakisa, on ugleda velike mrlje crvenog cveća, kroz koje se provlačila neka neobična ljubičasta pređa... poput tragova kakvog džinovskog stvorenja.
<BR>&nbsp;&nbsp;&nbsp;&nbsp;&nbsp;"Divno jutro, ser", reče stražar.
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;Vojvoda klimnu glavom, pomislivši: Možda se ova planeta može još i zavoleti. Možda će ona postati mio dom mome sinu.
<BR>&nbsp;&nbsp;&nbsp;&nbsp;&nbsp;A onda ugleda ljudske prilike kako se kreću cvetnim poljima, krstareći kroz njih sa neobičnim napravama sličnim kosačicama: skupljači rose. Voda je ovde toliko dragocena da se čak i rosa mora sabirati.
<BR>&nbsp;&nbsp;&nbsp;&nbsp;&nbsp;Ali, ovaj svet može da bude i te kako mrzak, pomisli Vojvoda.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
