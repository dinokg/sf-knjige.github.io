<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;'Jueh! Jueh! Jueh!' ponavlja refren. 'Ni milion smrti ne bi bilo dovoljno za tebe, Jueh!'
<BR>
<BR>&nbsp;&nbsp;&nbsp;&nbsp;&nbsp;Iz 'Istorije Muad'Diba za decu' princeze Irulan
<BR>
<BR>&nbsp;&nbsp;&nbsp;&nbsp;&nbsp;Vrata su bila odškrinuta i Džesika uđe u prostoriju sa žutim zidovima. Sa njene leve strane stajaoj je nizak divan od crne kože, dve prazne police za knjige i jedna obešena pljoska na čijim se izbočenim stranama nahvatala prašina. Zdesna, preprečujući jedna druga vrata, nalazilo se još praznih polica za knjige, jedan radni sto sa Kaladana i tri stolice. Kraj prozora, pravo pred njom, stajao je doktor Jueh, okrenutih leđa i potpuno usredsređen na spoljni svet.
<BR>&nbsp;&nbsp;&nbsp;&nbsp;&nbsp;Džesika još jednom tiho koraknu napred.
<BR>&nbsp;&nbsp;&nbsp;&nbsp;&nbsp;Primetila je da je Juehov ogrtač izgužvan, sa belom mrljom oko levog lakta, kao da se nalaktio na neku kredu. Otpozadi je ostavljao utisak bestelesno krute prilike u prevelikoj crnoj odeždi - karikature koju je lutkar koncima zaustavio u grčevitoj pozi. Jedino je četvrtast blok glave, sa dugom abonosnom kosom zakačenom za rame srebrnim prstenom Suk Škole, izgledao živ - lagano se okrećući kako je pratio neku kretnju napolju.
<BR>&nbsp;&nbsp;&nbsp;&nbsp;&nbsp;Ona se ponovo osvrnu po sobi, ne primećujući ni traga od svog sina, već samo jedna zatvorena vrata sa desne strane, za koja je znala da vode u malu spavaću sobu što se dopala Polu.
<BR>&nbsp;&nbsp;&nbsp;&nbsp;&nbsp;"Dobar dan, doktore Jueh", reče ona. "Gde je Pol?"
<BR>&nbsp;&nbsp;&nbsp;&nbsp;&nbsp;On klimnu glavom kao da se obraća nekom sa druge strane prozora, a zatim progovori odsutnim glasom, ne okrećući se: "Sin vam se umorio, Džesika. Poslao sam ga u susednu prostoriju da se malo odmori."
<BR>&nbsp;&nbsp;&nbsp;&nbsp;&nbsp;Najednom, on se ukoči i okrenu se, dok mu se brčići spustiše na crvene usne. "Oprostite mi, moja gospo! Odlutao sam u mislima... Nisam... nisam imao nameru da budem tako prisan."
<BR>&nbsp;&nbsp;&nbsp;&nbsp;&nbsp;Ona se osmehnu i odmahnu desnom rukom. Za trenutak se pobojala da će on pasti na kolena. "Velingtone, molim vas."
<BR>&nbsp;&nbsp;&nbsp;&nbsp;&nbsp;"Samo tako da kažem vaše ime... bez..."
<BR>&nbsp;&nbsp;&nbsp;&nbsp;&nbsp;"Poznajemo se već šest godina", reče ona. "Odavno je trebalo da ukinemo sve formalnosti među nama - kada smo nasamo."
<BR>&nbsp;&nbsp;&nbsp;&nbsp;&nbsp;Jueh razvuče usne u smešak, razmišljajući pri tom: Mislim da je upalilo. Sada će sigurno sve neobičnosti mog ponašanja protumačiti kao ishod ove nezgode. Neće tragati za dubljim razlozima kada već zna odgovor.
<BR>&nbsp;&nbsp;&nbsp;&nbsp;&nbsp;"Bojim se da sam malo sanjario", reče on. "Kad god mi vas je... žao... onda o vama mislim samo kao o... Džesiki."
<BR>&nbsp;&nbsp;&nbsp;&nbsp;&nbsp;"Kad god me žalite? Ali zašto?"
<BR>&nbsp;&nbsp;&nbsp;&nbsp;&nbsp;Jueh slegnu ramenima. Još davno je shvatio da Džesika nije u istoj meri nadarena za Govorenje Istine kao njegova Vana. Pa ipak, kad god je mogao, bio je iskren prema Džesiki. Tako je bilo najbezbednije.
<BR>&nbsp;&nbsp;&nbsp;&nbsp;&nbsp;"Videli ste ovaj svet, moja... ovaj, Džesika." Malo je zamucnuo dok je izgovarao ime bez titule, ali onda nastavi: "U poređenju sa Kaladanom, ovde je sve jalovo i pusto. A tek ljudi! Žene pokraj kojih smo prošli na putu ovamo naricale su pod velom. Uz to, tu je i način na koji su nas gledale."
<BR>&nbsp;&nbsp;&nbsp;&nbsp;&nbsp;Džesika ukrsti ruke preko grudi, obgrlivši se i osećajući obrise kris-noža - sa oštricom izrađenom od zuba peščanog crva, ukoliko je izveštaj o tome tačan. "Stvar je samo u tome što smo im strani - različiti ljudi, različiti običaji. Oni su poznavali jedino Harkonene." Ona baci pogled mimo njega kroz prozor. "Šta ste to posmatrali napolju?"
<BR>&nbsp;&nbsp;&nbsp;&nbsp;&nbsp;On okrenu leđa prozoru. "Ljude."
<BR>&nbsp;&nbsp;&nbsp;&nbsp;&nbsp;Džesika pređe na njegovu stranu i pogleda nalevo, prema pročelju kuće gde je bila upravljena Juehova pažnja. Tamo je stajao drvored od dvadeset palmi, ispod kojih je tle bilo očišćeno i golo. Zaštitna ograda odvajala ih je od puta kojim su prolazili ljudi odeveni u lokalnu nošnju. Džesika opazi tanušno svetlucanje u vazduhu, između nje i sveta - zaštitno polje kuće - a zatim stade da proučava ljude koji su promicali, pitajući se zbog čega su toliko privukli Juehovu pažnju.
<BR>&nbsp;&nbsp;&nbsp;&nbsp;&nbsp;A onda se odgovor pojavi i ona položi ruku na obraz. Način na koji su prolaznici posmatrali palme! Primetila je zavist, čak mržnju... ali i izvesnu nadu. Svako ko bi se osvrnuo prema palmama naprosto bi ih lomio pogledom.
<BR>&nbsp;&nbsp;&nbsp;&nbsp;&nbsp;"Znate li šta misle?" upita Jueh.
<BR>&nbsp;&nbsp;&nbsp;&nbsp;&nbsp;"Hoćete da kažete da čitate misli?" upita ona.
<BR>&nbsp;&nbsp;&nbsp;&nbsp;&nbsp;"Njihove misli", uzvrati on. "Posmatrajući ova stabla, oni misle: 'Tamo nas je stotinu.' Baš to imaju na umu."
<BR>&nbsp;&nbsp;&nbsp;&nbsp;&nbsp;Ona mu uputi upitan pogled. "Kako to?"
<BR>&nbsp;&nbsp;&nbsp;&nbsp;&nbsp;"Ovo su urmine palme", reče on "Jednom takvom stablu potrebno je četrdeset litara vode dnevno. Čovek se, međutim, zadovoljava samo sa osam litara. Svaka palma, dakle, ravna je petoro ljudi. A dvadeset palmi isto je što i sto ljudi."
<BR>&nbsp;&nbsp;&nbsp;&nbsp;&nbsp;"Ali neki od njih posmatraju stabla sa nadom."
<BR>&nbsp;&nbsp;&nbsp;&nbsp;&nbsp;"Da, nadaju se da će im pasti neka urma. Ali sezona im je već prošla."
<BR>&nbsp;&nbsp;&nbsp;&nbsp;&nbsp;"Posmatramo ovaj svet odveć kritičkim okom", reče ona. "Ovde je prisutna i nada i opasnost. Začin bi mogao da nas obogati. A uz odgovarajuće bogatstvo, preobrazili bismo planetu onako kako bismo to želeli."
<BR>&nbsp;&nbsp;&nbsp;&nbsp;&nbsp;Ona se nasmeja u sebi: Koga ja to pokušavam da ubedim? Smeh joj izmače kontroli i glasno odjeknu, opor i gorak. "Ali, bezbednost se ne može kupiti", reče ona.
<BR>&nbsp;&nbsp;&nbsp;&nbsp;&nbsp;Jueh se okrenu kako bi prikrio lice od nje. Kada bi samo bilo moguće mrzeti ove ljude umesto voleti ih! Po svojim manirima, Džesika je mnogo podsećala na njegovu Vanu. No, upravo ova pomisao ispuni ga odlučnošću da ne klone u ostvarenju svog nauma. Okrutnost Harkonena bila je okolišna, zaobilazna. Vana možda još nije mrtva. Morao je to pouzdano da utvrdi.
<BR>&nbsp;&nbsp;&nbsp;&nbsp;&nbsp;"Ne brinite za nas, Velingtone", reče Džesika. "Ovo je naš problem, a ne vaš."
<BR>&nbsp;&nbsp;&nbsp;&nbsp;&nbsp;Misli da brinem za nju! On zažmirka da bi uklonio suze. I brinem, razume se. Ali moram da stanem pred crnog Barona sa obavljenim zadatkom, kako bih zatim ulučio priliku da ga napadnem tamo gde je najslabiji, i to baš u trenutku najvećeg trijumfa!
<BR>&nbsp;&nbsp;&nbsp;&nbsp;&nbsp;On uzdahnu.
<BR>&nbsp;&nbsp;&nbsp;&nbsp;&nbsp;"Da li bi to uznemirilo Pola ako bih samo bacila pogled na njega?" upita ona.
<BR>&nbsp;&nbsp;&nbsp;&nbsp;&nbsp;"Uopšte ne bi. Dao sam mu sedativ."
<BR>&nbsp;&nbsp;&nbsp;&nbsp;&nbsp;"Dobro podnosi promenu?" upita ona.
<BR>&nbsp;&nbsp;&nbsp;&nbsp;&nbsp;"Da, osim što se malo više umara nego obično. Prilično je uzbuđen, ali to je sasvim normalno za jednog petnaestogodišnjaka pod ovim okolnostima." On priđe vratima i otvori ih. "Evo ga ovde."
<BR>&nbsp;&nbsp;&nbsp;&nbsp;&nbsp;Džesika pođe za njim i pogleda u senovitu sobu.
<BR>&nbsp;&nbsp;&nbsp;&nbsp;&nbsp;Pol je ležao na uskoj postelji, držeći jednu ruku ispod lakog pokrivača, a drugu zabačenu iza glave. Fronclasti zastori na prozoru uz krevet bacali su rebrastu senku na lice dečaka i prekrivač.
<BR>&nbsp;&nbsp;&nbsp;&nbsp;&nbsp;Džesika osmotri sina, videvši najpre njegov ovalni oblik lica po čemu joj je najvećma bio sličan. Kosu je, međutim, imao na Vojvodu - crnu poput uglja i razbarušenu. Dugačke trepavice prikrivale su mu oči boje limuna. Džesika se osmehnu, osećajući kako joj se strahovi razvejavaju. Najednom je obuze pomisao o genetskim tragovima u crtama lica njenog sina - o njenim očima i bradi, odnosno o nasleđu od oca koje se pomaljalo iz dečakovog izgleda kao što zrelost niče iz detinjstva.
<BR>&nbsp;&nbsp;&nbsp;&nbsp;&nbsp;Pomislila je o dečakovim crtama kao o prvorazrednom izboru iz slučajnih i nasumičnih ustrojstava - o beskrajnom nizu podudarnosti koje su se sve našle ovde u žiži. Ova pomisao nagna je da poželi da klekne pokraj postelje i uzme sina u naručje, ali u tome ju je sputalo Juehovo prisustvo. Ona se vrati natrag i blago zatvori vrata.
<BR>&nbsp;&nbsp;&nbsp;&nbsp;&nbsp;Jueh se u međuvremenu vratio do prozora, pošto nije bio kadar da posmatra kako Džesika gleda svog sina. Zbog čega mi Vana nije rodila decu? - upita se on. Kao lekar znam da nisu postojale nikakve fizičke smetnje. Da nije posredi bio neki razlog Bene Geserita? Da joj, možda, nije naloženo da služi nekom drugom cilju? Šta bi to moglo biti? Volela me je, u to nema sumnje.
<BR>&nbsp;&nbsp;&nbsp;&nbsp;&nbsp;Po prvi put mu je sinula pomisao da možda predstavlja delić nekog ustrojstva čija složenost i zapetljanost daleko prevazilaze sposobnost njegovog shvatanja.
<BR>&nbsp;&nbsp;&nbsp;&nbsp;&nbsp;Džesika mu priđe i reče: "Kako deca ljupko spavaju."
<BR>&nbsp;&nbsp;&nbsp;&nbsp;&nbsp;On uzvrati mehanički: "Kad bi samo i odrasli mogli tako spokojno da otpočinu."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kako li smo samo izgubili tu sposobnost?" promrmlja on.
<BR>&nbsp;&nbsp;&nbsp;&nbsp;&nbsp;Ona ga podozrivo pogleda, opazivši neobičan prizvuk u njegovom glasu, ali um joj je još bio usredsređen na Pola, na nove stroge mere njegovog obučavanja ovde, na razlike u sinovljevom sadašnjem životu - koji će biti potpuno drugačiji od onoga što mu je svojevremeno planiran.
<BR>&nbsp;&nbsp;&nbsp;&nbsp;&nbsp;"Da, odista smo puno izgubili", reče ona.
<BR>&nbsp;&nbsp;&nbsp;&nbsp;&nbsp;Ona baci pogled napolje, na desnu stranu, prema jednom obronku obraslom sivozelenim rastinjem, koje je vetar lelujao i povijao - prašnjavo lišće i suve grane oblika kandže. Odveć tamno nebo nadnosilo se nad obronak poput mrlje od mastila, a mlečna svetlost arakenskog sunca davala je celom prizoru srebrnastu koprenu - sličnu sjaju kris-noža skrivenog u njenom jeleku.
<BR>&nbsp;&nbsp;&nbsp;&nbsp;&nbsp;"Nebo je tako tamno", reče ona.
<BR>&nbsp;&nbsp;&nbsp;&nbsp;&nbsp;"To je delimično usled nestašice vlage", uzvrati on.
<BR>&nbsp;&nbsp;&nbsp;&nbsp;&nbsp;"Voda!" prasnu ona. "Ma gde da se okreneš ovde, svuda si suočen sa oskudicom vode!"
<BR>&nbsp;&nbsp;&nbsp;&nbsp;&nbsp;"To je dragocena tajna Arakisa!" reče on.
<BR>&nbsp;&nbsp;&nbsp;&nbsp;&nbsp;"Zbog čega je ima tako malo? Ovde postoje vulkanske stene. Mogu da nabrojim bar deset snažnih izvora. Tu je i polarni led. Kažu da se ne mogu praviti bušotine u pustinji zato što oluje i peščane plime i oseke uništavaju opremu brže nego što ljudi stignu da je instaliraju - ako crvi prvi ne dokusure stvar. U svakom slučaju, tamo nikada nisu pronađeni tragovi vode. Ali tajna, Velingtone, prava tajna jesu bunari koji su iskopani ovde u sinkovima i kotlinama. Jeste li imali prilike da pročitate nešto o njima?"
<BR>&nbsp;&nbsp;&nbsp;&nbsp;&nbsp;"Najpre kratkotrajan mlaz, a zatim ništa", uzvrati on.
<BR>&nbsp;&nbsp;&nbsp;&nbsp;&nbsp;"Ali, Velingtone, upravo je to tajna. Voda je najpre postojala, zatim je presahla i više se nikada nije pojavila. Sa obližnjom bušotinom dogodila se ista stvar: kratkotrajan mlaz koji je ubrzo prestao. Zar ova pojava nije pobudila ničiju radoznalost?"
<BR>&nbsp;&nbsp;&nbsp;&nbsp;&nbsp;"Zbilja je neobično", reče on. "Sumnjate li na prisustvo nekog živog bića? Zar se njegovi tragovi ne bi ispoljili u uzorcima terena?"
<BR>&nbsp;&nbsp;&nbsp;&nbsp;&nbsp;"Šta bi se, zapravo, ispoljilo? Neka neobična biljka... ili životinja? I ko bi mogao da je prepozna?" Ona okrenu leđa obronku. "Voda naprasno prestaje. Nešto je začepljuje. To mi izgleda sumnjivo."
<BR>&nbsp;&nbsp;&nbsp;&nbsp;&nbsp;"Možda je razlog poznat", reče on. "Harkoneni su uskratili mnoge izvore informacija o Arakisu. Nije isključeno da su u ovom pogledu imali neki poseban motiv."
<BR>&nbsp;&nbsp;&nbsp;&nbsp;&nbsp;"Kakav motiv?" upita ona. "Osim toga, tu je i atmosferska vlaga. Nema je mnogo, doduše, ali je prisutna. To je glavni izvor vode na planeti, koja se hvata u sabirnicama vetra i aparatima za taloženje. Odakle ona potiče?"
<BR>&nbsp;&nbsp;&nbsp;&nbsp;&nbsp;"Sa polarnih kapa?"
<BR>&nbsp;&nbsp;&nbsp;&nbsp;&nbsp;"U hladnom vazduhu nema mnogo vlage, Velingtone. Iza zastora koji su podigli Harkoneni ima mnogo stvari koje valja temeljito ispitati i koje sve ne moraju da budu u vezi sa začinom."
<BR>&nbsp;&nbsp;&nbsp;&nbsp;&nbsp;"Da, sad se već nalazimo iza zastora Harkonena", reče on. "Možda ćemo...", zausti dalje, ali onda zaćuta, primetivši iznenada kako Džesika podozrivo pilji u njega. "Nešto se dogodilo?"
<BR>&nbsp;&nbsp;&nbsp;&nbsp;&nbsp;"Način na koji ste izgovorili 'Harkonena'", reče ona. "Čak ni glas mog Vojvode ne bi toliko odisao zlobom pri pomenu tog omraženog imena. Nisam znala da imate i lične razloge da ih mrzite, Velingtone."
<BR>&nbsp;&nbsp;&nbsp;&nbsp;&nbsp;Velika Majko, pomisli on. Izazvao sam njenu sumnju. Sada moram pribeći svakom triku kojem me je Vana naučila. Postoji samo jedno rešenje: da joj što je moguće više kažem istinu.
<BR>&nbsp;&nbsp;&nbsp;&nbsp;&nbsp;On reče: "Niste znali da je moja žena, moja Vana..." On slegnu ramenima, nesposoban da nastavi zato što ga je nešto iznenada steglo u grlu. Konačno, progovori ponovo: "Oni..." Ali reči su presahle. Osetio je kako ga obuzima panika i čvrsto je zaklopio oči, iskusivši plimu agonije u grudima; bilo je to jedino čuvstvo koga je bio svestan, sve dok ga jedna ruka nije blago dodirnula po mišici.
<BR>&nbsp;&nbsp;&nbsp;&nbsp;&nbsp;"Oprostite mi", reče Džesika. "Nisam imala nameru da otvorim staru ranu." Istovremeno, kroz glavu joj prođe: Te zveri! Žena mu je bila Bene Geserit - znaci toga mogu se opaziti svuda po njemu. Očigledno je da su je Harkoneni ubili. Evo još jedne jadne žrtve vezane za Atreide čemerom mržnje.
<BR>&nbsp;&nbsp;&nbsp;&nbsp;&nbsp;"Žao mi je", reče on. "Naprosto nisam u stanju da razgovaram o tome." On otvori oči, prepustivši se unutarnjem bolu. Uostalom, bar je to bilo istinito.
<BR>&nbsp;&nbsp;&nbsp;&nbsp;&nbsp;Džesika ga je ispitivala pogledom: izbočeni obrazi, oči u obliku tamnih cekina, masleni ten i vlaknasti brčići slični zakrivljenom okviru oko jarkocrvenih usni i uske brade. Bore na obrazima i čelu, primetila je, predstavljale su plod ne samo tuge nego i godina. Najednom je obuze duboko saučešće prema njegovom bolu.
<BR>&nbsp;&nbsp;&nbsp;&nbsp;&nbsp;"Velingtone, žao mi je što smo vas doveli na ovo opasno mesto", reče ona.
<BR>&nbsp;&nbsp;&nbsp;&nbsp;&nbsp;"Pošao sam dobrovoljno", odgovori on. Ovo je, takođe, bila istina.
<BR>&nbsp;&nbsp;&nbsp;&nbsp;&nbsp;"Ali cela ova planeta je Harkonenova stupica. To morate znati."
<BR>&nbsp;&nbsp;&nbsp;&nbsp;&nbsp;"Biće potrebno znatno više od jedne stupice da bi se uhvatio Vojvoda Leto", reče on. Ovo je takođe bila istina.
<BR>&nbsp;&nbsp;&nbsp;&nbsp;&nbsp;"Možda bi trebalo da imam veće poverenje u njega", uzvrati ona. "Vojvoda je izvrstan taktičar."
<BR>&nbsp;&nbsp;&nbsp;&nbsp;&nbsp;"Nasilno smo istrgnuti sa matičnog sveta", reče on. "Zbog toga se svi osećamo tako nelagodno."
<BR>&nbsp;&nbsp;&nbsp;&nbsp;&nbsp;"A istrgnutu biljku veoma je lako ubiti", reče ona. "Naročito kada je ponovo zasadiš u negostoljubivo tle."
<BR>&nbsp;&nbsp;&nbsp;&nbsp;&nbsp;"Jesmo li sigurni da je tle negostoljubivo?"
<BR>&nbsp;&nbsp;&nbsp;&nbsp;&nbsp;"Došlo je do otimačina vode kada se saznalo koliko ljudi Vojvoda dodaje lokalnoj populaciji", reče ona. "Duhovi su se smirili kada smo saopštili da ćemo instalirati nove sabirnice vetra i kondenzere za potrebe pridošlica."
<BR>&nbsp;&nbsp;&nbsp;&nbsp;&nbsp;"Ovde ima taman toliko vode da opstane ljudski živalj", reče on. "Ljudi znaju da ako se pojave nova žedna usta na ograničenu količinu vode, njena cena će porasti i onda će najsiromašniji biti osuđeni na smrt. Ali Vojvoda je rešio ovaj problem. Neredi nastali zbog vode ne predstavljaju izraz stalnog neprijateljstva prema njemu."
<BR>&nbsp;&nbsp;&nbsp;&nbsp;&nbsp;"A straža?" reče ona. "Straža se nalazi svuda. Tu su i zaštitna polja. Kud god se okrenete opazićete njihovo svetlucanje. Ovako se ne živi na Kaladanu."
<BR>&nbsp;&nbsp;&nbsp;&nbsp;&nbsp;"Treba pružiti priliku ovoj planeti", reče on.
<BR>&nbsp;&nbsp;&nbsp;&nbsp;&nbsp;Ali Džesika je i dalje zurila kroz prozor nemilosrdnim pogledom. "Osećam miris smrti na ovom svetu", reče ona. "Havat je ovamo poslao u prethodnicu čitav bataljon agenata. Ovi stražari napolju su njegovi ljudi. Radnici koji se bave istovarom takođe su njegovi ljudi. Velike sume su otišle iz trezora bez ikakvog objašnjenja. Tako ogromne svote mogu da znače samo jedno: podmićivanje na visokim mestima." Ona zavrte glavom. "Gde Tufir Havat dođe, tu odmah nastupaju smrt i obmana."
<BR>&nbsp;&nbsp;&nbsp;&nbsp;&nbsp;"Omalovažavate ga."
<BR>&nbsp;&nbsp;&nbsp;&nbsp;&nbsp;"Omalovažavam? Ne, ja ga visoko cenim. Smrt i obmana sada su nam jedine nade. Stvar je samo u tome što nemam nikakve iluzije o njegovim metodama."
<BR>&nbsp;&nbsp;&nbsp;&nbsp;&nbsp;"Trebalo bi... da se zaokupite nečim", reče on. "Ne smete dozvoliti sebi da vas obuzimaju tako morbidne..."
<BR>&nbsp;&nbsp;&nbsp;&nbsp;&nbsp;"Da se zaokupim! Na šta mi odlazi najveći deo vremana, Velingtone? Ja sam vojvodina sekretarica i toliko imam posla da se svakoga dana upoznajem sa novim stvarima kojih se bojim... stvarima za koje on ni ne sluti da ih znam." Ona stisnu usne i nastavi nešto prigušenim glasom: "Ponekad se pitam u kojoj je meri moja upućenost i uvežbanost za Bene Geserita uticala da me izabere."
<BR>&nbsp;&nbsp;&nbsp;&nbsp;&nbsp;"Šta hoćete da kažete?" Zbunio ga je cinični ton njenog glasa, ogorčenost koju ranije nije nikada primetio kod nje.
<BR>&nbsp;&nbsp;&nbsp;&nbsp;&nbsp;"Ne mislite li, Velingtone", upita ona, "da je znatno bezbednija sekretarica koja je vezana ljubavlju?"
<BR>&nbsp;&nbsp;&nbsp;&nbsp;&nbsp;"Ta pomisao vas nije vredna, Džesika."
<BR>&nbsp;&nbsp;&nbsp;&nbsp;&nbsp;Usne joj se same iskriviše u grimasu prekora. Uopšte nije bilo sumnje u vojvodina osećanja prema njegovoj naložnici. Bilo je dovoljno samo posmatrati ga kako je guta pogledom.
<BR>&nbsp;&nbsp;&nbsp;&nbsp;&nbsp;"Tako je, nije me vredna."
<BR>&nbsp;&nbsp;&nbsp;&nbsp;&nbsp;Ona ponovo obavi ruke oko sebe, stišćući uz telo korice kris-noža i razmišljajući o neokončanom poslu koji ga je čekao.
<BR>&nbsp;&nbsp;&nbsp;&nbsp;&nbsp;"Uskoro nam predstoji veliko krvoproliće", reče ona... "Harkonen se neće smiriti sve dok sam ne bude mrtav ili moj Vojvoda uništen. Baron ne može da zaboravi da je Leto kraljev krvni rođak - bez obzira na udaljenost - a da njegovo plemstvo vodi poreklo iz registra CHOAM kompanije. Ali najjači otrov u njemu, duboko u njegovom umu, jeste svest da je jedan Atreid prognao zbog kukavičluka jednog Harkonena posle Korinske bitke."
<BR>&nbsp;&nbsp;&nbsp;&nbsp;&nbsp;"Stara čegrst", promrmlja Jueh. Za trenutak je osetio kako ga je preplavila ljutita mržnja. Ta stara čegrst uhvatila ga je u svoju mrežu, ubila mu Vanu ili - što je još gore - izložila je Harkonenovim mučenjima sve dok joj muž ne izvrši njegovu zapovest. Stara čegrst ga je ulovila u zamku, a ovi ljudi su deo te mrske stupice. Ironija se ogledala u činjenici što je ova smrtonosna razmirica došla da uzme maha ovde na Arakisu, jedinom izvorištu melanža u Vaseljeni, produžiocu života, tvorcu zdravlja.
<BR>&nbsp;&nbsp;&nbsp;&nbsp;&nbsp;"O čemu razmišljate?" upita ga ona.
<BR>&nbsp;&nbsp;&nbsp;&nbsp;&nbsp;"Razmišljam upravo o tome kako sada na otvorenom tržištu jedan dekagram začina vredi šest stotina dvadeset hiljada solarisa. Tolikom količinom novca mogu se kupiti mnoge stvari."
<BR>&nbsp;&nbsp;&nbsp;&nbsp;&nbsp;"Da i vi niste postali gramzivi, Velingtone?"
<BR>&nbsp;&nbsp;&nbsp;&nbsp;&nbsp;"Ne gramziv."
<BR>&nbsp;&nbsp;&nbsp;&nbsp;&nbsp;"Šta onda?"
<BR>&nbsp;&nbsp;&nbsp;&nbsp;&nbsp;On slegnu ramenima. "Obuzima me osećaj uzaludnosti." On joj uputi dug pogled. "Možete li da se setite kada ste prvi put probali začin?"
<BR>&nbsp;&nbsp;&nbsp;&nbsp;&nbsp;"Da - imao je ukus kao cimet."
<BR>&nbsp;&nbsp;&nbsp;&nbsp;&nbsp;"Ali to se nikada više nije ponovilo", reče on. "Začin je kao život - pokazuje vam drugo lice kad god posegnete za njim. Neki tvrde da začin stvara naviku prijatnosti. Kada, naime, telo nauči da mu nešto prija, onda ga rado prihvata kao ugodno - čak pomalo euforično. Sličnost sa životom je i u tome što se začin ne može sintetizovati."
<BR>&nbsp;&nbsp;&nbsp;&nbsp;&nbsp;"Mislim da bi za nas bilo daleko bolje da smo postali otpadnici i da smo umakli carevom dohvatu", reče ona.
<BR>&nbsp;&nbsp;&nbsp;&nbsp;&nbsp;Primetio je da ga nije slušala i zato se usredsredio na njene reči, pitajući se: Da - zbog čega ga nije navela da to učini. Mogla ga je navesti doslovce na sve.
<BR>&nbsp;&nbsp;&nbsp;&nbsp;&nbsp;Progovorio je brzo, zato što je posredi bila istina, kao i promena teme: "Da li biste mi zamerili, Džesika... ako bih vam postavio jedno lično pitanje?"
<BR>&nbsp;&nbsp;&nbsp;&nbsp;&nbsp;Ona se osloni o prozorsku lođu, obuzeta iznenadnim grčem nemira. "Razume se da ne bih. Vi ste mi... prijatelj."
<BR>&nbsp;&nbsp;&nbsp;&nbsp;&nbsp;"Zbog čega niste naveli Vojvodu da se oženi vama?"
<BR>&nbsp;&nbsp;&nbsp;&nbsp;&nbsp;Ona se okrenu, uspravi i upitno ga pogleda. "Da se oženi mnome? Ali..."
<BR>&nbsp;&nbsp;&nbsp;&nbsp;&nbsp;"Nije trebalo to da pitam", reče on.
<BR>&nbsp;&nbsp;&nbsp;&nbsp;&nbsp;"Ne." Ona slegnu ramenima. "Postoji jak politički razlog - sve dok je moj Vojvoda neoženjen, neke Velike Kuće mogu se nadati savezu. Osim toga...", ona uzdahnu, "...podsticati ljude, potčinjavati ih vlastitoj volji, dovodi vas u ciničan odnos prema čovečanstvu. Time se nipodaštava sve čega se dotaknemo. Ako bih ga ja navela da to učini... onda to ne bi bio njegov slobodan izbor."
<BR>&nbsp;&nbsp;&nbsp;&nbsp;&nbsp;"Ovo kao da je kazala moja Vana", promrmlja on. To je takođe bila istina. On stavi ruku na usta i s naporom proguta pljuvačku. Nikada se još nije našao tako blizu priznanja svoje tajne uloge.
<BR>&nbsp;&nbsp;&nbsp;&nbsp;&nbsp;Džesika nastavi da govori, narušivši čaroliju: "Pored toga, Velingtone, u Vojvodi postoje, zapravo, dva čoveka. Jednog od njih veoma volim. On je šarmantan, duhovit, pun obzira... nežan - sve što jedna žena može samo da poželi. Ali onaj drugi je... hladan, neosetljiv, nepažljiv, sebičan - grub i okrutan kao zimski vetar. To je čovek koga je otac uobličio." Grimasa joj izobliči lice. "Da je samo taj starac umro kada se moj Vojvoda rodio!"
<BR>&nbsp;&nbsp;&nbsp;&nbsp;&nbsp;U tišini koja je zavladala među njima moglo se čuti kako struja vazduha iz ventilatora njiše rese na zastorima.
<BR>&nbsp;&nbsp;&nbsp;&nbsp;&nbsp;Konačno, ona duboko uzdahnu i reče: "Leto je u pravu - ove sobe su lepše od onih u drugom delu kuće." Pogled joj napravi krug po prostoriji. "Izvinićete me, Velingtone, volela bih još malo da vidim ovo krilo pre no što dodelim sobe."
<BR>&nbsp;&nbsp;&nbsp;&nbsp;&nbsp;On klimnu glavom. "Razume se." Istog časa u glavi mu se rodi misao: Kada bi samo postojao način da ne uradim ono što moram da uradim.
<BR>&nbsp;&nbsp;&nbsp;&nbsp;&nbsp;Džesika spusti ruke, ode do vrata koja su vodila u Veliku Dvoranu i zastade tu za trenutak, oklevajući, a zatim brzo iziđe. Svaki put kad smo razgovarali on je nešto krio, zadržavao nešto u sebi, pomisli ona. Nesumnjivo da bi mi poštedeo osećanja. On je dobar čovek. Ona ponovo zastade, neodlučna da li da se ipak vrati i izvuče tajnu iz njega. Ali to bi ga samo postidelo - zaplašilo bi ga kada bi shvatio kako ga je lako pročitati. Moram da imam više poverenja u prijatelje.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
