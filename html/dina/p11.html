<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Kažu da je Vojvoda Leto zatvorio oči pred opasnostima Arakisa, da se nepažljivo strmoglavio u provaliju. Ne bi li možda ispravnije bilo reći da je predugo živeo u uslovima krajnje opasnosti, tako da je pogrešno procenio promenu njenog intenziteta. Ili se - ko zna? - hotimice žrtvovao da bi mu sin imao bolji život. Sve činjenice ukazuju da je Vojvoda bio čovek koga nije bilo lako obmanuti.
<BR>
<BR>&nbsp;&nbsp;&nbsp;&nbsp;&nbsp;Iz 'Porodičnih hronika Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;Vojvoda Leto stajao je oslonjen na parapet kontrolnog tornja za ateriranje izvan Arakena. Prvi noćni mesec, spljošten na polovinu i sličan kakvom srebrnom novčiću, nalazio se prilično visoko iznad južnog obzorja. Ispod njega, reckavo grebenje Zaštitnog Zida prosijavalo se poput suvog leda kroz izmaglicu prašine. Sa leve strane, svetlosti Arakena takođe su sjajile kroz koprenu - žute... bele... plave...
<BR>&nbsp;&nbsp;&nbsp;&nbsp;&nbsp;Razmišljao je o obaveštenjima sa njegovim potpisom koja su razaslata po svim nastanjenim mestima planete: "Naš uzvišeni car Padišah naložio mi je da preuzmem upravu nad ovom planetom i da okončam sve prepirke."
<BR>&nbsp;&nbsp;&nbsp;&nbsp;&nbsp;Ritualna formalnost teksta ispunila ga je osećanjem usamljenosti. Koga je još mogao da obmane ovaj budalasti legalizam? Slobodnjake svakako ne. Niti Male Kuće koje su kontrolisale unutrašnju trgovinu na Arakisu... i sve pripadale Harkonenu, gotovo do poslednjeg čoveka.
<BR>&nbsp;&nbsp;&nbsp;&nbsp;&nbsp;Pokušali su da mi sinu oduzmu život!
<BR>&nbsp;&nbsp;&nbsp;&nbsp;&nbsp;Teško je bilo obuzdati bes.
<BR>&nbsp;&nbsp;&nbsp;&nbsp;&nbsp;Primetio je farove nekog vozila koje se približavalo kosmodromu iz pravca Arakena. Ponadao se da to Pol dolazi u pratnji straže. Zakašnjenje je počelo da ga onespokojava, iako je znao da iza toga stoji oprez Havatovog oficira.
<BR>&nbsp;&nbsp;&nbsp;&nbsp;&nbsp;Pokušali su da mi sinu oduzmu život!
<BR>&nbsp;&nbsp;&nbsp;&nbsp;&nbsp;On zatrese glavom da bi odagnao ljutite misli i baci pogled unazad, prema pisti gde je pet letelica iz njegove fregate stajalo uz ivicu kosmodroma poput monolitskih stražara.
<BR>&nbsp;&nbsp;&nbsp;&nbsp;&nbsp;Bolje zakašnjenje iz opreza nego...
<BR>&nbsp;&nbsp;&nbsp;&nbsp;&nbsp;Oficir je bio dobar, podseti se on. Čovek preporučen za unapređenje, potpuno odan.
<BR>&nbsp;&nbsp;&nbsp;&nbsp;&nbsp;Naš uzvišeni car Padišah...
<BR>&nbsp;&nbsp;&nbsp;&nbsp;&nbsp;Kada bi žitelji ovog dekadentnog garnizonskog grada samo mogli da vide Carevu privatnu poruku ovom "Otmenom Vojvodi", odnosno prezrive aluzije upućene na račun ovdašnjih muškaraca i žena sa velom preko lica: "...šta se drugo i može očekivati od varvara čiji je najmiliji san da žive izvan reda i bezbednosti fraufreluha?"
<BR>&nbsp;&nbsp;&nbsp;&nbsp;&nbsp;Vojvoda oseti tog trenutka da je njegov najmiliji san da ukine klasne razlike i da više nikada ne pomisli ponovo na tu pogubnu naredbu. Podigao je pogled iznad koprene prašine, prema zvezdama koje nisu treperile, pomislivši: Oko jedne od ovih tačaka svetlosti kruži Kaladan... ali ja više nikada neću videti svoj rodni svet. Žudnja za Kaladanom ispuni mu grudi iznenadnim bolom. Osetio je da ona nije potekla iz njegovog bića, već da se pružila ka njemu sa Kaladana. Nikako mu nije polazilo za rukom da nazove ovu suvu pustoš Arakisa svojim domom i podozrevao je da će tako zauvek ostati.
<BR>&nbsp;&nbsp;&nbsp;&nbsp;&nbsp;Moram da prikrijem osećanja, pomisli on. Dečaka radi. Ako ikada bude imao dom, onda će to biti ovde. Ja mogu da mislim o Arakisu kao o paklu u koji sam stigao pre smrti, ali za njega ovo mesto mora postati izvor nadahnuća. On u njemu mora naći nešto.
<BR>&nbsp;&nbsp;&nbsp;&nbsp;&nbsp;Talas samosažaljenja, koji je istog trenutka prezreo i odagnao od sebe, prostruja kroz njega i ko zna zbog čega na um mu padoše dva stiha iz jedne poeme koju je često slušao od Gurnija Haleka:
<BR>
<BR>&nbsp;&nbsp;&nbsp;&nbsp;&nbsp;Pluća mi kušaju vazduh Vremena
<BR>&nbsp;&nbsp;&nbsp;&nbsp;&nbsp;koji huji kroz pesak što pada...
<BR>
<BR>&nbsp;&nbsp;&nbsp;&nbsp;&nbsp;Pa, Gurnija će ovde čekati obilje peska što pada, pomisli Vojvoda. Prostranstvo koje se pružalo sa druge strane grebena, oivičenih mesečinom, bila je pustinja - gole stene, dine i uskovitlana prašina, nekartografisana suva pustoš, duž čijih su se ivica, a možda i po unutrašnjosti, nalazila raštrkana jezgra Slobodnjaka. Ako je išta moglo da zajemči budućnost lozi Atreida, onda su to bili Slobodnjaci.
<BR>&nbsp;&nbsp;&nbsp;&nbsp;&nbsp;Pod uslovom, naravno, da Harkonenima nije pošlo za rukom da i njih uvuku u svoje paklene planove.
<BR>&nbsp;&nbsp;&nbsp;&nbsp;&nbsp;Pokušali su da mi sinu oduzmu život!
<BR>&nbsp;&nbsp;&nbsp;&nbsp;&nbsp;Ljudi su već nahrupili sa uzletišta kada je on stigao do prostorije sa žutom kupolom. Nosili su svoje svemirske torbe prebačene preko ramena, dovikujući se i bučno se zabavljajući, poput studenata koji se vraćaju sa odmora."
<BR>&nbsp;&nbsp;&nbsp;&nbsp;&nbsp;"Hej! Osećaš li tlo pod nogama? To ti je gravitacija, momak!"
<BR>&nbsp;&nbsp;&nbsp;&nbsp;&nbsp;"Koliko li je jaka ovde? Osećam se prilično težak."
<BR>&nbsp;&nbsp;&nbsp;&nbsp;&nbsp;"Devet desetina normalne, tako bar piše u knjigama."
<BR>&nbsp;&nbsp;&nbsp;&nbsp;&nbsp;Tirade reči ispuniše veliku prostoriju.
<BR>&nbsp;&nbsp;&nbsp;&nbsp;&nbsp;"Jesi li dobro osmotrio onu rupu na putu ovamo? Gde li je sav onaj plen za koji su nam kazali da će nas čekati ovde?"
<BR>&nbsp;&nbsp;&nbsp;&nbsp;&nbsp;"Harkoneni su sve pokupili sa sobom!"
<BR>&nbsp;&nbsp;&nbsp;&nbsp;&nbsp;"Ja jedino žudim za toplim tušem i mekim krevetom!"
<BR>&nbsp;&nbsp;&nbsp;&nbsp;&nbsp;"Zar nisi čuo, budalo? Ovde nema tuševa. Zadnjicu ćeš da otireš peskom!"
<BR>&nbsp;&nbsp;&nbsp;&nbsp;&nbsp;"Hej! Pazi! Vojvoda!"
<BR>&nbsp;&nbsp;&nbsp;&nbsp;&nbsp;Vojvoda zakorači sa stepenica u ulaz i nađe se u iznenada zamukloj prostoriji.
<BR>&nbsp;&nbsp;&nbsp;&nbsp;&nbsp;Na čelu gomile krupnim koracima nastupao je Gurni Halek, sa vrećom preko ramena, držeći u ruci vrat devetostrunog baliseta. Imao je dugoprste šake sa velikim palčevima, pune finih kretnji, koje su izvlačile tananu muziku iz instrumenta.
<BR>&nbsp;&nbsp;&nbsp;&nbsp;&nbsp;Vojvoda osmotri Haleka, diveći se njegovoj ružnoj telesnosti i primetivši oči slične izlomljenom staklu, koje su zračile divljim razumevanjem. Bio je to čovek koji je živeo izvan faufreluha, ali se zato pokoravao svim njegovim propisima. Kako ga je ono Pol nazvao? Gurni Hrabri.
<BR>&nbsp;&nbsp;&nbsp;&nbsp;&nbsp;Halekova valovita plava kosa stajala je začešljana preko izvesnih oćelavelih delova njegove glave. Široka usta bila su mu razvučena u prijatan osmeh, a brazgotina od inkvajn biča, koja mu je stajala preko brade, pomicala se kao da je živa. Čitavo držanje odavalo mu je nehajnost, ali i skrivenu snagu. On priđe Vojvodi i pokloni se.
<BR>&nbsp;&nbsp;&nbsp;&nbsp;&nbsp;"Gurni", reče Leto.
<BR>&nbsp;&nbsp;&nbsp;&nbsp;&nbsp;"Moj gospodaru", uzvrati on, a onda pokaza balisetom prema ljudima u prostoriji. "Ovo su poslednji. Više bi mi se dopalo da sam došao u prvoj turi, ali..."
<BR>&nbsp;&nbsp;&nbsp;&nbsp;&nbsp;"Preostalo je nešto Harkonena i za tebe", reče Vojvoda. "Hodi malo u stranu, Gurni, hteo bih da ti nešto kažem u četiri oka."
<BR>&nbsp;&nbsp;&nbsp;&nbsp;&nbsp;"Kako vi kažete, gospodaru."
<BR>&nbsp;&nbsp;&nbsp;&nbsp;&nbsp;Povukli su se u jednu uvučenu nišu, gde se nalazio automat na žetone za vodu, dok su ljudi nastavili da neumorno čavrljaju u velikoj prostoriji. Halek odloži torbu u ugao, ali zadraža baliset.
<BR>&nbsp;&nbsp;&nbsp;&nbsp;&nbsp;"Koliko ljudi možeš da daš Havatu?" upita Vojvoda.
<BR>&nbsp;&nbsp;&nbsp;&nbsp;&nbsp;"Je li Tufir u nevolji, ser?"
<BR>&nbsp;&nbsp;&nbsp;&nbsp;&nbsp;"Izgubio je samo dva agenta, ali nam je zato njegova prethodnica pružila izvrsne podatke o celom ustrojstvu Harkonena ovde. Ako brzo budemo delali, mogli bismo da steknemo značajnu meru bezbednosti, odnosno važan manevarski prostor. Potrebni su mu svi ljudi koje možeš da mu odvojiš - ljudi kojima neće biti strano baratanje nožem."
<BR>&nbsp;&nbsp;&nbsp;&nbsp;&nbsp;"Mogu da mu ustupim tri stotine mojih najboljih momaka", reče Halek. "Gde treba da ih pošaljem?"
<BR>&nbsp;&nbsp;&nbsp;&nbsp;&nbsp;"Na glavnu kapiju. Havat je ostavio tamo agenta koji treba da ih sačeka."
<BR>&nbsp;&nbsp;&nbsp;&nbsp;&nbsp;"Da li to odmah da uradim, ser?"
<BR>&nbsp;&nbsp;&nbsp;&nbsp;&nbsp;"Samo još trenutak. Postoji još jedan problem. Komandant kosmodroma zadržaće transporter ovde do zore pod nekim izgovorom. Esnafski transvemirac koji nas je dovezao ovamo verovatno je već nastavio svoj put, dok je zadatak transporta da stupi u kontakt sa jednim teretnim brodom i da mu isporuči tovar začina."
<BR>&nbsp;&nbsp;&nbsp;&nbsp;&nbsp;"Našeg začina, gospodaru?"
<BR>&nbsp;&nbsp;&nbsp;&nbsp;&nbsp;"Našeg začina. Ali transporter će prebaciti i nekoliko lovaca na začin iz starog režima. Oni imaju pravo da odu posle promene vlasnika feuda i Arbitar Promene im je to dozvolio. Ali to su dragoceni radnici, Gurni; ima ih oko osam stotina. Pre nego što transporter krene, moraš ubediti neke od tih ljudi da se priključe nama."
<BR>&nbsp;&nbsp;&nbsp;&nbsp;&nbsp;"U kojoj meri imam odrešene ruke prilikom ubeđivanja?"
<BR>&nbsp;&nbsp;&nbsp;&nbsp;&nbsp;"Želim da dobrovoljno sarađuju, Gurni. Ti ljudi raspolažu iskustvom i veštinom koji su nam potrebni. Činjenica da odlaze ukazuje da ne sačinjavaju deo Harkonenove mašine. Havat smatra da su u grupu ubačeni neki smutljivci, ali ti znaš njega: on vidi ubicu u svakoj senci."
<BR>&nbsp;&nbsp;&nbsp;&nbsp;&nbsp;"Tufir je u svoje vreme pronašao neke vrlo konkretne senke, gospodaru."
<BR>&nbsp;&nbsp;&nbsp;&nbsp;&nbsp;"A ima i takvih koje nije pronašao. Ali ja ipak mislim da bi ubacivanje tajnih agenata u grupu koja se sprema na odlazak predstavljalo izraz domišljatosti koja je krajnje neprimerena Harkonenima."
<BR>&nbsp;&nbsp;&nbsp;&nbsp;&nbsp;"Nije isključeno, ser. Gde su ti ljudi?"
<BR>&nbsp;&nbsp;&nbsp;&nbsp;&nbsp;"Dole, na nižem nivou, u čekaonici. Predlažem ti da siđeš do njih i da im odsviraš dve ili tri pesmice kako bi ih malo omekšao, a zatim da pristupiš pritisku. Možeš da ponudiš visoke položaje onima koji to zavređuju. Obećaj im takođe za dvadeset posto veću platu nego što su je imali pod Harkonenima."
<BR>&nbsp;&nbsp;&nbsp;&nbsp;&nbsp;"Ne više od toga, ser? Ja znam kolike su kod Harkonena bile nadnice. Ljudima koji u džepu imaju razrešenje od dužnosti i koji jedva čekaju da krenu na put... pa, ser, sumnjam da će za njih dodatnih dvadeset posto predstavljati dovoljno jak razlog da promene mišljenje i ostanu."
<BR>&nbsp;&nbsp;&nbsp;&nbsp;&nbsp;Leto uzvrati nestrpljivo: "Onda primeni tvoje diskreciono pravo za posebne slučajeve. A imaj na umu da riznica nije bunar bez dna. Nastoj da ih na svaki način kupiš sa dodatnih dvadeset procenata. Naročito su nam potrebni prevoznici začina, meteorolozi, ljudi za dine - svi koji poseduju iskustvo vezano za pesak."
<BR>&nbsp;&nbsp;&nbsp;&nbsp;&nbsp;"Razumem, ser", reče Gurni. "'Svi će poći zbog nasilja: lica će im se izložiti istočnom vetru, prepustivši se robovanju pesku.'"
<BR>&nbsp;&nbsp;&nbsp;&nbsp;&nbsp;"Sasvim prikladan citat", reče Vojvoda. "Prepusti komandu nad tvojim ljudima nekom oficiru. Naloži mu da ih uputi u disciplinu vode, a zatim da ih odvede na spavanje u barake pokraj kosmodroma. Osoblje kosmodroma naći će im se pri ruci. I ne zaboravi ljude za Havata."
<BR>&nbsp;&nbsp;&nbsp;&nbsp;&nbsp;"Tri stotine najboljih, ser." On podiže svoju svemirsku torbu. "Gde da vam se javim kad izvršim sve dužnosti?"
<BR>&nbsp;&nbsp;&nbsp;&nbsp;&nbsp;"Zauzeo sam većnicu na vrhu zgrade. Tamo ćemo održati sastanak. Želim da po celoj planeti bude razaslano novo naređenje, kome će prethoditi naoružani vodovi."
<BR>&nbsp;&nbsp;&nbsp;&nbsp;&nbsp;Okrećući se, Halek se naglo zaustavi i uhvati Letoov pogled.
<BR>&nbsp;&nbsp;&nbsp;&nbsp;&nbsp;"Smatrate li da ćemo se suočiti sa takvim poteškoćama, ser? Mislio sam da se ovde nalazi Arbitar Promene?"
<BR>&nbsp;&nbsp;&nbsp;&nbsp;&nbsp;"Borba će biti otvorena i zakulisna", uzvrati Vojvoda. "Krv će se liti potocima pre no što budemo okončali celu stvar."
<BR>&nbsp;&nbsp;&nbsp;&nbsp;&nbsp;"'A voda koju si pio iz reke pretvoriće se u krv na suvom tlu'", navede citat Halek.
<BR>&nbsp;&nbsp;&nbsp;&nbsp;&nbsp;Vojvoda uzdahnu. "Vrati se brzo, Gurni."
<BR>&nbsp;&nbsp;&nbsp;&nbsp;&nbsp;"Vrlo dobro, gospodaru." Ožiljak od biča zatalasao mu se kad se osmehnuo. "'Poput divljeg magarca u pustinji prionuću na svoj posao.'" On se okrenu, krupnim koracima ode do središta prostorije, zadrža se tu neko vreme izdajući naređenja, a zatim krenu napolje na čelu ljudi.
<BR>&nbsp;&nbsp;&nbsp;&nbsp;&nbsp;Leto zavrte glavom posmatrajući ga kako se udaljuje, okrenut leđima. Halek je predstavljao neprekidno iznenađenje - glava puna pesama, citata i kitnjastih fraza... i srce ubice, kada su u pitanju Harkoneni.
<BR>&nbsp;&nbsp;&nbsp;&nbsp;&nbsp;Leto krenu dijagonalno prema liftu, idući sporim korakom i uzvraćajući na pozdrave odmahivanjem rukom. Sreo je jednog oficira za propagandu i zaustavio ga da bi mu dao poruku koju je trebalo razglasiti svim ljudima, već prema tome u kom su statusu bili: oni koji su doveli sa sobom žene sigurno jedva čekaju da saznaju da su one dobro, kao i to gde mogu da ih nađu. Drugi će verovatno s radošću dočekati obaveštenje da domorodačka populacija broji više žena nego muškaraca.
<BR>&nbsp;&nbsp;&nbsp;&nbsp;&nbsp;Vojvoda potapša čoveka iz propagande po ramenu, što je predstavljalo signal da ova poruka ima apsolutni prioritet i da je treba smesta razglasiti, a zatim nastavi svojim putem. Otpozdravljao je ljudima klimanjem glave, osmehivanjem i izmenjivanjem učtivosti sa potčinjenima.
<BR>&nbsp;&nbsp;&nbsp;&nbsp;&nbsp;Onaj ko izdaje naređenja mora uvek da odiše poverenjem, pomisli on. To poverenje predstavlja pravo breme kada se čovek nađe u kritičnoj situaciji, ali niko ga nikada kao takvo ne sme primetiti.
<BR>&nbsp;&nbsp;&nbsp;&nbsp;&nbsp;Oteo mu se uzdah olakšanja kada je najzad ušao u lift i kada se našao samo pred bezličnim vratima i zidovima kabine.
<BR>&nbsp;&nbsp;&nbsp;&nbsp;&nbsp;Pokušali su da mi sinu oduzmu život!
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
