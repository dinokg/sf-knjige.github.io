<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Ovako govoraše sveta Alia od Noža: "Časna Majka mora da objedini u sebi zavodničku domišljatost kurtizane i nedodirljivu veličanstvenost devičanske boginje, a potom da ova svojstva drži u napetoj ravnoteži sve dok traju čari njene mladosti. Jer kada mladost i lepota minu, ustanoviće da je na mestu koje je nekada zauzimala napeta ravnoteža nastalo vrelo lukavstva i snalažljivosti."
<BR>
<BR>&nbsp;&nbsp;&nbsp;&nbsp;&nbsp;Iz 'Porodičnih letopisa Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;"No, Džesika, šta imaš da mi kažeš?" upita Časna Majka.
<BR>&nbsp;&nbsp;&nbsp;&nbsp;&nbsp;Sunce je bilo na zatonu u dvorcu Kaladan na dan kada je Pol bio podvrgnut ogledu. Dve žene bile su same u Džesikinoj dnevnoj sobi, dok je Pol čekao u susednoj prostoriji za meditiranje, koja je bila zvučno izolovana.
<BR>&nbsp;&nbsp;&nbsp;&nbsp;&nbsp;Džesika je stajala kraj južnih prozora. Gledala je, ali nije videla zatamnjene večernje prelive livade i reke. Čula je, ali do svesti joj nije doprlo pitanje Časne Majke.
<BR>&nbsp;&nbsp;&nbsp;&nbsp;&nbsp;Postojao je još jedan ogled - pre toliko godina. Jedan vižljast devojčurak, sa kosom boje bronze i telom koje su mučili vetrovi puberteta, ušao je u radnu sobu Časne Majke Gaius Helen Mohijam, višeg Proktora škole Bene Geserit na Valahu IX. Džesika obori pogled na svoju desnu ruku, promrda prstima i seti se bola, užasa, ljutnje.
<BR>&nbsp;&nbsp;&nbsp;&nbsp;&nbsp;"Jadni Pol", prošaputa ona.
<BR>&nbsp;&nbsp;&nbsp;&nbsp;&nbsp;"Postavila sam ti pitanje, Džesika!" Staričin glas zazvučao je grubo, zapovednički.
<BR>&nbsp;&nbsp;&nbsp;&nbsp;&nbsp;"Molim? Oh..." Džesika odvrati misli od prošlosti i pogleda Časnu Majku koja je sedela leđima oslonjenim o kameni zid između dva zapadna prozora. "Šta želite da kažem?"
<BR>&nbsp;&nbsp;&nbsp;&nbsp;&nbsp;"Šta želim da kažeš? Šta želim da kažeš?" Staričin glas sada je imao prizvuk grubog podražavanja.
<BR>&nbsp;&nbsp;&nbsp;&nbsp;&nbsp;"Imam sina, pa šta!" prasnu Džesika. Znala je da je hotimice navedena na srdžbu.
<BR>&nbsp;&nbsp;&nbsp;&nbsp;&nbsp;"Rečeno ti je da Atreidima rađaš samo kćeri."
<BR>&nbsp;&nbsp;&nbsp;&nbsp;&nbsp;"Sin mi je veoma mnogo značio", pokuša da se opravda Džesika.
<BR>&nbsp;&nbsp;&nbsp;&nbsp;&nbsp;"I ti si u gordosti pomislila da možeš da rodiš Kvizac Haderaha!"
<BR>&nbsp;&nbsp;&nbsp;&nbsp;&nbsp;Džesika podiže bradu. "Osetila sam mogućnost."
<BR>&nbsp;&nbsp;&nbsp;&nbsp;&nbsp;"Mislila si samo na želju svog Vojvode da dobije sina", obrecnu se starica. "A njegove želje uopšte nisu bile važne. Ćerka Atreida mogla se venčati sa naslednikom Harkonena, što bi dovelo do okončanja sukoba među porodicama. Ovako si beznadežno zamrsila celu stvar. Sada se može dogoditi da izgubimo obe genetske linije."
<BR>&nbsp;&nbsp;&nbsp;&nbsp;&nbsp;"Ni vi niste bezgrešni", reče Džesika, izdržavši leden pogled staričinih očiju.
<BR>&nbsp;&nbsp;&nbsp;&nbsp;&nbsp;Najednom starica promeni boju glasa: "No, šta je bilo, bilo je."
<BR>&nbsp;&nbsp;&nbsp;&nbsp;&nbsp;"Zavetovala sam se da nikada neću zažaliti zbog svojih odluka", reče Džesika.
<BR>&nbsp;&nbsp;&nbsp;&nbsp;&nbsp;"Veoma otmeno", ironično reče Časna Majka. "Nećeš zažaliti. Videću te kada budeš izbeglica za čiju je glavu raspisana nagrada i kada svaki čovek bude imao prava da posegne za tvojim životom i životom tvoga sina."
<BR>&nbsp;&nbsp;&nbsp;&nbsp;&nbsp;"Nema nikakve alternative?" pokunjeno upita Džesika.
<BR>&nbsp;&nbsp;&nbsp;&nbsp;&nbsp;"Alternative? Zar bi jedna Bene Geserit uopšte trebalo da traži tako nešto?"
<BR>&nbsp;&nbsp;&nbsp;&nbsp;&nbsp;"Jedino vas molim da mi kažete šta vidite u budućnosti pomoću svojih izuzetnih moći."
<BR>&nbsp;&nbsp;&nbsp;&nbsp;&nbsp;"Vidim u budućnosti ono što sam videla i u prošlosti. Ti vrlo dobro znaš kako stoje naše stvari, Džesika. Rasa zna za vlastitu smrtnost i boji se stagnacije svog nasleđa. U samoj krvi je zapretana potreba da se genetski slojevi mešaju bez plana. Carstvo, CHOAM kompanija, Velike Kuće - sve je to samo iverje koje nosi bujica."
<BR>&nbsp;&nbsp;&nbsp;&nbsp;&nbsp;"CHOAM", promrmlja Džesika. "Pretpostavljam da su se već dogovorili kako će podeliti plen stečen na Arakisu."
<BR>&nbsp;&nbsp;&nbsp;&nbsp;&nbsp;"Šta je CHOAM do vetrokaz vremena u kome živimo", reče starica. "Car i njegovi prijatelji trenutno drže u šaci pedeset devet zarez šezdeset pet posto glasova u upravi CHOAM-a. Sigurno su namirisali dobit, a kako je verovatno da su to i drugi učinili, njihova glasačka snaga još će porasti. Takav je hod istorije, devojko moja."
<BR>&nbsp;&nbsp;&nbsp;&nbsp;&nbsp;"Upravo mi je to potrebno u ovom trenutku", reče Džesika. "Pridika iz istorije."
<BR>&nbsp;&nbsp;&nbsp;&nbsp;&nbsp;"Ne budi sarkastična, devojko! Obe odlično znamo kakvim smo silama okružene. Naša civilizacija počiva na tri nosača: Carsko Domaćinstvo stoji kao pandan Federaciji Velikih Kuća Landsrada, a između njih se nalazi Esnaf sa svojim vraškim monopolom na međuzvezdani transport. U okviru politike tronožac je najnestabilnija struktura. Bilo bi već dovoljno rđavo i bez zapetljavina feudalne trgovačke kulture koja okreće leđa gotovo svakoj nauci."
<BR>&nbsp;&nbsp;&nbsp;&nbsp;&nbsp;Džesika ogorčeno reče: "Iverje koje nosi bujica... ova ovde je Vojvoda Leto, ova druga njegov sin, a ova treća..."
<BR>&nbsp;&nbsp;&nbsp;&nbsp;&nbsp;"Oh, prekini, devojko. Ušla si u celu stvar sa punom svešću o tome da ćeš sve vreme koračati ivicom provalije."
<BR>&nbsp;&nbsp;&nbsp;&nbsp;&nbsp;"'Ja sam Bene Geserit: postojim samo da bih služila'", izrecitova Džesika davno naučeno pravilo.
<BR>&nbsp;&nbsp;&nbsp;&nbsp;&nbsp;"Tako je", uzvrati starica. "Sve čemu se u ovom času možemo nadati jeste da će nam poći za rukom da predupredimo izbijanje sveobuhvatnog požara i da ćemo spasti što više budemo mogli ključnih genetskih linija."
<BR>&nbsp;&nbsp;&nbsp;&nbsp;&nbsp;Džesika zaklopi oči, osećajući kako joj pod kapcima naviru suze. Obuzdala je unutrašnje drhtanje, a zatim i spoljnje, primirila dah, ukrotila puls i zauzdala znojenje dlanova. "Platiću za svoju grešku", reče najzad.
<BR>&nbsp;&nbsp;&nbsp;&nbsp;&nbsp;"A sa tobom će platiti i tvoj sin."
<BR>&nbsp;&nbsp;&nbsp;&nbsp;&nbsp;"Zaštitiću ga koliko budem mogla."
<BR>&nbsp;&nbsp;&nbsp;&nbsp;&nbsp;"Zaštititi!" odbrusi starica. "Ti znaš da u tome leži velika slabost! Budeš li odveć štitila sina, Džesika, on neće biti dovoljno snažan da ispuni ma koju sudbinu."
<BR>&nbsp;&nbsp;&nbsp;&nbsp;&nbsp;Džesika se okrenu i baci pogled kroz prozor u tamu koja je postajala sve gušća. "Je li stvarno toliko strašna, ta planeta Arakis?"
<BR>&nbsp;&nbsp;&nbsp;&nbsp;&nbsp;"Prilično, ali ne beznadežno. Misionarija Protektiva je bila tamo i donekle je ublažila." Časna Majka ustade i popravi nabor na plaštu. "Pozovi dečaka da uđe. Uskoro moram da krenem."
<BR>&nbsp;&nbsp;&nbsp;&nbsp;&nbsp;"Moram li?"
<BR>&nbsp;&nbsp;&nbsp;&nbsp;&nbsp;Staričin glas postade blaži: "Džesika, devojko moja, volela bih kada bih mogla da budem na tvom mestu i preuzmem tvoje patnje. Ali svaka mora da krene svojim putem."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Draga si mi kao i bilo koja od mojih kćeri, ali ne smem dopustiti da se ovo kosi sa dužnošću."
<BR>&nbsp;&nbsp;&nbsp;&nbsp;&nbsp;"Shvatam... neophodnost."
<BR>&nbsp;&nbsp;&nbsp;&nbsp;&nbsp;"Obe znamo, Džesika, šta si učinila i zašto si to učinila. Ali iskrenost mi nalaže da ti kažem da ima malo izgleda da će tvoj dečko postati Ukupnost Bene Geserita. Ne smeš se odveć nadati."
<BR>&nbsp;&nbsp;&nbsp;&nbsp;&nbsp;Džesika obrisa suze ljutitom kretnjom. "Nagnali ste me da se ponovo osetim kao devojčica koja deklamuje svoju prvu lekciju." Za trenutak zastade, a onda s mukom izgovori: "'Ljudska bića nikada ne smeju da se pokore životinjama.'" Telo joj prože opori jecaj. "Bila sam tako usamljena", prošapta ona.
<BR>&nbsp;&nbsp;&nbsp;&nbsp;&nbsp;"To je pozitivan znak", uzvrati starica. "Ljudska bića gotovo uvek su usamljena. Pozovi sada dečaka. Imao je dug, zastrašujući dan. Ali, to mu je pružilo priliku da razmisli i upamti; moram da ga ispitam o snovima."
<BR>&nbsp;&nbsp;&nbsp;&nbsp;&nbsp;Džesika klimnu glavom, ode do vrata prostorije za meditiranje, otvori ih i reče: "Pole, uđi sada, molim te."
<BR>&nbsp;&nbsp;&nbsp;&nbsp;&nbsp;Pol uđe jogunasto sporo. Pogledao je majku kao da pred sobom ima nekog stranca. Oči mu se prekriše koprenom opreza kada je opazio Časnu Majku, ali ovoga puta joj klimnu glavom na način na koji se pozdravlja sebi ravan. Čuo je kako majka zatvara vrata iza njega.
<BR>&nbsp;&nbsp;&nbsp;&nbsp;&nbsp;"Mladiću", reče starica, "hajde da se malo pozabavimo tvojim snovima."
<BR>&nbsp;&nbsp;&nbsp;&nbsp;&nbsp;"Šta hoćeš?" upita on.
<BR>&nbsp;&nbsp;&nbsp;&nbsp;&nbsp;"Sanjaš li svake noći?"
<BR>&nbsp;&nbsp;&nbsp;&nbsp;&nbsp;"Da, ali ne snove kojih bi se vredelo setiti. Mogu da se setim svakog sna, ali neki od njih su toga vredni, dok drugi nisu."
<BR>&nbsp;&nbsp;&nbsp;&nbsp;&nbsp;"Na osnovu čega praviš razliku?"
<BR>&nbsp;&nbsp;&nbsp;&nbsp;&nbsp;"Tako... naprosto znam."
<BR>&nbsp;&nbsp;&nbsp;&nbsp;&nbsp;Starica upravi pogled na Džesiku, a zatim se ponovo usredsredi na Pola. "Šta si noćas sanjao? Da li je to bio san koga se vredi setiti?"
<BR>&nbsp;&nbsp;&nbsp;&nbsp;&nbsp;"Jeste." Pol zaklopi oči. "Sanjao sam pećinu... i vodu... i jednu devojku - veoma vižljastu i sa krupnim očima. Oči su joj bile skroz plave, sasvim lišene beonjača. Razgovarao sam sa njom i ispričao joj o tebi, o tome kako sam na Kaladanu video Časnu Majku." Pol otvori oči.
<BR>&nbsp;&nbsp;&nbsp;&nbsp;&nbsp;"A to što si ispričao neobičnoj devojci o meni... da li se to zbilo danas?"
<BR>&nbsp;&nbsp;&nbsp;&nbsp;&nbsp;Pol za trenutak utonu u misli, a onda reče: "Jeste. Kazao sam devojci kako si došla i utisnula na mene žig neobičnosti."
<BR>&nbsp;&nbsp;&nbsp;&nbsp;&nbsp;"Žig neobičnosti", ponovi starica, ponovo uputivši kratak pogled Džesiki. "Reci mi iskreno, Pole, da li često sanjaš stvari koje se naknadno događaju sasvim onako kako si ih doživeo u snu?"
<BR>&nbsp;&nbsp;&nbsp;&nbsp;&nbsp;"Da, sanjam. Već sam i ranije sanjao tu devojku."
<BR>&nbsp;&nbsp;&nbsp;&nbsp;&nbsp;"Oh? Da li je poznaješ?"
<BR>&nbsp;&nbsp;&nbsp;&nbsp;&nbsp;"Upoznaću je."
<BR>&nbsp;&nbsp;&nbsp;&nbsp;&nbsp;"Ispričaj mi nešto o njoj."
<BR>&nbsp;&nbsp;&nbsp;&nbsp;&nbsp;Pol ponovo zaklopi oči. "Nalazimo se na jednom mestu ograđenom stenama. Gotovo je noć, ali prilično je toplo i mogu da razaberem peščane obrise kroz procep u stenama. Mi... čekamo nešto... ja treba da se nađem sa nekim ljudima. Ona je uplašena, ali pokušava da to prikrije od mene, a ja sam uzbuđen. Onda ona kaže: 'Pričaj mi o vodama sa tvog rodnog sveta, Usule.'" Pol otvori oči. "Nije li to neobično? Moj rodni svet je Kaladan. Nikada nisam čuo za planetu koja se zove Usula."
<BR>&nbsp;&nbsp;&nbsp;&nbsp;&nbsp;"Ima li još nečeg u snu?" upita Džesika.
<BR>&nbsp;&nbsp;&nbsp;&nbsp;&nbsp;"Da. Hej! Možda je ona mene nazvala Usulom", uzviknu Pol. "To mi je sad palo na pamet." On ponovo zatvori oči. "Moli me da joj pričam o vodama. Ja je uzimam za ruku i odgovaram joj da ću joj izrecitovati jednu pesmu. Deklamujem joj pesmu, ali moram da objašnjavam neke reči... kao što su obala, pena talasa, morske alge, galebovi."
<BR>&nbsp;&nbsp;&nbsp;&nbsp;&nbsp;"Koja je to pesma?" upita Časna Majka.
<BR>&nbsp;&nbsp;&nbsp;&nbsp;&nbsp;Pol otvori oči. "Jedna od melodija Gurnija Haleka za setne trenutke."
<BR>&nbsp;&nbsp;&nbsp;&nbsp;&nbsp;Iza Pola, Džesika poče da recituje:
<BR>
<BR>&nbsp;&nbsp;&nbsp;&nbsp;&nbsp;Sećam se slanog dima sa obalske vatre
<BR>&nbsp;&nbsp;&nbsp;&nbsp;&nbsp;i senki pod borovima -
<BR>&nbsp;&nbsp;&nbsp;&nbsp;&nbsp;- čvrstih, čistih... postojanih -
<BR>&nbsp;&nbsp;&nbsp;&nbsp;&nbsp;Galebovi su stajali na hridinama,
<BR>&nbsp;&nbsp;&nbsp;&nbsp;&nbsp;beli spram zelenila...
<BR>&nbsp;&nbsp;&nbsp;&nbsp;&nbsp;A onda zahuja vetar među borovima
<BR>&nbsp;&nbsp;&nbsp;&nbsp;&nbsp;da rasprši senke;
<BR>&nbsp;&nbsp;&nbsp;&nbsp;&nbsp;Galebovi raširiše krila,
<BR>&nbsp;&nbsp;&nbsp;&nbsp;&nbsp;prhnuše
<BR>&nbsp;&nbsp;&nbsp;&nbsp;&nbsp;i ispuniše nebo kricima.
<BR>&nbsp;&nbsp;&nbsp;&nbsp;&nbsp;Čujem vetar
<BR>&nbsp;&nbsp;&nbsp;&nbsp;&nbsp;kako huči obalom
<BR>&nbsp;&nbsp;&nbsp;&nbsp;&nbsp;i udaranje penušavih talasa,
<BR>&nbsp;&nbsp;&nbsp;&nbsp;&nbsp;dok u vatri pucketaju
<BR>&nbsp;&nbsp;&nbsp;&nbsp;&nbsp;sasušene morske alge.
<BR>
<BR>&nbsp;&nbsp;&nbsp;&nbsp;&nbsp;"To je ta pesma", reče Pol.
<BR>&nbsp;&nbsp;&nbsp;&nbsp;&nbsp;Starica pogleda Pola i reče: "Mladiću, kao Proktor Bene Geserita, ja tražim Kvizac Haderaha, muškarca koji jedini može postati član našeg reda. Tvoja majka je videla tu mogućnost u tebi, ali ju je videla majčinskim očima. I ja je naslućujem, ali ništa više od toga."
<BR>&nbsp;&nbsp;&nbsp;&nbsp;&nbsp;Časna Majka zaćuta i Pol oseti da bi sada on trebalo nešto da kaže, ali ne progovori ni reči.
<BR>&nbsp;&nbsp;&nbsp;&nbsp;&nbsp;Posle nekoliko trenutaka, ona nastavi: "Kako želiš. Ima nečeg dubokog u tebi, moram da priznam."
<BR>&nbsp;&nbsp;&nbsp;&nbsp;&nbsp;"Mogu li sada da odem?" upita on.
<BR>&nbsp;&nbsp;&nbsp;&nbsp;&nbsp;"Zar ne želiš da čuješ šta će ti Časna Majka reći o Kvizac Haderahu?" upita ga Džesika.
<BR>&nbsp;&nbsp;&nbsp;&nbsp;&nbsp;"Pa već je kazala da su poumirali svi oni koji su pokušali to da budu."
<BR>&nbsp;&nbsp;&nbsp;&nbsp;&nbsp;"Ali mogu ti pomoći zato što ću ti nagovestiti zašto nisu uspeli", reče Časna Majka.
<BR>&nbsp;&nbsp;&nbsp;&nbsp;&nbsp;Govori o nagoveštajima, pomisli Pol. Ona u stvari ništa ne zna. "Dobro, nagovesti mi", reče on.
<BR>&nbsp;&nbsp;&nbsp;&nbsp;&nbsp;"I idi do đavola", završi umesto Pola rečenicu starica. Oporo se osmehnu, od čega joj se bore isprepletoše na licu. "Vrlo dobro: 'Onaj ko se pokori, vlada'."
<BR>&nbsp;&nbsp;&nbsp;&nbsp;&nbsp;Osetio se pomalo zbunjenim zbog toga što je ona pribegla nečem tako prostom kao što je dvosmislenost značenja. Misli li starica da ga majka ničemu nije naučila?
<BR>&nbsp;&nbsp;&nbsp;&nbsp;&nbsp;"Je li to nagoveštaj?" upita on.
<BR>&nbsp;&nbsp;&nbsp;&nbsp;&nbsp;"Nismo ovde da bismo izvrtali reči ili se igrali njihovim značenjima", reče Časna Majka. "Vrba se povija pred vetrom i raste sve dok jednoga dana ne bude mnogo vrba - čitav zid spram vetra. To je svrhovitost vrbe."
<BR>&nbsp;&nbsp;&nbsp;&nbsp;&nbsp;Pol se zabulji u nju. Kazala je svrhovitost i ta reč zadobova u njemu, prizvavši mu u sećanje "vrašku svrhovitost." Obuzela ga je najednom srdžba prema njoj: luda, matora veštica iz čijih usta kuljaju sve same trivijalnosti.
<BR>&nbsp;&nbsp;&nbsp;&nbsp;&nbsp;"Misliš da ja mogu biti taj Kvizac Haderah", reče on. "Pričaš samo o meni, ali još ništa nisi kazala o tome kako da pomognemo mom ocu. Čuo sam te kad si razgovarala sa mojom majkom. Govorila si kao da mi je otac već mrtav. E, vidiš, još nije!"
<BR>&nbsp;&nbsp;&nbsp;&nbsp;&nbsp;"Da se nešto moglo učiniti za njega, mi bismo to učinile", promrmlja starica. "Možda ćemo moći da spasemo tebe. Teško, ali moguće. Ali sa ocem ti je gotovo. Kada budeš naučio da to primiš kao činjenicu, steći ćeš pravi nauk Bene Gaserita."
<BR>&nbsp;&nbsp;&nbsp;&nbsp;&nbsp;Pol vide kako su ove reči potresle njegovu majku, a zatim se zagleda u staricu. Kako može da kaže ovako nešto o njegovom ocu? Otkud je tako sigurna? Ogorčenost je ključala u njemu.
<BR>&nbsp;&nbsp;&nbsp;&nbsp;&nbsp;Časna Majka pogleda Džesiku. "Uputila si ga u naš Način... videla sam znake na njemu. Postupila bih isto na tvom mestu, bez obzira na Pravila."
<BR>&nbsp;&nbsp;&nbsp;&nbsp;&nbsp;Džesika klimnu glavom.
<BR>&nbsp;&nbsp;&nbsp;&nbsp;&nbsp;"Savetujem ti", reče starica, "da prenebregneš regularan sled upućivanja. Njegova vlastita bezbednost nalaže Glas. Već ima dobru osnovu za to, ali obe znamo koliko je još truda neophodno... beskrajno mnogo." Ona priđe Polu i zagleda se u njega. "Zbogom, mladiću. Nadam se da ćeš uspeti. Ako i ne budeš uspeo - uspećemo mi."
<BR>&nbsp;&nbsp;&nbsp;&nbsp;&nbsp;Starica ponovo pogleda Džesiku. Treptavi znak međusobnog sporazumevanja prostruja među njima, a onda Časna Majka iziđe iz prostorije, dok joj je odora šuštala, ne okrećući se više. Soba i dva bića u njoj već su joj iščileli iz svesti.
<BR>&nbsp;&nbsp;&nbsp;&nbsp;&nbsp;Ali u trenutku kada je starica prolazila pokraj Džesike, ova je pogleda u lice. Na izboranim obrazima pojavile su se suze. Suze koje su izražavale veće nespokojstvo od svih reči ili znakova što su ih razmenile tog dana.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
