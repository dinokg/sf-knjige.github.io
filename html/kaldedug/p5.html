<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. PESOV PLAN
<P>&nbsp;&nbsp;&nbsp;&nbsp;&nbsp;"Žao mi je što si to uradila, Gljivo", reče Svila blago.
<BR>&nbsp;&nbsp;&nbsp;&nbsp;&nbsp;Starica odmahnu glavom. "Nisam nameravala da te ubijem. Al mogla sam."
<BR>&nbsp;&nbsp;&nbsp;&nbsp;&nbsp;"Naravno da si mogla."
<BR>&nbsp;&nbsp;&nbsp;&nbsp;&nbsp;Kvecal je podigao igličar; prstima, a zatim maramicom obrisa ga od prašine i od krvi belog bika. Starica se okrenula da ga pogleda; oči su joj se širile, a lobanjska iscerenost polako je nestajala.
<BR>&nbsp;&nbsp;&nbsp;&nbsp;&nbsp;"Žao mi je, kćeri moja", reče Svila. "Primećivao sam te na žrtvovanjima povremeno, ali ne sećam se tvog imena."
<BR>&nbsp;&nbsp;&nbsp;&nbsp;&nbsp;"Manioka." Rekla je to kao kroz san.
<BR>&nbsp;&nbsp;&nbsp;&nbsp;&nbsp;On svečeno klimnu glavom. "Da li ti je zlo, Manioka?"
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"To je od ove vrućine, kćeri moja." Da bi udovoljio svojoj savesti, dodade: "Možda. Možda je od vrućine, ili bar delimično od vrućine. Treba da te sklonimo sa ovog sunca, i od vatre. Resice, možeš li da hodaš?"
<BR>&nbsp;&nbsp;&nbsp;&nbsp;&nbsp;"Mogu, Patera."
<BR>&nbsp;&nbsp;&nbsp;&nbsp;&nbsp;Kvecal mu pruži iglični pištolj. "Uzmi ovo, Patera. Može ti zatrebati." Ovaj igličar bio je odveć veliki za džep; Svila ga zavuče pod opasač, ispod tunike, na mesto gde je donedavno nosio azof. "Ne toliko sa strane, više iza leđa", reče mu Kvecal. "Biće ti bezbednije, a jednako pogodno za upotrebu."
<BR>&nbsp;&nbsp;&nbsp;&nbsp;&nbsp;"Da, Vaša svesnosti."
<BR>&nbsp;&nbsp;&nbsp;&nbsp;&nbsp;"A ovaj dečak ne bi trebalo da pešači." Kvecal podiže Resicu u naručje. "U njegovoj krvi je u ovom trenutku prisutan otrov, a to nije mala stvar, mada sa možemo nadati da količina otrova nije velika. Mogu li ga smestiti u tvoju stambenu zgradu, Patera? Trebalo bi da leži; ova jadna žena takođe."
<BR>&nbsp;&nbsp;&nbsp;&nbsp;&nbsp;"Ženama nije... ali naravno ako Vaša svesnost..."
<BR>&nbsp;&nbsp;&nbsp;&nbsp;&nbsp;"Dopušteno im je, sa mojom dozvolom", reče mu Kvecal. "Ja je dajem. Takođe dozvoljavam tebi, Patera, da uđeš u kenobu i uzmeš jednu sibilsku mantiju. Ova Mejtera", on baci pogled dole, na Mejteru Mermer, "svakog trenutka može doći svesti. Moramo joj uštedeti neprijatnosti, koliko god možemo." On prebaci Resicu preko ramena, a Manioku uze za ruku. "Hodi sa mnom, kćeri moja. Ti i ovaj dečak moraćete jedno drugome biti bolničari, neko vreme."
<BR>&nbsp;&nbsp;&nbsp;&nbsp;&nbsp;Svila je već prolazio kroz baštensku kapiju. Nikad u životu nije nogom kročio u kenobu, ali je smatrao da prilično dobro poznaje plan zgrade: u prizemlju kuhinja i trpezarija, kao i ostava; na spratu, spavaće sobe, kojih je, možda, čak šest. Jedna, valjda, pripada Mejteri Mermer, iako Mejtera Mermer nikada na spava.
<BR>&nbsp;&nbsp;&nbsp;&nbsp;&nbsp;Lakim trkom odmicao je po šljunčanoj stazi, razmišljajući o činjenici da su oltar i Sveti prozor ostali nasred ulice. Trebalo bi ih, što je pre moguće, uneti natrag u mantejon, iako je za to potrebno bar dvanaest ljudi. On otvori kuhinjska vrata i nađe se vrlo daleko od sigurnog uverenja da je uopšte potrebno unositi Sveti prozor. Pes je mrtav - božanska osoba ništa manja od Ehidne objavila je to - a on, Svila, ne može ni da zamisli da ikada više prinese žrtvu Ehidni, niti da prisustvuje bilo kakvoj službi u njenu čast. Pa zar je važno, onda, osim samim tim bogovima, hoće li božji oltar ili Prozor kroz koji se oni tako retko udostoje da opšte sa ljudima, biti samleveni pod točkovima trgovačkih i izmećarskih kola?
<BR>&nbsp;&nbsp;&nbsp;&nbsp;&nbsp;Međutim, to je svetogrđe. On se strese.
<BR>&nbsp;&nbsp;&nbsp;&nbsp;&nbsp;Kuhinja/trpezarija izgledala je maltene kao da ju je mnogo puta video; on zaključi da je to, delimično, zato što je Mejtera Mermer često pominjala ovu peć, ovaj sanduk za drva, ove ormane; osim toga, i zato što je sve u ovoj prostoriji, iako znatno čistije, veoma ličilo na njegovu kuhinju/trpezariju.
<BR>&nbsp;&nbsp;&nbsp;&nbsp;&nbsp;Na spratu nađe hodnik koji je bio uvećana verzija onog odmorišta navrh stepeništa u muškoj stambenoj zgradi. Tri izbledele slike ukrašavale su zidove: na jednoj, Pes, Ehidna i Tartaros donose na dar hranu, potomstvo i blagostanje (ovde sentimentalno dočarano buketom nevena) na nečije venčanje; na drugoj, Scila širi svoj divni nevidljivi ogrtač preko nekog putnika koji pije vodu iz bare u pustinji; na trećoj, Molpa, ovlaš maskirana u mladu ženu iz više društvene klase, odobrava postupak neke mnogo starije i siromašnije žene koja hrani golubove.
<BR>&nbsp;&nbsp;&nbsp;&nbsp;&nbsp;Za trenutak se zaustavio da osmotri ovu poslednju sliku. Za babu je mogla pozirati ona Manioka dole, zaključi on; ali bi golubovi koje ona hrani mogli bolje nahraniti nju, bila je sledeća njegova misao, ogorčena. Onda se doseti da su je golubovi, u izvesnom smislu reči, već nahranili - jer su završne godine njenog života bile ozarene saznanjem da i ona, koja tako malo ima, još može nekom nešto davati.
<BR>&nbsp;&nbsp;&nbsp;&nbsp;&nbsp;Jedna vrata na kraju hodnika bila su provaljena. On, vođen radoznalošću, uđe u tu sobu. Krevet uredno namešten, pod počišćen. Voda u bokalu na noćnom ormariću: dakle, ovo je svakako soba ili Mejtere Nane, ili Mejtere Ruže, ili možda ona u kojoj je Šenila provela noć posle scildana. Na zidu je ikona Scile, veoma potamnela od gareži kandila na malom svetilištu ispod nje. A tu je - gle - i staklo; čini se da radi. Soba Mejtere Nane, sigurno. Svila pljesnu šakama, i monitorovo beskrvno lice pojavi se u sivim dubinama stakla.
<BR>&nbsp;&nbsp;&nbsp;&nbsp;&nbsp;"Zašto mi Mejtera Ruža nikad nije rekla da ima ovo staklo?" upita on.
<BR>&nbsp;&nbsp;&nbsp;&nbsp;&nbsp;"Ne bih znao, gospodine. Jeste li je pitali?"
<BR>&nbsp;&nbsp;&nbsp;&nbsp;&nbsp;"Naravno da nisam!"
<BR>&nbsp;&nbsp;&nbsp;&nbsp;&nbsp;"To vrlo lako može biti razlog, gospodine."
<BR>&nbsp;&nbsp;&nbsp;&nbsp;&nbsp;"Ako ćeš ti..." Svila prekori sebe, i uvide da se osmehuje. Šta je ovo u poređenju sa pogibijom doktora Ždrala ili Ehidninom teofanijom? On mora naučiti da se opusti i da razmišlja.
<BR>&nbsp;&nbsp;&nbsp;&nbsp;&nbsp;Kad je mantejon zidan, sigurno su ugradili ovo staklo da bi ga mogla koristiti najstarija (po starešinstvu) sibila, da bi u tome bila jednaka sa najstarijim augurom; prirodna stvar, i pohvalna. Ali staklo najstarijeg augura, u sobi koja sad pripada Pateri Gulou, neispravno je već nekoliko desetina godina; a ovo, za sibile, još dejstvuje, možda samo zato što je bilo manje korišćeno. Svila provuče prste kroz tršavu, žutu kosu. "Ima li u ovoj kenobi još neko staklo, sine moj?"
<BR>&nbsp;&nbsp;&nbsp;&nbsp;&nbsp;"Ne, ser."
<BR>&nbsp;&nbsp;&nbsp;&nbsp;&nbsp;On priđe korak bliže i požele da pri ruci ima štap za hodanje, da bi se na njega mogao osloniti. "A u mantejonu celom?"
<BR>&nbsp;&nbsp;&nbsp;&nbsp;&nbsp;"Ima, gospodine, još jedno u muškoj stambenoj zgradi, ali nije više u pozivnom stanju."
<BR>&nbsp;&nbsp;&nbsp;&nbsp;&nbsp;Svila blago klimnu glavom. "Ne pretpostavljam da mi možeš reći da li se Alambrera predala?"
<BR>&nbsp;&nbsp;&nbsp;&nbsp;&nbsp;Istog trena monitorovo lice nestade, zamenjeno zgradom sa bedemima duž ruba krova i sa zidinama tvrđave levo i desno. Nekoliko hiljada ljudi vrzmalo se ispred tmurnih gvozdenih vrata, koja je desetak ljudi pokušavalo da provali pomoću neke, činilo se, građevinske grede. Pred Svilinim očima, dvojica gardista izviriše iz jednog proširenja bedema navrh desnog zida i otvoriše vatru iz pištolja sa debelom municijom.
<BR>&nbsp;&nbsp;&nbsp;&nbsp;&nbsp;U taj prizor je galopom uletela Mejtera Nana; crna mantija lepršala je oko nje. Ipak, izgledala je sitna kao dete, na širokim leđima svoga konja. Davala je hitne znake rukama; moglo se pretpostaviti da srebrna truba u koju se njen glas pretvorio sad oglašava povlačenje, ali Svila nije razaznao nijednu reč. Stravični raskol u stvarnosti šiknu iz azofa u njenoj podignutoj ruci, i taj deo bedema se razlete u pljusku kamenja.
<BR>&nbsp;&nbsp;&nbsp;&nbsp;&nbsp;"Druga perspektiva", saopšti monitor glatko.
<BR>&nbsp;&nbsp;&nbsp;&nbsp;&nbsp;Sad je Svila gledao gomilu naroda pred kapijom, sa neke tačke koja je bila izuzetno pogodna za osmatranje, nekih petnaest ili dvadeset lakata iznad ulice. Neki su se već okretali i bežali; drugi su još besneli protiv alambrerskog kamena i železa. Oni preznojeni ljudi sa gredom pripremiše se da navale ponovo, ali jedan pade, lica pretvorenog u gnjecavu masku, crvenu i belu, još pre nego što su počeli.
<BR>&nbsp;&nbsp;&nbsp;&nbsp;&nbsp;"Dosta toga", reče Svila.
<BR>&nbsp;&nbsp;&nbsp;&nbsp;&nbsp;Monitor se opet pojavi. "Mislim da se može sa pouzdanjem reći, gospodine, da Alambrera nije pala. Dodao bih, ako mi je dopušteno, da po mom mišljenju Alambrera neće ni pasti. Štaviše, uskoro će tvrđavi pristići jedna kolona u pomoć, gospodine."
<BR>&nbsp;&nbsp;&nbsp;&nbsp;&nbsp;"Alambreri? Pošla je kolona u pomoć?"
<BR>&nbsp;&nbsp;&nbsp;&nbsp;&nbsp;"Da, gospodine. Prvi bataljon druge brigade Civilne garde, gospodine, ali, uz njih, i tri čete vojnika." Monitor zastade. "Ne mogu ih locirati u ovom času, gospodine, ali, maločas su marširali Pivarskom ulicom. Da li biste želeli videti taj prizor?"
<BR>&nbsp;&nbsp;&nbsp;&nbsp;&nbsp;"Neka, nije potrebno. Treba da idem." Svila se okrete ka vratima, pa opet ka monitoru. "Kako si postigao da... sigurno postoji jedno oko negde na samoj zgradi, s druge strane Ulice kaveza, zar ne? A drugo iznad same kapije Alambrere?"
<BR>&nbsp;&nbsp;&nbsp;&nbsp;&nbsp;"Baš tako, gospodine."
<BR>&nbsp;&nbsp;&nbsp;&nbsp;&nbsp;"Mora biti da dobro poznaješ ovu kenobu. Koja soba je Mermerina?"
<BR>&nbsp;&nbsp;&nbsp;&nbsp;&nbsp;"Manje poznajem ovo zdanje nego što bi se dalo očekivati, gospodine. Nema drugih stakala u kenobi, gospodine, kao što Vam rekoh. Niti ikakvih očiju osim ovog mog oka. Međutim, na osnovu izvesnih primedaba moje gospodarice, zaključujem da možda postoje još jedna vrata, levo odavde, gospodine."
<BR>&nbsp;&nbsp;&nbsp;&nbsp;&nbsp;"Kad kažeš gospodarica, misliš na Mejteru Ružu? Gde je ona?"
<BR>&nbsp;&nbsp;&nbsp;&nbsp;&nbsp;"Na nju, gospodine. Moja gospodarica je napustila ovu zemlju iskušenja i jada i otišla u podneblje neizmerno povoljnije, gospodine. Naime, u Glavni procesor, gospodine. Moja ožaljena gospođa je, ukratko, pristupila zborištu besmrtnih bogova."
<BR>&nbsp;&nbsp;&nbsp;&nbsp;&nbsp;"Mrtva je?"
<BR>&nbsp;&nbsp;&nbsp;&nbsp;&nbsp;"Baš tako, gospodine. Po pitanju sadašnjeg smeštaja njenih ostataka, oni su, uveren sam, donekle razbacani. To je najtačnije što se mogu izraziti, gospodine."
<BR>&nbsp;&nbsp;&nbsp;&nbsp;&nbsp;Monitorovo lice iščeze, a na staklu se pojavi Sunčana ulica: oltar (sa koga je Mošusov leš, pocrneo u ognju, jednim delom pao), a iza oltara golo metalno telo Mejtere Mermer, opruženo blizu mrtvačkog sanduka od čamovine natopljene crnom bojom.
<BR>&nbsp;&nbsp;&nbsp;&nbsp;&nbsp;"Pa to je bio završni obred za nju, za Mejteru Ružu", promrmlja Svila, obraćajući se samome sebi. "Završno žrtvovanje njeno, a ja pojma nisam imao."
<BR>&nbsp;&nbsp;&nbsp;&nbsp;&nbsp;"Da, gospodine, bojim se da je tako bilo." Monitor uzdahnu. "Služih joj godina četrdeset tri, osam meseci i pet dana. Da li biste želeli da vidite kako je u životu izgledala, gospodine? Ili da vidite poslednji prizor koji sam imao zadovoljstvo da joj prikažem? Kao neku vrstu neformalnog sećanja, gospodine? Time bi mogao biti ublažen vaš očigledni jad, gospodine, ako mogu biti tako smeo da primetim."
<BR>&nbsp;&nbsp;&nbsp;&nbsp;&nbsp;Svila odmahnu glavom, a onda ipak malo bolje sagleda tu ponudu. "Da li te neki bog podstiče na to, sine moj? Izvanaš, možda?"
<BR>&nbsp;&nbsp;&nbsp;&nbsp;&nbsp;"Nije mi poznato da je tako, gospodine."
<BR>&nbsp;&nbsp;&nbsp;&nbsp;&nbsp;"Prošlog fejdana upoznao sam jednog veoma predusretljivog monitora", objasni Svila. "On me je uputio u to kako da nađem oružje kojim je njegova gospodarica raspolagala, što ja ne bih - gledajući sada, unazad - očekivao da monitori normalno rade. Posle sam došao do zaključka da je njemu verovatno boginja Kipris naredila da mi pomogne."
<BR>&nbsp;&nbsp;&nbsp;&nbsp;&nbsp;"Taj monitor je na čast svima nama, gospodine."
<BR>&nbsp;&nbsp;&nbsp;&nbsp;&nbsp;"Ali on, dabome, nije hteo da kaže da je primio takva uputstva od nje. Bio je zaklet da o njima ćuti. Pokaži mi taj prizor, poslednji koju je tvoja gospodarica videla."
<BR>&nbsp;&nbsp;&nbsp;&nbsp;&nbsp;Monitor nestade. Uzburkana plava voda prostirala se do obzorja; na srednjoj udaljenosti, jedna ribarska brodica kretala se sa sasvim smanjenom površinom jedara, pod nebom nisko spuštenim. Jedan crna ptica (Svila se primače) lepršala je u konopima, a jedna visoka žena, naga ili maltene naga, stajala je pored krmanoša. Pokret njene leve ruke bio je praćen slabim grimiznim bleskom.
<BR>&nbsp;&nbsp;&nbsp;&nbsp;&nbsp;Svila se pogladi po obrazu. "Možeš li ponoviti naređenje koje je Mejtera Ruža dala, a koje te je navelo da joj ovo prikažeš?"
<BR>&nbsp;&nbsp;&nbsp;&nbsp;&nbsp;"Svakako, gospodine. Ono je glasilo: 'Daj da vidimo šta sad muva ona drolja koju nam je Svila nekidan uvalio.' Izvinjavam se, gospodine, kao što sam se i mojoj gospodarici izvinio, što se ta osoba na ovoj slici tako slabo vidi. Nije bilo bližeg stakla; posmatrao sam kroz najbliže koje je postojalo, i to sa najvećom žižnom daljinom."
<BR>
<BR>&nbsp;&nbsp;&nbsp;&nbsp;&nbsp;Čuvši da Svila dolazi, Mejtera Mermer okrete leđa Prozoru i pokuša pokriti nagost svojim novim šakama. Ne gledajući ka njoj, on joj dodade mantiju koju je skinuo sa klina u njenoj sobi i reče: "Nije važno, Mejtera, to nije stvarno važno."
<BR>&nbsp;&nbsp;&nbsp;&nbsp;&nbsp;"Znam, Patera. Ipak, osećam se... Evo. Obukoh je."
<BR>&nbsp;&nbsp;&nbsp;&nbsp;&nbsp;On je pogleda i pruži joj ruku. "Možeš li ustati?"
<BR>&nbsp;&nbsp;&nbsp;&nbsp;&nbsp;"Ne znam, Patera. Mis... mislila sam da pokušam, kad si ti došao. Kud nestadoše svi?" Njeni prsti, tvrđi nego meso, prihvatiše njegove. On poteže svom snagom, budeći rane nastale od kljuna beloglave ptice.
<BR>&nbsp;&nbsp;&nbsp;&nbsp;&nbsp;Mejtera Mermer se digla na noge, maltene čvrsto, i sad je pokušavala da otrese prašinu sa sebe, mrmljajući: "Hvala, Patera. Dobio si od...? Hvala ti mnogo."
<BR>&nbsp;&nbsp;&nbsp;&nbsp;&nbsp;On duboko udahnu. "Bojim se da misliš da sam postupao nepropisno. Moram objasniti da je Njegova svesnost, Prvi govornik, lično odobrio da uđem u vašu kenobu i donesem ti mantiju. Njegova svesnost je ovde, kod nas; verujem da je u ovom trenutku u stambenoj zgradi."
<BR>&nbsp;&nbsp;&nbsp;&nbsp;&nbsp;Čekao je da ona progovori. Ona je, međutim, ćutala.
<BR>&nbsp;&nbsp;&nbsp;&nbsp;&nbsp;"Možda, ako bi se sklonila sa sunca."
<BR>&nbsp;&nbsp;&nbsp;&nbsp;&nbsp;Naslonila se velikom težinom na njegovu ruku. Poveo ju je, tako, kroz zasvođenu kapiju i kroz baštu, do njenog uobičajenog sedišta pod senicom od letvica i vinove loze.
<BR>&nbsp;&nbsp;&nbsp;&nbsp;&nbsp;Glasom koji nije sasvim naličio na njen, ona reče: "Treba da ti kažem jednu stvar. Odavno je trebalo."
<BR>&nbsp;&nbsp;&nbsp;&nbsp;&nbsp;Svila klimnu glavom. "Takođe postoji nešto što je trebalo ja tebi da kažem odavno, Mejtera - a i nešto novo, što ti moram reći sad. Zamolio bih da pustiš mene da se prvi iskažem; mislim da će tako biti najbolje."
<BR>&nbsp;&nbsp;&nbsp;&nbsp;&nbsp;Činilo se da ga nije čula. "Rodila sam dete jednom, Patera. Sina, dečkića malog. Bilo je to... o, vrlo davno."
<BR>&nbsp;&nbsp;&nbsp;&nbsp;&nbsp;"Sazdali ste sina, ti i tvoj muž, hoćeš reći."
<BR>&nbsp;&nbsp;&nbsp;&nbsp;&nbsp;Odmahnula je glavom. "Rodila ga u bolu i krvi, Patera. Velika Ehidna je učinila da budem slepa za bogove, ali to nije bilo dovoljno. Zato sam patila, a i on se sigurno namučio, malecki moj jadničak, iako nikom ništa nije bio kriv. Malo je nedostajalo da oboje umremo."
<BR>&nbsp;&nbsp;&nbsp;&nbsp;&nbsp;Svila je mogao samo da zuri u njeno glatko metalno lice.
<BR>&nbsp;&nbsp;&nbsp;&nbsp;&nbsp;"A sad neko leži mrtav, gore. Ne sećam se ko. Setiću se za trenutak. Sanjala sam noćas o zmijama, a ja mrzim zmije. Ako ti ispričam sad, možda mi se taj san više neće vraćati."
<BR>&nbsp;&nbsp;&nbsp;&nbsp;&nbsp;"Nadam se da neće, Mejtera. Misli o nečem drugom, ako možeš."
<BR>&nbsp;&nbsp;&nbsp;&nbsp;&nbsp;"Bilo je... ograničenje kretanja, ali nije bilo lako. Imala sam četrdeset godina, a nikada do tad nisam rodila. Mejtera Betel bila je tad starešina nama sibilama, izvanredna žena. Ali debela, jedna od onih osoba koje ne gube ništa kad gladuju. Kad je postila, samo je bivala strašno umorna, ali mršavija nikad."
<BR>&nbsp;&nbsp;&nbsp;&nbsp;&nbsp;On klimnu glavom, sve više ubeđen da je Mejtera Mermer opet posednuta, i da on zna ko ju je poseo.
<BR>&nbsp;&nbsp;&nbsp;&nbsp;&nbsp;"Glumile smo da se i ja gojim. Zadirkivala me je oko toga, a naše sibile su joj verovale. Do tada sam bila tako sitna."
<BR>&nbsp;&nbsp;&nbsp;&nbsp;&nbsp;Pažljivo osmatrajući kako će ona reagovati, Svila reče: "Nosio bih te ja, Mejtera, da sam mogao; ali sam znao da tvoju težinu ne bih mogao podići."
<BR>&nbsp;&nbsp;&nbsp;&nbsp;&nbsp;Prešla je preko toga. "Nekoliko zlih osoba širilo je ogovaranja o meni, ali to je bilo sve. Onda mi je došlo vreme. Bolovi su bili strašni. Mejtera je bila sredila da se jedna žena u Orili brine o meni. Rekla je: to nije dobra žena, ali će u teškim danima biti bolja prijateljica nego što bi mnoge dobre žene bile. A ta mi je rekla da često pomaže u porođajima; oprala je ruke, oprala je mene, rekla mi šta da radim, ali dete nikako da iziđe. Moj sin. Nikako da se pojavi na ovom svetu, mada sam ja potiskivala i potiskivala sve dok nisam bila toliko umorna da sam mislila da ću sigurno umreti."
<BR>&nbsp;&nbsp;&nbsp;&nbsp;&nbsp;Njena šaka - on sad prepoznade da je to šaka Mejtere Ruže - pronađe njegovu. Nadajući se da će uliti Mejteri Mermer samopouzdanje, on je steže što je jače mogao.
<BR>&nbsp;&nbsp;&nbsp;&nbsp;&nbsp;"Uzela je iz svoje kuhinje jedan nož, zamočila ga u ključalu vodu, pa me je sekla, i onda je bilo krvi svuda. Užas! Užas! Jedan doktor je došao, pa me je i on sekao, i onda se pojavio on, sav mokar i pokriven mojom krvlju. Moj sin. Želeli su da ga dojim, ali sam odbila. Znala sam da me je oslepela, ofidijska Ehidna me je učinila slepom za bogove, to je bila kazna za ono što sam uradila, ali, mislila sam, ako odbijem da ga dojim, Ehidna će se možda smilovati i dozvoliti mi ipak da je viđam. Ali nije."
<BR>&nbsp;&nbsp;&nbsp;&nbsp;&nbsp;Svila reče: "Ne moraš mi to pričati, Mejtera."
<BR>&nbsp;&nbsp;&nbsp;&nbsp;&nbsp;"Tražili su da mu dam ime, pristala sam. Rekli su da će naći porodicu koja želi dete, i da on nikad neće doznati, ali, doznao je, mada mu je sigurno dugo bilo potrebno. Obratio se Mermeri, rekao da mi ona mora reći da je on ovo kupio, i kako se zove. Čim sam čula njegovo ime, znala sam."
<BR>&nbsp;&nbsp;&nbsp;&nbsp;&nbsp;Svila blago reče: "Sve to više nije važno, Mejtera. Bilo je davno, a sad je ceo grad ustao na bunu, otud takve stvari više nisu važne. Moraš se odmarati. Nađi mir."
<BR>&nbsp;&nbsp;&nbsp;&nbsp;&nbsp;"I zato se desilo", zaključi Mejtera Mermer. "Zato je moj sin Krvavi kupio ovaj mantejon i izazvao sve ove nevolje."
<BR>&nbsp;&nbsp;&nbsp;&nbsp;&nbsp;Vetar donese pramenove dima iz zapaljenog smokvinog drveta pravo u Svilin nos, i on kinu.
<BR>&nbsp;&nbsp;&nbsp;&nbsp;&nbsp;"Neka te svaki bog blagoslovi, Patera." Njen glas je opet zvučao normalno.
<BR>&nbsp;&nbsp;&nbsp;&nbsp;&nbsp;"Hvala", reče on i prihvati maramicu koju je ponudila.
<BR>&nbsp;&nbsp;&nbsp;&nbsp;&nbsp;"Da li bi mi mogao doneti vode? Hladne vode?"
<BR>&nbsp;&nbsp;&nbsp;&nbsp;&nbsp;Nastojeći da u glasu pokaže što više saosećanja, on reče: "Ti ne piješ vodu, ne možeš, Mejtera."
<BR>&nbsp;&nbsp;&nbsp;&nbsp;&nbsp;"Molim te? Samo jednu šolju, hladne?"
<BR>&nbsp;&nbsp;&nbsp;&nbsp;&nbsp;Pohitao je u stambenu zgradu. Pa, dobro, danas je hieragdan; ona sigurno želi da on blagoslovi vodu za nju, u Hieraksovo ime. Kasnije će tom vodom poškropiti mrtvački sanduk i uglove sobe Mejtere Ruže, da je ne bi njen duh opet uznemiravao.
<BR>&nbsp;&nbsp;&nbsp;&nbsp;&nbsp;U kuhinji je sedela Manioka, na onoj stolici gde je Patera Štuka obično sedeo u vreme jela. Svila reče: "Zar ne bi trebalo da legneš, kćeri moja? Siguran sam da bi ti onda bilo bolje. Ovde blizu ima jedna sofa."
<BR>&nbsp;&nbsp;&nbsp;&nbsp;&nbsp;Ona je zurila u njega. "Ono je bio pištolj sa iglicama, je li tako? Dala sam ti ga. Pa, kako je moguće da ja tako nešto imam?"
<BR>&nbsp;&nbsp;&nbsp;&nbsp;&nbsp;"Zato što ti ga je neko dao da ga meni daš." Osmehnuo joj se. "Ja, vidiš, odlazim u Alambreru, pa će mi trebati." Žustro je pokretao dugačku polugu pumpe; pustio je da prvih pola kofe vode, sa rđom, oteče, a onda je u jednu čašu uhvatio bistru, hladnu tečnost koja je naišla posle te mutne. Pružio ju je Manioki. "Molim te da popiješ ovo, kćeri moja. Od toga će ti biti bolje."
<BR>&nbsp;&nbsp;&nbsp;&nbsp;&nbsp;"Ti si se meni obraćao sa 'Gljivo'", reče ona. "Kakva Gljiva?" Ostavila je čašu vode, koju nije ni okusila, na kuhinjski sto i protrljala čelo. "Zar me nisi nazivao Gljivom, Patera?"
<BR>&nbsp;&nbsp;&nbsp;&nbsp;&nbsp;"Pominjao sam Gljivu, svakako; ona je ta osoba koja ti je dala igličar da ga daš meni." Proučavajući njeno zbunjeno mrštenje, Svila zaključi da bi bilo najmudrije da promeni temu. "Možeš li mi reći šta je bilo sa Njegovom svesnošću i sa malim Resicom, kćeri moja?"
<BR>&nbsp;&nbsp;&nbsp;&nbsp;&nbsp;"On je odneo Resicu na sprat, Patera. Govorio mu je, kao ti meni, da treba da leži."
<BR>&nbsp;&nbsp;&nbsp;&nbsp;&nbsp;"Onda će sigurno uskoro sići." Svila zaključi da je Prolokutor verovatno hteo i da pritegne zavoj oko dečakove noge i da je izgubio neko vreme tragajući za materijalom za prvu pomoć. "Popij tu vodu, molim te. Siguran sam da će ti od nje biti bolje." On napuni još jednu čašu i ponese je napolje.
<BR>&nbsp;&nbsp;&nbsp;&nbsp;&nbsp;Mejtera Mermer je sedela u senici, u istom položaju kako ju je ostavio. On razgrnu vinovu lozu, uđe i dade joj čašu, govoreći: "Da li bi želeo da je blagoslovim za tebe, Mejtera?"
<BR>&nbsp;&nbsp;&nbsp;&nbsp;&nbsp;"To neće biti potrebno, Patera."
<BR>&nbsp;&nbsp;&nbsp;&nbsp;&nbsp;Voda je oblivala njenu donju usnu i prosipala se nadole; mlazići su se krivudavo slivali niz i kroz njene prste, i kao kiša padali na crnu tkaninu koja je sad pokrivala njene metalne butine. Ona se osmehnu.
<BR>&nbsp;&nbsp;&nbsp;&nbsp;&nbsp;"Je li ti bolje sad?" upita on.
<BR>&nbsp;&nbsp;&nbsp;&nbsp;&nbsp;"Da, mnogo mi je bolje od ove vode. Mnogo sam svežija. Hvala ti, Patera."
<BR>&nbsp;&nbsp;&nbsp;&nbsp;&nbsp;"Biću srećan da ti donesem još jednu, ako ti je potrebna."
<BR>&nbsp;&nbsp;&nbsp;&nbsp;&nbsp;Ustala je. "Ne. Hvala, ne treba, Patera. Mislim da će mi sad biti dobro."
<BR>&nbsp;&nbsp;&nbsp;&nbsp;&nbsp;"Sedi opet, Mejtera, molim te. Još sam zabrinut za tebe, a treba i da razgovaram s tobom o nečemu."
<BR>&nbsp;&nbsp;&nbsp;&nbsp;&nbsp;Ona, nevoljno, sede. "Zar nisu još neki povređeni? Kao da se nešto sećam - a i Mejtere Ruže, njenog sanduka."
<BR>&nbsp;&nbsp;&nbsp;&nbsp;&nbsp;Svila klimnu glavom. "To je ono o čemu moram razgovarati s tobom. Izbile su borbe, širom grada."
<BR>&nbsp;&nbsp;&nbsp;&nbsp;&nbsp;Ona, oklevajući, klimnu glavom. "Neredi."
<BR>&nbsp;&nbsp;&nbsp;&nbsp;&nbsp;"Narodni ustanak, Mejtera. Narod se digao na bunu protiv Ajuntamienta. Sledećih nekoliko dana neće biti nikakvih sahrana, bojim se; zato, čim se budeš osećala bolje, ti i ja moramo uneti njen sanduk u mantejon. Da li je mnogo težak?"
<BR>&nbsp;&nbsp;&nbsp;&nbsp;&nbsp;"Mislim da nije, Patera."
<BR>&nbsp;&nbsp;&nbsp;&nbsp;&nbsp;"Onda bi trebalo da uspemo. Ali, pre nego što pođemo, treba da ti kažem da su Resica i jedna stara gospođa po imenu Manioka sad u stambenoj zgradi, zajedno sa Njegovom svesnošću. Ja više ne mogu ostati ovde, a neće moći ni on, siguran sam; zato nameravam da ga zamolim da dozvoli da ti ulaziš tamo, kako bi ih negovala."
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom.
<BR>&nbsp;&nbsp;&nbsp;&nbsp;&nbsp;"Osim toga, naš oltar i Prozor još su na ulici. Ne verujem da ćeš moći da nađeš dovoljno ljudi da ih uneseš u mantejon, dok u gradu ne zavlada ponovo mir. Ali ako se ukaže mogućnost, obavi to, molim te."
<BR>&nbsp;&nbsp;&nbsp;&nbsp;&nbsp;"Svakako hoću, Patera."
<BR>&nbsp;&nbsp;&nbsp;&nbsp;&nbsp;"Želim da ostaneš u ovom mantejonu i da se staraš o njemu, Mejtera. Mejtera Nana je otišla; smatrala je da je njena dužnost da povede naše snage u boj. Dužnost ju je pozvala, a ona se odazvala, sa primernom hrabrošću. Uskoro moram i ja. Gine se - i ubija - da bih ja postao kalde; moram to nekako da zaustavim, ako mogu."
<BR>&nbsp;&nbsp;&nbsp;&nbsp;&nbsp;"Molim te, budi obazriv, Patera, za dobro svih nas."
<BR>&nbsp;&nbsp;&nbsp;&nbsp;&nbsp;"Ipak, ovaj mantejon ostaje važan, Mejtera. Strašno važan." (Duh doktora Ždrala glasno se nasmeja u jednom uglu Svilinog uma.) "Izvanaš mi je rekao da je to tako, sećaš se? Neko mora voditi brigu o ovom mantejonu, a nema ko drugi osim tebe."
<BR>&nbsp;&nbsp;&nbsp;&nbsp;&nbsp;Glatka metalna glava Mejtere Mermer pokorno klimnu; izgledala je, bez kape, neobično mehanično. "Daću sve od sebe, Patera."
<BR>&nbsp;&nbsp;&nbsp;&nbsp;&nbsp;"Znam da hoćeš." On napuni pluća. "Pomenuo sam da postoje dve stvari koje ti moram reći. Možda se ne sećaš, ali jesam. Međutim, kad si počela da govoriš, video sam da ima ne samo dve, nego i mnogo drugih. Sad ti moram reći prvo te dve, a onda ćemo uneti Mejteru u mantejon, ako možemo. Prva stvar je nešto što je trebalo da kažem još pre nekoliko meseci. Pa, možda sam i rekao; znam da sam pokušavao. Sada verujem... verujem da bih veoma lako mogao biti ubijen, pa, prema tome, moram kazati odmah, ili ćutati zauvek."
<BR>&nbsp;&nbsp;&nbsp;&nbsp;&nbsp;"Veoma mi je stalo da čujem, Patera." Glas joj je bio mek, a metalna maska bez izraza, pa ipak saosećajna; šake joj se stegoše oko njegovih, tvrde, vlažne i tople.
<BR>&nbsp;&nbsp;&nbsp;&nbsp;&nbsp;"Želim reći - to je ono staro - da nikad ne bih izdržao ovde da nije bilo tebe. Mejtera Ruža i Mejtera Nana su nastojale da pomognu, znam da jesu. Ali ti si mi bila desna ruka, Mejtera. Želim da to znaš."
<BR>&nbsp;&nbsp;&nbsp;&nbsp;&nbsp;Mejtera Mermer je zurila u tlo. "Previše si ljubazan, Patera."
<BR>&nbsp;&nbsp;&nbsp;&nbsp;&nbsp;"Tri žene sam voleo. Moja majka je bila prva od njih. Treća..." Slegnuo je ramenima. "Nije bitno. Ne znaš nju, a ja nisam uveren da ću je više ikada videti." Stub prašine se izvi sa ulice, iza baštenskog zida, zavojito uvis, ali se odmah i raziđe, odnet vetrom.
<BR>&nbsp;&nbsp;&nbsp;&nbsp;&nbsp;"Druga stvar, ona nova, jeste to da ja ne mogu ostati onakav augur kakav sam bio. Pes - Pes Veliki, koji je vladao celim Svitkom kao otac - sada je mrtav, Mejtera. To nam je rekla Ehidna sama. Sećaš li se toga?"
<BR>&nbsp;&nbsp;&nbsp;&nbsp;&nbsp;Mejtera Mermer ne reče ništa.
<BR>&nbsp;&nbsp;&nbsp;&nbsp;&nbsp;"Pes je sagradio naš svitak, kao što iz Spisa doznajemo. Gradio ga je, verujem, sa namerom da Svitak traje dugo, vrlo dugo, ali ipak ne tako da u njegovom odsustvu traje večno. Sad je Pes mrtav, i sunce nema gospodara. Uveren sam da su letači pokušavali da ga ukrote, ili možda samo da ga zaleče. Jedan čovek na pijaci rekao mi je jednom prilikom da je od svog dede slušao o letačima, i da njihova pojava prethodi nailasku kiše. Moj život, dakle, i život moje majke, kao i njenih roditelja, prođoše pod njihovom zaštitom: letači su se rvali sa suncem."
<BR>&nbsp;&nbsp;&nbsp;&nbsp;&nbsp;Svila virnu kroz svenulo lišće, gore, ka zlatnoj liniji koju je zastor već sužavao. "Ali oni su pretrpeli neuspeh, Mejtera. To mi je juče rekao jedan letač, svojim, praktično, poslednjim dahom. Nisam ga tada razumeo; ali sad razumem, ili bar verujem da možda razumem. Na ulici se dogodilo nešto posle čega sumnje više ne može biti. Naš grad i svi drugi gradovi moraju pomoći, ako mogu, ali moraju se i spremiti za nevolje kakve nam se još nikada nisu dogodile."
<BR>&nbsp;&nbsp;&nbsp;&nbsp;&nbsp;Kvecalov drhtavi glas dopre sa spoljašnje strane senice. "Izvinjavam se, Patera, Mejtera." Uvenule loze se razmakoše, i on zakorači unutra. "Čuo sam to što ste rekli. Nisam mogao ne čuti, tako je tiho. Oprostićete mi, nadam se?"
<BR>&nbsp;&nbsp;&nbsp;&nbsp;&nbsp;"Naravno, Vaša svesnosti." Oboje ustadoše.
<BR>&nbsp;&nbsp;&nbsp;&nbsp;&nbsp;"Sedi, kćeri moja. Sedi, molim te. Mogu li sesti pored tebe, Patera? Hvala. Svi se kriju po kućama, valjda, osim onih koji polaze u borbu. Bio sam na spratu tvoje stambene zgrade, Patera, i pogledao kroz tvoj prozor. Nema nijednih kola na ulici. Čuje se pucnjava."
<BR>&nbsp;&nbsp;&nbsp;&nbsp;&nbsp;Svila klimnu glavom. "Stravična stvar, Vaša svesnosti."
<BR>&nbsp;&nbsp;&nbsp;&nbsp;&nbsp;"Jeste. Čuo sam i ranije takvu izjavu od tebe, Patera. Mejtera, ti si, po svemu što sam o tebi čuo i u našim dosjeima pročitao, žena trezvena i razumna. Žena koja se, štaviše, ističe upravo tim kvalitetima. Viron ratuje sam sa sobom. Dok mi razgovaramo, muškarci i žene, pa čak i deca, ginu. Nas nazivaju kasapima zato što nudimo životinjsku krv bogovima, iako kasapimo samo životinje, koje, uz to, umiru brzo, a za najuzvišenije svrhe. Ako smo mi kasapi, kako će oni sami sebe nazivati kad ovo bude završeno?" Odmahnuo je glavom. "Herojima, pretpostavljam. Slažeš li se?"
<BR>&nbsp;&nbsp;&nbsp;&nbsp;&nbsp;Mejtera Mermer nemo klimnu glavom.
<BR>&nbsp;&nbsp;&nbsp;&nbsp;&nbsp;"Pitam te, zato, kako se to može okončati? Reci mi, Mejtera. Reci nama oboma. Moj koadjutor se pribojava mog humora, a i ja se bojim da ponekad sa humorom preterujem. Ali nikad nisam bio ozbiljniji."
<BR>&nbsp;&nbsp;&nbsp;&nbsp;&nbsp;Ona promrmlja nešto nerazgovetno.
<BR>&nbsp;&nbsp;&nbsp;&nbsp;&nbsp;"Glasnije, Mejtera."
<BR>&nbsp;&nbsp;&nbsp;&nbsp;&nbsp;"Patera Svila mora postati naš kalde."
<BR>&nbsp;&nbsp;&nbsp;&nbsp;&nbsp;Kvecal se osloni leđima na naslon male klupe izdeljane u seoskom stilu. "Eto, vidiš. Njen ugled trezvene osobe sasvim je zaslužen, Patera Kalde."
<BR>&nbsp;&nbsp;&nbsp;&nbsp;&nbsp;"Vaša svesnosti!"
<BR>&nbsp;&nbsp;&nbsp;&nbsp;&nbsp;Mejtera Mermer se, ne ustavši, nakloni Prolokutoru. "Odveć ste ljubazni, Vaša svesnosti."
<BR>&nbsp;&nbsp;&nbsp;&nbsp;&nbsp;"Mejtera. Pretpostavimo da ja kažem da tvoje rešenje nije i jedino. Pretpostavimo da ja iznesem tvrdnju da Ajuntamiento, koji je nama vladao dosad, može nama vladati i odsad, i da je potrebno samo da se pokorimo. Šta nedostaje tome?"
<BR>&nbsp;&nbsp;&nbsp;&nbsp;&nbsp;"Izbila bi druga pobuna, Vaša svesnosti, novi neredi." Mejtera Mermer je izbegavala da susretne Svilin pogled. "Borbe i pobune bile bi iznova svake godine, sve do pada Ajuntamienta. Gledam ja porast nezadovoljstva već dvadeset godina, Vaša svesnosti, a sad narod počinje da ubija, koliko čujem. Ljudi će biti još spremniji za bitku idući put, a potom još spremniji, i najzad borbe neće stvarno ni prestajati. I... i..."
<BR>&nbsp;&nbsp;&nbsp;&nbsp;&nbsp;"Da?" Kvecal načini pokret hitnosti. "Kaži nam."
<BR>&nbsp;&nbsp;&nbsp;&nbsp;&nbsp;"Ginuće vojnici, Vaša svesnosti, jedan po jedan. Posle svakog narodnog ustanka, bića manje vojnika."
<BR>&nbsp;&nbsp;&nbsp;&nbsp;&nbsp;"Eto, vidiš." Njegova glava se okrete na naboranom vratu; on se obrati Svili. "Tvoje snage moraju pobediti, Patera Kalde. Prestani trzati to lice kad te tako oslovljavam, moraš se navići da si to. Tvoje snage, dakle, moraju pobediti, zato što će jedino pobeda doneti mir Vironu. Kaži Lorisu i ostalima da mogu spasti svoje živote ako se odmah predaju. Lemur je mrtav, znaš li to?"
<BR>&nbsp;&nbsp;&nbsp;&nbsp;&nbsp;Svila proguta, pa klimnu glavom.
<BR>&nbsp;&nbsp;&nbsp;&nbsp;&nbsp;"Sad kad Lemura nema, dovoljno je da nekoliko puta ošineš korbačem, i preostali Savetnici će kaskati kuda god ti želiš. Ali moraš biti kalde, a narod mora videti da to jesi."
<BR>&nbsp;&nbsp;&nbsp;&nbsp;&nbsp;"Mogu li nešto reći, Vaša svesnosti?"
<BR>&nbsp;&nbsp;&nbsp;&nbsp;&nbsp;"Ne da bi mi kazao da ti, miropomazani augur, odbijaš da uradiš ono što ti ja, tvoj Prolokutor, naređujem. Nadam se da nemaš nameru da to kažeš."
<BR>&nbsp;&nbsp;&nbsp;&nbsp;&nbsp;"Vi ste, Vaša svesnosti, već mnogo godina Prolokutor. Mnogo pre mog rođenja ste to postali. Pa ste i u vremenima poslednjeg Kaldea bili Prolokutor."
<BR>&nbsp;&nbsp;&nbsp;&nbsp;&nbsp;Kvecal klimnu glavom. "Dobro sam ga poznavao. Nameravam da tebe poznajem još bolje, Patera Kalde."
<BR>&nbsp;&nbsp;&nbsp;&nbsp;&nbsp;"Bejah dete kad je on umro, Vaša svesnosti, dete koje je tek učilo da hoda. Sigurno su se tad događale mnoge stvari o kojima ja ni do danas ne znam ništa. Ovo pominjem samo da bih naglasio da ću sledeće pitanje postaviti iz razloga neznanja. A ako Vi ne želite odgovoriti, nema potrebe da se o toj temi išta više kaže."
<BR>&nbsp;&nbsp;&nbsp;&nbsp;&nbsp;Kvecal klimnu glavom. "Kad bi ova naša Mejtera postavljala pitanja, ili tvoj pomoćnik, recimo, ili čak moj koadjutor, ja bih mogao odbiti da odgovorim, baš kao što kažeš. Ne mogu, međutim, ni zamisliti da naš kalde postavi neko pitanje, a da moja dužnost ne bude da odgovorim potpuno i jasno. Šta te muči?"
<BR>&nbsp;&nbsp;&nbsp;&nbsp;&nbsp;Svila provuče prste kroz kosu. "Kad je kalde umro, Vaša svesnosti, da li ste se Vi usprotivili - da li se iko usprotivio - odluci Ajuntamienta da se izbori za sledećeg kaldea ne održe?"
<BR>&nbsp;&nbsp;&nbsp;&nbsp;&nbsp;Kvecal klimnu glavom, kao da to čini sam za sebe, i prevuče drhtavu šaku preko ćelave glave: gest sličan Svilinom, a ipak i veoma različit. "Kratak odgovor, ako bih nameravao da odgovorim samo kratko, bio bi: da. Bunili su se i drugi, razni. Ti zaslužuješ kudikamo više od kratkog odgovora, međutim. Ti zaslužuješ potpuno objašnjenje. A dotle, na oltaru leži telo onog mladog čoveka koji je imao sreće, dopola izgorelo. Videh ga sa tvog prozora. Nagovestio si da nemaš sklonost da augurskim izgovorima prikrivaš neposlušnost. Hoćeš li, dakle, poći za mnom na ulicu i pomoći mi da učinimo ono što se tamo učiniti može? Kad završimo, daću ti potpun odgovor."
<BR>
<BR>&nbsp;&nbsp;&nbsp;&nbsp;&nbsp;Čučeći iza preostalog zida jedne prodavnice koju je požar uništio, Mejtera Nana je proučavala lica svojih potčinjenih. Zoril je izgledao prestrašen, lice Krečne bilo je otupelo, a krupni muškarac sa crnom bradom (nije se uspevala setiti njegovog imena, ako ga je ikad i znala) izgledao je odlučan. "Dakle, da vidimo", reče ona.
<BR>&nbsp;&nbsp;&nbsp;&nbsp;&nbsp;Pa ovo je kao kad govoriš odeljenju đaka, pomisli ona. Nije nimalo drugačije. Još da su mi tabla i kreda.
<BR>&nbsp;&nbsp;&nbsp;&nbsp;&nbsp;"Vesti su nam, dakle, stigle, i to loše vesti, neću to poricati. Ali, ne neočekivane. Bar za mene nisu neočekivane, a nadam se ni za ma koga od vas. Saterali smo gardiste u Alambreru, ljude čiji je posao da teraju narod u tu istu Alambreru."
<BR>&nbsp;&nbsp;&nbsp;&nbsp;&nbsp;Osmehnula se, nadajući se da će oni ceniti tu ironiju. "Svako bi očekivao da će, zbog toga, Ajuntamiento poslati svojim ljudima pomoć. Ja sam to svakako očekivala, mada sam se nadala da neće baš tako brzi biti. Međutim, pomoć im stiže, a meni se čini da mi sad imamo pred sobom tri mogućnosti." Ona podiže tri prsta. "Možemo nastaviti sa napadima na Alambreru, u nadi da je osvojimo pre nego što ta kolona stigne." Jedan prst dole. "Možemo se povući." Još jedan dole. "Ili možemo zasad ostaviti Alambreru u zatečenom stanju i napasti to pojačanje pre nego što uđe u tvrđavu." I poslednji prst se savi nadole. "Zorile, šta ti predlažeš?"
<BR>&nbsp;&nbsp;&nbsp;&nbsp;&nbsp;"Ako se povučemo, značiće to da ne ispunjavamo ono što je boginja rekla da moramo uraditi."
<BR>&nbsp;&nbsp;&nbsp;&nbsp;&nbsp;Crnobradi prezrivo frknu.
<BR>&nbsp;&nbsp;&nbsp;&nbsp;&nbsp;"Pa, ona je nama rekla da osvojimo Alambreru i da je srušimo", podseti Mejtera Nana Zorila. "Pokušali smo, ali nije uspelo. Odlučiti se moramo, zapravo, treba li da nastavimo sa takvim pokušajima sve dok nas njihovo pojačanje ne prekine. Ili, možda, da se neko vreme odmaramo, dok se ne osetimo jači, ali uz saznanje da će tada i oni biti jači? Ili treba da se potrudimo da i ne budemo prekinuti. Krečna?"
<BR>&nbsp;&nbsp;&nbsp;&nbsp;&nbsp;Bila je to mršava žena četrdesetih godina, sa kosom boje đumbira, verovatno obojenom, zaključi Mejtera Nana. "Ja bih rekla da mi ne smemo razmišljati samo o rečima boginje. Da je ona naprosto htela pad Alambrere, mogla ju je srušiti i sama. Ona hoće da mi to postignemo."
<BR>&nbsp;&nbsp;&nbsp;&nbsp;&nbsp;Mejtera Nana klimnu glavom. "Sasvim se slažem s tim."
<BR>&nbsp;&nbsp;&nbsp;&nbsp;&nbsp;"A mi smo smrtnici, dakle moramo to uraditi na način smrtnika." Krečna proguta knedlu. "Ja nemam tako veliki broj ljudi za sobom. Štaviše, ovo što imam većinom su žene."
<BR>&nbsp;&nbsp;&nbsp;&nbsp;&nbsp;"Ničeg lošeg u tome nema", reče joj Mejtera Nana. "Žena sam i ja. Žena je i boginja, ili je, bar, biće ženskog pola, slično nama. Znamo da je Pesova supruga i da je rodila sedmoro dece. A to što nemaš mnogo sledbenica za sobom, nije bitno. Ja ću rado saslušati i nekog ko uopšte nema sledbenike, ako ima dobre, upotrebljive zamisli."
<BR>&nbsp;&nbsp;&nbsp;&nbsp;&nbsp;"Pokušavala sam kazati..." Nalet vetra donese prašinu i dim u njihov ratni savet; Krečna poče mahati jednom šakom, dugačkom i ravnom, ispred lica, kao lepezom. "...da moje sledbenice gotovo i da nemaju čime da se bore. Mnoge od njih imaju samo kuhinjske noževe. Osmoro mojih imaju igličare, bar koliko je meni poznato, a jedna radi u štali i ima vile."
<BR>&nbsp;&nbsp;&nbsp;&nbsp;&nbsp;Mejtera Nana potrudi se da to zapamti.
<BR>&nbsp;&nbsp;&nbsp;&nbsp;&nbsp;"Dakle, htela sam reći, moji imaju osećanje da su izostavljeni iz ovog što se događa. Obeshrabreni su, znaš?"
<BR>&nbsp;&nbsp;&nbsp;&nbsp;&nbsp;Mejtera Nana je uveri da zna.
<BR>&nbsp;&nbsp;&nbsp;&nbsp;&nbsp;"Pa, ako sad pođemo kućama, mislim da će neki od mojih naprosto ostati kod kuće. Ali ako umlatimo ove zelembaće koji dolaze, moji će se dočepati pištolja sa debelom municijom. Onda će imati više samouverenja i bolje će gledati na nas, koji smo ovde."
<BR>&nbsp;&nbsp;&nbsp;&nbsp;&nbsp;"Veoma dobra poenta."
<BR>&nbsp;&nbsp;&nbsp;&nbsp;&nbsp;"Ovaj ovde, Bizon..."
<BR>&nbsp;&nbsp;&nbsp;&nbsp;&nbsp;Mejtera Nana se ponovo potrudi da upamti: 'Bizon' je očigledno bilo ime čoveka sa crnom bradom. Ona odluči da koristi to ime kad god može, sve dok ga sigurno ne zapamti.
<BR>&nbsp;&nbsp;&nbsp;&nbsp;&nbsp;"...misli da se moji neće boriti. I neće, ne na način kako bi on to hteo. Ali, ako dobiju pištolje, moji će pucati ceo dan, ako im ti narediš, Mejtera. Ili ako im kažeš da odu na neko određeno mesto, a zelembaći pokušaju da ih zaustave."
<BR>&nbsp;&nbsp;&nbsp;&nbsp;&nbsp;"Ti si, Krečna, za napad na kolonu?"
<BR>&nbsp;&nbsp;&nbsp;&nbsp;&nbsp;Krečna klimnu glavom.
<BR>&nbsp;&nbsp;&nbsp;&nbsp;&nbsp;Bizon reče: "Jest, ona je za, al da neko drugi napadne. I ja sam za, ali u borbu ću ići ja, sa mojima."
<BR>&nbsp;&nbsp;&nbsp;&nbsp;&nbsp;"U borbu između nas samih - da se borimo jedni protiv drugih, je li, Bizone?" Mejtera Nana odmahnu glavom. "Ta vrsta borbe nam neće nikad vratiti Povelju; štaviše, potpuno sam sigurna da boginja nije tražila takvu borbu. Međutim, smatraš da treba napasti kolonu koja ide Alambreri kao pojačanje? Odlično, to je i moje mišljenje! Nisam sigurna da znam šta bi Zoril hteo, nisam čak sigurna ni da on sam to zna. Svejedno, imamo jasnu većinu. Na kom mestu bi ti predložio da ih napadnemo, Bizone?
<BR>&nbsp;&nbsp;&nbsp;&nbsp;&nbsp;On je ćutao i pipao bradu.
<BR>&nbsp;&nbsp;&nbsp;&nbsp;&nbsp;"Znam", reče ona, "napustiće nas neki koji su ionako neodlučni. Ali možemo preduzeti određene mere da to ne bude veliki broj, a osim toga, usput će nam se možda pridružiti i neki novi sledbenici. Zorile?"
<BR>&nbsp;&nbsp;&nbsp;&nbsp;&nbsp;"Ne znam, Mejtera. Mislim da ti treba da odlučiš."
<BR>&nbsp;&nbsp;&nbsp;&nbsp;&nbsp;"I ja tako mislim, i odlučiću. Ali budalasto je donositi odluke, a prethodno ne saslušati savete, ako ima vremena za to. Mislim da bi trebalo da napadnemo kolonu upravo ovde, na domaku Alambrere."
<BR>&nbsp;&nbsp;&nbsp;&nbsp;&nbsp;Bizon naglašeno klimnu glavom.
<BR>&nbsp;&nbsp;&nbsp;&nbsp;&nbsp;"Kao prvo, nemamo mnogo vremena za pripreme; ovakvim izborom, imaćemo ga najviše."
<BR>&nbsp;&nbsp;&nbsp;&nbsp;&nbsp;Bizon reče: "Narod ih gađa kamenjem sa krovova. Glasnik nam je i to rekao, sećaš se? Možda će tako, usput, narod poubijati nekoliko zelembaća za nas. Dajmo narodu priliku da to radi."
<BR>&nbsp;&nbsp;&nbsp;&nbsp;&nbsp;Ona reče: "Pa, možda će, usput, neki od mlađih gardista preći na našu stranu. Treba i njima pružiti priliku za to." Nadahnuta svojim uspomenama na igre u palestri, ona dodade: "Kad neko pređe sa protivničke strane na našu, to vredi dvostruko: mi postajemo jači za jednog, a oni postaju slabiji za jednog. Osim toga, kad kolona stigne, gardisti Alambrere moraće da otvore ta velika vrata i puste kolonu unutra." Izrazi lica ostalih pokazivali su da se toga niko od njih nije setio, i Mejtera Nana zaključi: "Ne kažem da ćemo moći da prodremo unutra. Ali mogli bismo, možda. E, sad, kako ćemo napasti?"
<BR>&nbsp;&nbsp;&nbsp;&nbsp;&nbsp;"Od napred, i od pozadi, sa celokupnim ljudstvom koje možemo sakupiti", reče Bizon potmulo.
<BR>&nbsp;&nbsp;&nbsp;&nbsp;&nbsp;Krečna reče: "Treba to iznenada, Mejtera."
<BR>&nbsp;&nbsp;&nbsp;&nbsp;&nbsp;"Razlog više da napadnemo ovde. Kad stignu do Alambrere, misliće da su došli do odredišta. Možda će se malo opustiti. Tad će biti trenutak da stupimo u dejstvo."
<BR>&nbsp;&nbsp;&nbsp;&nbsp;&nbsp;"Čim se kapija otvori." Bizon sruči pesnicu u dlan.
<BR>&nbsp;&nbsp;&nbsp;&nbsp;&nbsp;"Da, i ja tako mislim. Šta je, Zorile?"
<BR>&nbsp;&nbsp;&nbsp;&nbsp;&nbsp;"Ne bi trebalo ovo da govorim. Znam šta ćete svi vi pomisliti, ali zelembaći nas poubijaše sa zidova i sa visokih prozora. Gotovo sve što smo izgubili, izgubili smo na taj način." Čekao je da mu se neko usprotivi, ali niko ništa ne reče.
<BR>&nbsp;&nbsp;&nbsp;&nbsp;&nbsp;"S druge strane ulice, naspram tvrđave, zgrade su jednako visoke kao tvrđava sama, Mejtera, a jedna zgrada, samo malo dalje, nešto je i viša. Mislim da treba tamo da rasporedimo strelce, da gađaju gardiste na zidovima. Mogli bi se na krovove popeti i neki od mojih ljudi bez igličara, da bacaju kamenje, kao oni koje je glasnik pomenuo. Kamen koji preleti toliku daljinu udariće jako, maltene kao metak. Ovi 'baći imaju oklope."
<BR>&nbsp;&nbsp;&nbsp;&nbsp;&nbsp;Mejtera Nana klimnu glavom. "Dobro kažeš. Nalažem ti da povedeš tu operaciju. Prikupi izvestan broj ljudi - ne samo tvojih; naročito uzimaj starije momke i devojke - da počnu odmah sad da nose kamenje i cigle gore. Kakvi su požari bili, sigurno ima tog materijala u izobilju svuda.
<BR>&nbsp;&nbsp;&nbsp;&nbsp;&nbsp;"Krečna, tvoje žene više neće napadati, osim onih koje imaju igličare ili pištolje sa debelom municijom. Treba nam neko da izvlači naše ranjenike iz borbe i brine se o njima. Neka se one samo brane, tim svojim noževima i čime god drugim mogu, od svakog ko pokuša da im smeta. A ona žena sa vilama? Idi dovedi je. Želim popričati s njom."
<BR>&nbsp;&nbsp;&nbsp;&nbsp;&nbsp;Ona primeti jedno pogodno parče odvaljenog gipsa. "Gledaj ovamo, Bizone." Uze gips i nacrta, na zidu pocrnelom od vatre, koji je bio iza nje, dve uporedne linije, znatno razmaknute. "Ovo je Ulica kaveza." Hitrinom stečenom dugogodišnjom praksom, ona poče skicirati Alambreru i naspramne zgrade.
<BR>
<BR>&nbsp;&nbsp;&nbsp;&nbsp;&nbsp;Kedrovine je preostalo još dosta, a vatra na oltaru nije bila sasvim ugašena. Svila nabaca nove količine drveta na nju i prepusti da je vetar razbukta. Vrcale su varnice po Svetom oltaru i odletale u mlazevima niz Ulicu sunca.
<BR>&nbsp;&nbsp;&nbsp;&nbsp;&nbsp;Kvecal se pozabavio Mošusovim telom. Prikupio ga je i pristojno rasporedio pored mrtvačkog sanduka Mejtere Ruže. Mejtera Mermer bila je otišla u kenobu da donese čaršav, ali se još nije vratila.
<BR>&nbsp;&nbsp;&nbsp;&nbsp;&nbsp;"Bio je najopakiji čovek koga sam ikad upoznao." Svila nije nameravao ništa da kaže glasno, ali su reči, svejedno, izišle. "Ipak, ne mogu da ne osetim sažaljenje, prema njemu i prema svima nama takođe, zato što je otišao."
<BR>&nbsp;&nbsp;&nbsp;&nbsp;&nbsp;Kvecal promrmlja: "To ti služi na čast, Patera Kalde." On obrisa sečivo mantejonskog žrtvenog noža koji je spasao iz prašine.
<BR>&nbsp;&nbsp;&nbsp;&nbsp;&nbsp;Svila se mutno zapita kad ga je ispustio. Mejtera Ruža se o tom nožu uvek brinula, prala ga je i oštrila posle svakog prinošenja žrtava, makar i najmanjeg; ali Mejtere Ruže nema više, mrtva je kao i Mošus.
<BR>&nbsp;&nbsp;&nbsp;&nbsp;&nbsp;Kad je urezao znak sabiranja u Resicin skočni zglob, dabome, i kleknuo da isisa otrov.
<BR>&nbsp;&nbsp;&nbsp;&nbsp;&nbsp;Kad se Svila susreo sa Krvom u fejdan, Krv je rekao da je obećao nekome - nekoj ženi - da će se u ovom mantejonu moliti za nju. Svila je sad, neočekivano, znao (bez ikakvog pojma o načinu na koji je do tog znanja došao) da je ta 'žena' bio Mošus. Da li se Mošusov duh na neki način zadržava blizu Mošusovog leša, da li sad na neki način podstiče njega, Svilu? Šapatom koji je suviše tih da bi se mogao čuti? Svila iscrta znak sabiranja, znajući da bi trebalo i da doda molitvu Telksiepeji, boginji magije i duhova, ali i nesposoban da to učini.
<BR>&nbsp;&nbsp;&nbsp;&nbsp;&nbsp;Mošus je kupio ovaj mantejon za Krva, Krvovim parama; ali je sigurno osećao, negde duboko u onom delu njegove ličnosti koji ni tolikim zločinima nije ubijen, da je ta kupovina bila pogrešna - da je njome uvredio bogove. Zato je zatražio od Krva da se moli za njega, ili možda za obojicu, u mantejonu tako kupljenom; a Krv je obećao da će to učiniti.
<BR>&nbsp;&nbsp;&nbsp;&nbsp;&nbsp;Da li je održao obećanje?
<BR>&nbsp;&nbsp;&nbsp;&nbsp;&nbsp;"Ako bi pomogao oko nogu, Patera Kalde?" reče Kvecal, koji je stajao kod uzglavlja kovčega Mejtere Ruže.
<BR>&nbsp;&nbsp;&nbsp;&nbsp;&nbsp;"Da, svakako, Vaša svesnosti. Mi ga možemo uneti."
<BR>&nbsp;&nbsp;&nbsp;&nbsp;&nbsp;Kvecal odmahnu glavom. "Položićemo ga na svetu lomaču, Patera Kalde. Kremiranje je dozvoljeno kad je, iz praktičnih razloga, sahrana neizvodljiva. Hoćemo li...?"
<BR>&nbsp;&nbsp;&nbsp;&nbsp;&nbsp;Svila podiže uznožni kraj sanduka i nađe da je lakši nego što je očekivao. "Zar ne bi trebalo da se obratimo bogovima, Vaša svesnosti? Da budu dobri prema njoj?"
<BR>&nbsp;&nbsp;&nbsp;&nbsp;&nbsp;"Ja sam to već uradio, Patera Kalde, dok si ti bio zadubljen u misli. Dakle: Dižemo što više možemo, zatim ga bacamo nasred lomače, ali da nam ne ispadne usput. Je'n - dva - tri!"
<BR>&nbsp;&nbsp;&nbsp;&nbsp;&nbsp;Svila učini kao što mu je rečeno, a onda hitro izmače plamenovima koji su se izduživali. "Možda je trebalo da sačekamo Mejteru, Vaša svesnosti."
<BR>&nbsp;&nbsp;&nbsp;&nbsp;&nbsp;Kvecal još jednom odmahnu glavom. "Bolje je ovako, Patera Kalde. A takođe bi bolje bilo, ali za tebe, da ne gledaš pravo u vatru. Znaš li, uzgred rečeno, zašto mrtvački sanduci imaju baš taj oblik? Gledaj u mene, Patera Kalde."
<BR>&nbsp;&nbsp;&nbsp;&nbsp;&nbsp;"Da bi bilo mesta za ramena, Vaša svesnosti. Tako sam, bar, ja čuo."
<BR>&nbsp;&nbsp;&nbsp;&nbsp;&nbsp;Kvecal klimnu glavom. "To se svakome kaže. A da li je za ramena ove tvoje sibile bila potrebna dodatna širina? Gledaj u mene, rekoh."
<BR>&nbsp;&nbsp;&nbsp;&nbsp;&nbsp;Tanko drvo, natopljeno vodorastvorljivom crnom bojom, već je dobijalo jednu drugačiju, čestitu crnu boju: ugljenisalo se na mestima koja su plamenovi lizali i počelo da uzvraća sopstvenim, novim plamenovima. "Ne", reče Svila, i opet odluta pogledom. (Čudna pomisao: ovaj pogureni starčić zaista je prolokutor.) "Ne, Vaša svesnosti. Nije potrebna za većinu žena, pa ni za mnoge muškarce."
<BR>&nbsp;&nbsp;&nbsp;&nbsp;&nbsp;Smrad gorućeg mesa.
<BR>&nbsp;&nbsp;&nbsp;&nbsp;&nbsp;"Prave se u tom obliku da bismo mi, živi, znali na kom kraju je glava, kad je poklopac sanduka spušten. Ponekad se sanduci postavljaju uspravno, znaš. Patera!"
<BR>&nbsp;&nbsp;&nbsp;&nbsp;&nbsp;Svilin ukočeni pogled još jednom je odlutao do ognja. On se sad okrete i pokri oči rukama.
<BR>&nbsp;&nbsp;&nbsp;&nbsp;&nbsp;"Poštedao bih te ja toga da sam mogao", reče mu Kvecal, a Mejtera Mermer, koja je stigla sa čaršavom, upita: "Čega, Vaša svesnosti?"
<BR>&nbsp;&nbsp;&nbsp;&nbsp;&nbsp;"Da ne gledam lice Mejtere Ruže plamenovima proždirano", reče joj Svila. Protrlja oči, nadajući se da će ona pomisliti da ih je i ranije trljao, da mu dim smeta.
<BR>&nbsp;&nbsp;&nbsp;&nbsp;&nbsp;Ona mu pruži jedan kraj čaršava. "Izvinjavam se što sam se toliko dugo zadržala, Patera. Vi-videla sam svoj odraz, slučajno. Posle sam tražila ogledalo Mejtere Nane. Imam neku ogrebotinu na obrazu."
<BR>&nbsp;&nbsp;&nbsp;&nbsp;&nbsp;Svila uze čaršav za dva ugla, prstima vlažnim od suza; vetar je pokušavao da mu otme čaršav, ali on ga je držao čvrsto. "Imaš, imaš, Mejtera. Kako ti se to desilo?"
<BR>&nbsp;&nbsp;&nbsp;&nbsp;&nbsp;"Pojma nemam!"
<BR>&nbsp;&nbsp;&nbsp;&nbsp;&nbsp;Na njegovo iznenađenje, Kvecal sa lakoćom podiže Mošusovo polusagorelo telo. Taj poštovanja dostojni starčić bio je, očito, jači nego što je izgledao. "Raširite čaršav po zemlji i držite ga da ostane ravan", reče im on. "Položićemo ga na čaršav i umotati sleva i zdesna."
<BR>&nbsp;&nbsp;&nbsp;&nbsp;&nbsp;Još trenutak... i Mošus, takođe, počiva među plamenovima.
<BR>&nbsp;&nbsp;&nbsp;&nbsp;&nbsp;"Naša je dužnost da pazimo na vatru dok oboje ne sagore. Ali ne moramo da posmatramo, a ja preporučujem da to i ne činimo." Kvecal stade između Svile i oltara. "Hajde da se molimo svako za sebe, za pokoj njihovih duša."
<BR>&nbsp;&nbsp;&nbsp;&nbsp;&nbsp;Svila sklopi oči, sagnu glavu i obrati se Izvanašu, bez mnogo uverenja da ga taj, od svih najslabije poznat, bog zaista čuje, ili da mari, ili da uopšte postoji.
<BR>&nbsp;&nbsp;&nbsp;&nbsp;&nbsp;"Pa ipak, ovo znam." (Njegove usne su se pokretale, iako sa njih nije polazio nikakav zvuk.) "Jedini si bog za mene. Bolje mi je da tebi dam sve svoje obožavanje, pa i ako ne postojiš, nego da obožavam Ehidnu, ili čak Kipris, čija sam lica video. Zato molim da budeš milosrdan prema ovo dvoje naših mrtvih. Seti se da je trebalo da ih ja, kome si jednom izuzuetno ukazao čast, uzorno volim njih oboje, ali da to nisam mogao; i da, zato, nisam uspeo dati onaj podsticaj koji ih je mogao dovesti do tebe pre nego što ih je Hieraks dograbio. Moja je, dakle, krivica za svako zlo koje su oni možda počinili u vremenu kad su mene poznavali. Prihvatam je i molim se da im oprostiš, njima koji gore, ali i meni, meni čija lomača još nije zapaljena. Izvanašu skroviti, nemoj se na nas ljutiti, iako te nikad nismo dovoljno poštovali. Sve što je izbačeno, odbačeno i prezreno, tvoje je. Zar ovog muškarca i ovu ženu, koje ja zanemarivah, treba i ti da zanemariš? Priseti se ubogosti života naših i njihove smrti. Zar mi nikad ne treba mir da nađemo? Pretraživao sam svoju savest, Izvanašu, da otkrijem čime sam izazvao da ti budeš mnome nezadovoljan. Ovo nađoh: izbegavao sam Mejteru Ružu koliko god sam mogao, iako je ona mogla biti moja baka koju nikad nisam upoznao; a Mošusa sam mrzeo, a i plašio ga se, iako mi on nije ni najmanju nepravdu učinio. Oboje su tvoji bili, Izvanašu; to sada uviđam; trebalo je, tebe radi, da volim oboje. Odričem se gordosti svoje; poštovaću uspomene na njih. Kunem se da hoću. Život ću tebi posvetiti, Izvanašu, ako oprostiš ovom čoveku i ovoj ženi koje danas spalismo."
<BR>&nbsp;&nbsp;&nbsp;&nbsp;&nbsp;Otvori oči i vide da je Kvecal već završio molitvu, ako se uopšte i molio. Uskoro i Mejtera Mermer podiže glavu, a on zapita: "Da li bi mi mogla Vaša svesnost, koja o bogovima zna više nego iko u Svitku, dati uputstva o Izvanašu? On me je prosvetlio, kao što Vašem koadjutoru rekoh, ali bih, ipak, bio zahvalan ako biste mi mogli reći još o njemu."
<BR>&nbsp;&nbsp;&nbsp;&nbsp;&nbsp;"Ne mogu ja dati nikakva obaveštenja, Patera Kalde, ni o tom, ni o ma kom drugom bogu. Ono malo što sam, u toku mog dugog života, saznao o bogovima, nastojao sam da zaboravim. Video si Ehidnu. Posle toga, možeš li me pitati zašto?"
<BR>&nbsp;&nbsp;&nbsp;&nbsp;&nbsp;"Ne, Vaša svesnosti." Svila nervozno pogleda Mejteru Mermer.
<BR>&nbsp;&nbsp;&nbsp;&nbsp;&nbsp;"Ja je nisam videla, Vaša svesnosti. Ali sam videla Svete prelive, i čula njen glas, i osetila divnu sreću zbog toga. Pamtim da je pozivala sve nas na čistotu i da je potvrdila Scilin patronat nad našim gradom, ništa više. Možete li mi reći šta je još rekla?"
<BR>&nbsp;&nbsp;&nbsp;&nbsp;&nbsp;"Rekla je tvojoj sestri da sruši Ajuntamiento. Neka ti to bude dovoljno za sad, Mejtera."
<BR>&nbsp;&nbsp;&nbsp;&nbsp;&nbsp;"Mejtera Nana? Ali, poginuće!"
<BR>&nbsp;&nbsp;&nbsp;&nbsp;&nbsp;Kvecalova pleća se uzdigoše i spustiše. "Mislim da možemo pouzdano računati da će tako biti, Mejtera. Pre nego šro se Kipris u scildan ispoljila ovde, Prozori našeg grada bili su decenijama prazni. Ne mogu tvrditi da je moja zasluga to što su bili prazni; nisam ja to postigao. Ali trudio sam se, svim silama sam se trudio da sprečim teofanije. Kao prvo, zabranio sam prinošenje ljudskih žrtava i postigao sam da se to i zakonom zabrani. Priznajem da se tim dostignućem ponosim."
<BR>&nbsp;&nbsp;&nbsp;&nbsp;&nbsp;Okrete se Svili. "Patera Kalde, želeo si znati da li sam se usprotivio kad je Ajuntamiento propustio da zakaže izbore za novog kaldea. Imao si pravo da to pitaš, više prava nego što si i sam znao. Da je novi kalde izabran čim je stari umro, ne bismo imali ovu Ehidninu posetu danas."
<BR>&nbsp;&nbsp;&nbsp;&nbsp;&nbsp;"Ako je Vašoj svesnosti..."
<BR>&nbsp;&nbsp;&nbsp;&nbsp;&nbsp;"Ne, ja baš želim da ti ispričam. Postoje mnoge stvari koje ti, kao Kalde, moraš znati; ovo je jedna od tih. Ali situacija nije bila tako jednostavna kao što možda misliš. Koliko znaš o Povelji?"
<BR>&nbsp;&nbsp;&nbsp;&nbsp;&nbsp;"Gotovo ništa, Vaša svesnosti. Proučavali smo je kad sam bio dečak. Naime, nastavnik nam je pročitao Povelju, a onda odgovarao na naša pitanja. Mislim da mi je tad bilo deset godina."
<BR>&nbsp;&nbsp;&nbsp;&nbsp;&nbsp;Mejtera Mermer reče: "Sad se od nas očekuje da je u nastavi ne pominjemo. Još pre nekoliko godina Povelja je izostavljena iz svih nastavnih programa."
<BR>&nbsp;&nbsp;&nbsp;&nbsp;&nbsp;"Po mom naređenju", reče Kvecal, "kad je i samo pominjanje Povelje postalo opasno. Mi, međutim, u Palati imamo primerke Povelje. Pročitao sam je mnogo puta. U njoj ne piše, Patera Kalde, to što ti, izgleda, misliš da piše, naime da se po smrti jednog kaldea moraju držati izbori za novog. Ono što u njoj stvarno stoji jeste da kalde treba doživotno da ostane na dužnosti, da ima pravo da izabere sebi naslednika, ali, ako to ne učini, da se moraju održati izbori za naslednika. Vidiš u čemu je teškoća?"
<BR>&nbsp;&nbsp;&nbsp;&nbsp;&nbsp;Svila nelagodno pogleda uz i niz ulicu, da se uveri da nema u blizini nikog ko bi ih mogao slušati. "Bojim se da ne vidim, Vaša svesnosti. Meni to zvuči jednostavno i jasno."
<BR>&nbsp;&nbsp;&nbsp;&nbsp;&nbsp;"Nigde ne piše da kalde mora saopštiti koga je odabrao. Ima pravo, ako želi, da zadrži to u tajnosti. Razlozi za to su tako očigledni da ja oklevam da ih objašnjavam."
<BR>&nbsp;&nbsp;&nbsp;&nbsp;&nbsp;Svila klimnu glavom. "Jasno mi je da bi se obojica našla u nezgodnom položaju."
<BR>&nbsp;&nbsp;&nbsp;&nbsp;&nbsp;"I vrlo opasnom, Patera Kalde. Pristalice naslednika mogli bi ubiti kaldea, a oni koji su se nadali da zauzmu to mesto bili bi u ikušenju da ubiju naslednika. Kad je pročitan testament poslednjeg kaldea, nađeno je da u njemu postoji odrednica o nasledniku. Pamtim doslovce te rečei: 'Sin će me moj naslediti, iako nije sin mog tela.' Kako bi ti to shvatio?"
<BR>&nbsp;&nbsp;&nbsp;&nbsp;&nbsp;Svila se pogladi po obrazu. "U testamentu nije dato ime tog sina?"
<BR>&nbsp;&nbsp;&nbsp;&nbsp;&nbsp;"Nije. Naveo sam ti celu tu klauzulu. Taj kalde se nikad nije ženio, što je trebalo i ranije da ti kažem. I, koliko je poznato, nije imao nikakve sinove."
<BR>&nbsp;&nbsp;&nbsp;&nbsp;&nbsp;Mejtera Mermer se odvaži da kaže: "Ja ništa o tome nisam znala, Vaša svesnosti. Zar im se nije taj sin javio?"
<BR>&nbsp;&nbsp;&nbsp;&nbsp;&nbsp;"Nije, koliko je meni poznato. Moguće je da se javio, ali da su ga tajno ubili Lemur ili neko drugi od Savetnika, ali ja u to ne verujem." Kvecal odabra jednu dugačku, a tanku kedrovu cepanicu i poče džarati vatru, koja se stišavala. "Da su oni to uradili, ja bih već saznao, do sada, a verovatno i mnogo ranije. Nikakvih javnih saopštenja nije bilo, znaš. Da je bilo, pretendenti bi se počeli javljati i nametati, pa bi bilo nevolja bez kraja. Ajuntamiento je tragao u tajnosti. Iskren da budem, ne verujem da bi taj dečak ostao živ, da je pronađen."
<BR>&nbsp;&nbsp;&nbsp;&nbsp;&nbsp;Svila, oklevajući, klimnu glavom.
<BR>&nbsp;&nbsp;&nbsp;&nbsp;&nbsp;"Da je to bio kaldeov prirodni sin, mogao je biti pronađen pomoću medicinskih testova. Ovako se jedino mogao tražiti neki trag. Ispitivani su monitori u svim staklima koja su mogla biti nađena. Stari dokumenti su čitani i ponovo čitani, a kaldeovi rođaci i družbenici su saslušavani, ali je sve to ostalo bez ishoda. Trebalo je, dakle, raspisati izbore, što sam ja više puta i predlagao, jer sam se plašio da ćemo doživeti Scilinu teofaniju ako se nešto ne uradi. Ali izbori bi, pod tim okolnostima, bili nezakoniti, što sam i sam morao priznati. Kalde jeste odredio ko će mu biti naslednik. Ali, naprosto, nisu uspeli da pronađu tog čoveka."
<BR>&nbsp;&nbsp;&nbsp;&nbsp;&nbsp;"Onda ni ja neću imati pravo na tu funkciju, ako me prinude da je preuzmem."
<BR>&nbsp;&nbsp;&nbsp;&nbsp;&nbsp;"Nije tako. Pre svega, to su događaji od pre jednog pokolenja. Svi su izgledi da je njegov usvojeni sin mrtav, ako je ikad i postojao. Kao drugo, Povelju su pisali bogovi sami. To je dokument koji izražava njihovu volju po pitanju našeg oblika vladavine, ništa više. Jasno je da su nezadovoljni sadašnjim stanjem stvari, a ti si jedina mogućnost, što ti je Mejtera i rekla."
<BR>&nbsp;&nbsp;&nbsp;&nbsp;&nbsp;Kvecal pruži žrtveni nož Mejteri Mermer. "Mislim da nas dvojica sada možemo poći, Mejtera. Ti moraš ostati. Pazi na vatru dok ne dogori. A kad dogori, prenesi pepeo u tvoj mantejon i oslobodi ga se na uobičajeni način. Možda ćeš u pepelu primetiti kosti ili zube. Nemoj ih dodirivati, niti postupati prema njima na način u ma čemu drugačiji nego ostali pepeo."
<BR>&nbsp;&nbsp;&nbsp;&nbsp;&nbsp;Mejtera Mermer se nakloni.
<BR>&nbsp;&nbsp;&nbsp;&nbsp;&nbsp;"Očisti oltar na uobičajeni način. Ako nađeš ljude koji bi ti pomogli, prenesi ga natrag u mantejon. Tvoj Sveti prozor takođe."
<BR>&nbsp;&nbsp;&nbsp;&nbsp;&nbsp;Ona se opet nakloni. "Patera mi je već dao uputstva da tako postupim, Vaša svesnosti."
<BR>&nbsp;&nbsp;&nbsp;&nbsp;&nbsp;"Fino. Ti si dobra i razumna žena, Mejtera, kao što rekoh. Drago mi je bilo da vidim da si opet stavila svoju kapu na glavu, čim si se vratila u kenobu. Imaš moje dopuštenje da ulaziš i u mušku stambenu zgradu. Tamo se nalazi jedna stara žena. Mislim da ćeš naći da se ona sad oseća dovoljno dobro da ide kući. U jednom od kreveta na spratu nalazi se i jedan mali dečak. Možeš ga ostaviti tamo, ili ga preneti kod tebe, u kenobu, ako će to biti pogodnije za dalju negu. Pazi da se on ne napreže mnogo i da pije mnogo vode. Navedi ga da jede, ako može. Mogla bi skuvati deo ovog mesa za njega."
<BR>&nbsp;&nbsp;&nbsp;&nbsp;&nbsp;Kvecal se okrete Svili. "Ja bih da ga opet pogledam, Patera, dok je Mejtera zauzeta oko vatre. Takođe ću pozajmiti jednu mantiju koju sam video gore; pretpostavljam da je to rezervna mantija tvog akolita. Činilo se da je prekratka za tebe, ali meni bi trebalo da je prikladne veličine, a kad se susretnemo sa pobunjenicima... možda bi trebalo da ih nazivamo slugama Kraljice Svitka, ili tako nekako. Dakle, kad ih sretnemo, pomoći će ako oni budu znali ne samo ko si ti, nego i ko sam ja."
<BR>&nbsp;&nbsp;&nbsp;&nbsp;&nbsp;Svila reče: "Uveren sam da bi Patera Gulo želeo da Vi uzmete sve što Vam iole može pomoći, Vaša svesnosti."
<BR>&nbsp;&nbsp;&nbsp;&nbsp;&nbsp;Dok je Kvecal teturavim koračićima odlazio unutra, Mejtera Mermer upita: "Hoćeš li pomoći Mejteri Nani, Patera? Bićete u strašnoj opasnosti, oboje. Moliću se za vas."
<BR>&nbsp;&nbsp;&nbsp;&nbsp;&nbsp;"Ja se mnogo više brinem šta će biti s tobom, nego sa mnom", reče joj Svila. "Više, čak, nego što se brinem za nju - ona je svakako pod Ehidninom zaštitom, bez obzira na ono što je Njegova svesnost rekao."
<BR>&nbsp;&nbsp;&nbsp;&nbsp;&nbsp;Mejtera Mermer podiže glavu i osmehnu se samo malo, bolno. "Mani ti brigu za mene. Ova Mejtera Mermer se dobro brine o meni, ej." Neočekivano, ona ovlaš prisloni svoje tople metalne usne na njegov obraz. "Ako se desi da vidiš mog dečka Krvavog, reci mu da ne treba, ni on, da se brine. Biće meni odlično."
<BR>&nbsp;&nbsp;&nbsp;&nbsp;&nbsp;"Svakako hoću, Mejtera." Svila požuri da uzmekne jedan korak. "S bogovima ostaj, Mejtera Ružo. Što se tiče onih paradajza - izvini, izvini, zaista mi je žao zbog svega toga. Nadam se da si mi oprostila."
<BR>&nbsp;&nbsp;&nbsp;&nbsp;&nbsp;"Ona je preminula juče, Patera. Zar ti nisam rekla?"
<BR>&nbsp;&nbsp;&nbsp;&nbsp;&nbsp;"Da", promumla Svila. "Da, naravno."
<BR>&nbsp;&nbsp;&nbsp;&nbsp;&nbsp;Njorka je ležao na podu tunela. Umoran - umoran i slab i vrtoglav, priznade on sebi. Kad je poslednji put spavao? To je bilo na dnevnoj strani, i to u molpindan, posle rastanka sa Sifonkom i Paterom, a pre odlaska na jezero; ali prižmurio je malo i na brodu - kakav je ono pseći život bio - neposredno pre one oluještine. I ona, i onaj kasapin bili su isto premoreni, čak umorniji od njega, iako ih niko nije udario po glavi. Pomagali su u oluji, a Keder mrtav. Urus nije tu ništa imao, mada bi ga ucepo da je imo priliku. Njemu se privide kako Urus stoji iznad njega sa močugom nalik na onu koju je već video, pa se pridiže u sedeći položaj i poče zverati levo, desno, oko sebe.
<BR>&nbsp;&nbsp;&nbsp;&nbsp;&nbsp;Urus i vojnik su razgovarali tiho. Vojnik doviknu. "Pazim ja. Spavaj još, borče."
<BR>&nbsp;&nbsp;&nbsp;&nbsp;&nbsp;Njorka opet leže, iako nijedan vojnik ne može biti prijatelj nekome kao što je on, iako bi radije imao poverenja u Urusa, iako nema ni onolicno poverenja u Urusa.
<BR>&nbsp;&nbsp;&nbsp;&nbsp;&nbsp;Koji je danas dan? Teldan. Fejdan, najverovatnije. E, crna Fejo, da je hrane! Da je lečenja! Sumorno, jer jesti, znači ubiti nešto za jelo, ne vredi da glumimo da to nije tako. Nešto kao kad je Gelada ubio Kedera sa onom lošom rukom i užetom oko vrata. Zato treba ponekad otići u mantejon. Žrtvovanje ti je pokazalo, pokazalo je sivog ovna kako umire, a njegovu krv sipaju u vatru, dok sirotinja zahvaljivala Feji ili već kom božanstvu za 'ovu dobru hranu'. Sumorno je to, jer više ima da se trpi kad se lečiš, nego da naprosto umreš; doktor te seče da ozdraviš, namešta kost - i-jaoooj kako to boli. Keder je rekao da je njemu jedna kost u glavi polomljena, naprsla ili tako nešto, pa šta, on je ionako blesav; al ne, istina je, verovatno, jer povremeno ga takva vrtoglavica zavrne, vid mu se pomuti, čak ne vidi stvari koje su mu tačno ispred nosa. Belog ovna, Fejo, ako se iz ovog izvučem.
<BR>&nbsp;&nbsp;&nbsp;&nbsp;&nbsp;Trebo bude crni ovan. On jes obećo Tarterosu crnog, al na pijaci bio samo jedan, koji je košto više nego što on imo, zato uzo sivog. To je bilo pre onoga prošli put, pre nego što im je Kipris obećala da će sve biti šećerlema, pre prstena za Sifonku, pre one nanogvice za Pateru. Možda su zato i počele njegove nevolje, zato što je doveo ovna pogrešne boje. Pa šta, zna se da mnogi od tih crnih u stvari su obojeni u crno...
<BR>
<BR>&nbsp;&nbsp;&nbsp;&nbsp;&nbsp;Uz drvo pa na krov, onda uđeš kroz tavansko prozorče, al, jeote, al mu se vrti u glavi, vrti, a drvo neko visoko do samog zastora sunčevog, trlja se najvišim granama o zastor, zeznuti zastor, mrtvim lišćem koje šušti, šušti, a krov je viši od toga, Urus zviždi, zviždi sa ugla, jer zelembaći, evo ih, bre, ispod samog zeznutog drveta su već maltene, ej, bre, ej.
<BR>&nbsp;&nbsp;&nbsp;&nbsp;&nbsp;On stoji na jednoj poprečnoj grani, hoda duž nje i gleda kako krov otplovljava u daljine zajedno sa svim crnim šiljastim krovovima Limne dok dedina stara nava pljuska svojim putem preko jezera Scila stegla krmu, Režeća Scila gore u Sifonkimoj glavi, ništa mesta ne zauzima al sve konce vuče, trza je ko uzdama, pa podbode petama u slabine, mamuz! Mamuzna Scila petao koji bocka Sifonku svojim nožnim mamuzama da kaska napred. Koračić, drugi, al džabe, krov sve dalji, dalji nego ikad, i viši nego vrh zeznutog drvudža a noga mu se o-kliz! Na mesto gde je Geladina krv okvasila klizavu srebrnastu koru, i paaaad.
<BR>
<BR>&nbsp;&nbsp;&nbsp;&nbsp;&nbsp;Probudio se s trzajem, sav uzdrhtao. Nešto toplo leži pored njega, blizaka al ne baš naslonjeno. On se prevaljuje na tu stranu i podvija noge tako da natisnu ispod njenih velikih toplih butina, a prsima se nasloni na širinu njenih leđa, prebaci, dabome, i jednu ruku preko nje da je kao zagreje malo, al, heh, malo i poduhvati jednu sisu. "Kiprise mi, volim te, Sifonka. Suviše mi je muka u glavi baš sad da se maznemo, al, vo-lim-te. Neće mi trebati više ništa žensko, pored tebe."
<BR>&nbsp;&nbsp;&nbsp;&nbsp;&nbsp;Nije ništa odgovorila, ali disanje joj se malčice promenilo, po tome on zna da nije usnula, mada bi želela da on veruje da jeste. To je njemu baš laćano, hoće ženska da osmotri stvar, pa neka, ne bi on ni hteo žensku koja prvo ne razmisli, jer te što ne razmišljaju, posle ti nabiju, htele-ne htele, da si nešto kriv. Onda je blizu robija.
<BR>&nbsp;&nbsp;&nbsp;&nbsp;&nbsp;Samo, on je već osmotrio stvar, osmotrio koliko god treba, dok se okretao ka njoj. I sad spava pored nje, sto posto zadovoljan.
<BR>
<BR>&nbsp;&nbsp;&nbsp;&nbsp;&nbsp;"Šokirao sam te, Patera Kalde. Znam da jesam. Videlo se to na tvom licu. Moje oči nisu ono što su nekad bile, bojim se. Nisam više sposoban da majstorski čitam izraze lica. Ali tvoj izraz sam pročitao."
<BR>&nbsp;&nbsp;&nbsp;&nbsp;&nbsp;"Donekle šokiran, Vaša svesnosti." Pešačili su, zajedno, Ulicom sunca, sasvim pustom: dva augura, jedan visok i mlad, drugi poguren i star, Svila praveći po jedan korak za svaka Kvecalova dva sakata i nesigurna koračića.
<BR>&nbsp;&nbsp;&nbsp;&nbsp;&nbsp;"Od kako si izišao iz naše shole, Patera Kalde, i doselio se u ovaj kvart grada, ti si se neprestano molio da neko od bogova navrati u tvoj Prozor, a? Ma siguran sam ja da jesi. Svi se vi, ili gotovo svi, tako molite. Koga si se nadao da vidiš? Pesa ili Scilu?"
<BR>&nbsp;&nbsp;&nbsp;&nbsp;&nbsp;"Uglavnom Scilu, Vaša svesnosti. Iskreno govoreći, tada jedva da sam i razmišljao o manjim bogovima. Mislim, o onima izvan Devetoro - jer nijedno božanstvo nije stvarno 'manje', pretpostavljam. Činilo se da je Scila najverovatnija. Samo scildanima smo imali žrtvu, to je jedna činjenica; drugo, ona je, ipak, pokroviteljka grada."
<BR>&nbsp;&nbsp;&nbsp;&nbsp;&nbsp;"A kad bi se pojavila, ona bi ti rekla šta da radiš, a to bi bilo baš ono što i inače želiš da radiš." Kvecal diže ka Svili žmirkavi pogled i bezubi osmeh, što je Svili samo smetalo. "Ujedno bi i napunila tvoju kanticu za pare, a? Pa bi ti mogao dovesti u red te olupane, stare zgradice i kupiti knjige za palestru, i raskošno prinositi žrtve svaki dan."
<BR>&nbsp;&nbsp;&nbsp;&nbsp;&nbsp;Svila, protiv volje, klimnu glavom.
<BR>&nbsp;&nbsp;&nbsp;&nbsp;&nbsp;"Razumem. O, razumem. To ti je savršeno normalno, Patera Kalde. Čak pohvalno. Ali šta ću ja? Šta da želim ja, s obzirom na to da ne želim nikakve božje pojave, nikad? To nije mnogo pohvalno, a? Nije, dabome da nije, i to te sad muči."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Nije moje da ocenjujem Vaše reči ili postupke, Vaša svesnosti."
<BR>&nbsp;&nbsp;&nbsp;&nbsp;&nbsp;"Ipak, ocenjivaćeš." Kvecal zaćuta, zapilji se niz Ulicu fenjera; činilo se i da osluškuje. "Ocenjivaćeš ti mene, Patera Kalde. Ne možeš to izbeći. Zato ti moram reći. A posle toga ćemo pričati o nečemu za šta verovatno misliš da si izučio još kao beba. Pesov plan je to. Posle toga, možeš se pridružiti Mejteri... kako se ono zvaše."
<BR>&nbsp;&nbsp;&nbsp;&nbsp;&nbsp;"Nana, Vaša svesnosti."
<BR>&nbsp;&nbsp;&nbsp;&nbsp;&nbsp;"Možeš joj se pritružiti, pomoći joj da zbaci, u Ehidnino ime, Ajuntamiento, a ja ću otići da ti nabavljam još ljudi za taj poduhvat, a i bolje naoružanje, jakako. Dakle, da počnem..."
<BR>&nbsp;&nbsp;&nbsp;&nbsp;&nbsp;"Vaša svesnosti?" Svila prođe nervoznim prstima kroz svoju kosu sličnu plastu sena; nije se mogao više suzdržavati. "Vaša svesnosti, da li ste znali da je Veliki Pes mrtav? Da li ste to znali i ranije, pre nego što nam je ona danas to saopštila?"
<BR>&nbsp;&nbsp;&nbsp;&nbsp;&nbsp;"Dabome da sam znao. Eto možemo od toga početi, Patera, ako te to muči. Da li bi ti govorio o tome sa ambiona u Velikom mantejonu, da si bio na mom mestu? Napisao saopštenje za javnost? Obavio svetkovine žaljenja za njim, i tako dalje?"
<BR>&nbsp;&nbsp;&nbsp;&nbsp;&nbsp;"Da", reče Svila čvrsto. "Da, to bih uradio."
<BR>&nbsp;&nbsp;&nbsp;&nbsp;&nbsp;"A-ha. A šta misliš da ga je ubilo, Patera Kalde? Ti si pametan momak. Vredno si učio u sholi, znam. Izveštaji tvojih učitelja veoma su povoljni. Kako je mogao Otac bogova da - umre?"
<BR>&nbsp;&nbsp;&nbsp;&nbsp;&nbsp;Svila je čuo, vrlo slabo, pucnjavu pištolja sa debelom municijom, a zatim jedan dugotrajni, povezani urlik koji je, maltene, mogao biti razleganje groma.
<BR>&nbsp;&nbsp;&nbsp;&nbsp;&nbsp;"To se ruši neka zgrada", reče mu Kvecal. "Ne brini se ti sad oko toga. Odgovori na moje pitanje."
<BR>&nbsp;&nbsp;&nbsp;&nbsp;&nbsp;"Za mene je tako nešto nepojamno, Vaša svesnosti. Bogovi su besmrtni i nepodložni starenju. Zapravo ih ta njihova besmrtnost, više nego išta drugo, čini bogovima."
<BR>&nbsp;&nbsp;&nbsp;&nbsp;&nbsp;"Visoka temperatura", reče Kvecal. "Među nama, smrtnicima, svakog dana poneko umre od groznice i visoke telesne temperature. Možda je navukao neku takvu boleštinu?"
<BR>&nbsp;&nbsp;&nbsp;&nbsp;&nbsp;"Bogovi su duhovna bića, Vaša svesnosti. Spiobredna. Nisu podložni zaraznim bolestima."
<BR>&nbsp;&nbsp;&nbsp;&nbsp;&nbsp;"Ritnuo ga konj u glavu. Zar ne smatraš da je moglo tako biti?"
<BR>&nbsp;&nbsp;&nbsp;&nbsp;&nbsp;Svila ne odgovori.
<BR>&nbsp;&nbsp;&nbsp;&nbsp;&nbsp;"To se ja tebi podsmevam, Patera Kalde, naravno. Ali ne iz obesti. Moje pitanje je savršeno ozbiljno. Ehidna ti je rekla da je Pes mrtav, a ti, ti ne možeš da joj ne poveruješ. Ja tu činjenicu znam već trideset godina, zapravo saznao sam ubrzo posle njegove smrti. Kako je umro? Kako je mogao umreti?"
<BR>&nbsp;&nbsp;&nbsp;&nbsp;&nbsp;Svila još jednom pročešlja prstima svoju neurednu žutu kosu.
<BR>&nbsp;&nbsp;&nbsp;&nbsp;&nbsp;"Kad su me postavili za prolokutora, Patera Kalde, imali smo u Palati jednu vazu koja je proizvedena u svitku Kratkog sunca, divnu. Rekli su mi da je pet stotina godina stara. To je praktično nezamisliva starost. Slažeš se?"
<BR>&nbsp;&nbsp;&nbsp;&nbsp;&nbsp;"I predmet praktično neprocenjive vrednosti, rekao bih, Vaša svesnosti."
<BR>&nbsp;&nbsp;&nbsp;&nbsp;&nbsp;"Lemur je hteo da me zastraši, da pokaže koliko bezobziran ume da bude. Ja sam to već znao, ali on nije znao da ja znam. Mislim da je mislio da, kad saznam kakav je on, nikada više neću imati smelosti da mu se usprotivim. Podigao je tu vazu sa postolja i razlupao je pred mojim nogama."
<BR>&nbsp;&nbsp;&nbsp;&nbsp;&nbsp;Svila se ukočeno zagleda dole u Kvecala. "Da li - da li vi to ozbiljno, Vaša svesnosti? Zaista je uradio to?"
<BR>&nbsp;&nbsp;&nbsp;&nbsp;&nbsp;"Jeste, uradio je. E, sad, vidi. Ta vaza bila je besmrtna. Nije starila. Nije bila podložna bolestima. Ali mogla je biti uništena, što se i desilo. Pes, isto tako. Nije mogao ostariti, niti se razboleti. Ali je mogao biti uništen, i uništili su ga. Ubili su ga članovi njegove porodice. Mnogi ljudi tako završe, Patera Kalde. Kad budeš imao polovinu mojih godina, znaćeš da je to tako. Sad je i jedan bog tako skončao."
<BR>&nbsp;&nbsp;&nbsp;&nbsp;&nbsp;"Ali, Vaša svesnosti..."
<BR>&nbsp;&nbsp;&nbsp;&nbsp;&nbsp;"Viron je izolovan, Patera Kalde. Svaki je grad - za sebe. Pes nam je dao lebdelice i životinje. Ali ne velike mašine koje bi mogle prenositi teške terete. Smatrao je da će ovako biti najbolje za nas, a ja se usuđujem reći da je bio u pravu. Ali Ajuntamiento nije izolovan. Nije ni kalde bio, dok smo ga imali. Jesi li mislio da je on bio odsečen od ostalog svitka?"
<BR>&nbsp;&nbsp;&nbsp;&nbsp;&nbsp;Svila reče: "Poznato mi je da imamo diplomate, Vaša svesnosti, i da postoje putujući trgovci, i tako dalje - pa brodovi na rekama, uhode čak."
<BR>&nbsp;&nbsp;&nbsp;&nbsp;&nbsp;"Tako je. Kao Prolokutor, ja nisam ništa više izolovan nego što je on bio. Čak sam i manje, ali, neću se truditi da to dokazujem. U vezi sam sa religijskim vođama u Urbsu, Fitilju i drugim gradovima, a to su gradovi gde su se njegova deca hvalila da su ubila Pesa."
<BR>&nbsp;&nbsp;&nbsp;&nbsp;&nbsp;"To je uradilo njih Sedmoro, Vaša svesnosti? Nije Ehidna? Da li je Scila bila umešana?"
<BR>&nbsp;&nbsp;&nbsp;&nbsp;&nbsp;Kvecal je u džepu Guloove mantije pronašao brojanice; sad poče propuštati jednu po jednu perlu kroz prste. "Ehidna je bila u središtu. Video si je, možeš li sumnjati? Scila, Molpa i Hieraks, saučesnici. To su, u raznim prilikama, sami rekli."
<BR>&nbsp;&nbsp;&nbsp;&nbsp;&nbsp;"Ali nisu bili umešani Tartaros, Telksiepeja, Feja ili Sfiksa, Vaša svesnosti?" Svila oseti neracionalni napliv nade.
<BR>&nbsp;&nbsp;&nbsp;&nbsp;&nbsp;"Ne znam za Tartarosa i mlađa božanstva, Patera Kalde. Ali vidiš li zašto nisam objavio taj događaj? Nastala bi panika. I nastaće, ako se stvar raščuje. Udruženje sveštenika biće uništeno, temelj morala će nestati. Zamisli Viron bez ta dva. A što se tiče javnog žaljenja za umrlim, šta misliš kako bi na to reagovali oni koji su ga ubili?"
<BR>&nbsp;&nbsp;&nbsp;&nbsp;&nbsp;"Mi..." Nešto se steže u Svilinom grlu. "Mi, Vaša svesnosti, Vi i ja. Resica i Mejtera Mermer, i svi ostali. Svi smo... svi smo bili... njegova deca, takođe. To znači, on je ovaj svitak sagradio za nas. Vladao je očinski nad nama i..."
<BR>&nbsp;&nbsp;&nbsp;&nbsp;&nbsp;"Šta je sad, Patera Kalde?"
<BR>&nbsp;&nbsp;&nbsp;&nbsp;&nbsp;"Upravo sam se setio nečega, Vaša svesnosti. Kipris - svakako znate da se u scildan dogodila Kiprisina teofanija u našem mantejonu."
<BR>&nbsp;&nbsp;&nbsp;&nbsp;&nbsp;"Pa, dobio sam jedno desetak izveštaja o tome. To je bila glavna tema razgovora u celom gradu."
<BR>&nbsp;&nbsp;&nbsp;&nbsp;&nbsp;"Rekla je da je neko goni, lovi, a ja to nisam shvatio. Sad mi se čini da, možda, shvatam."
<BR>&nbsp;&nbsp;&nbsp;&nbsp;&nbsp;Kvecal klimnu glavom. "Pretpostavio bih da jeste u toku lov na nju. Čudo je, međutim, da oni već trideset godina ne uspevaju da je sateraju u ugao. Ona ne može imati ni desetinu one snage kojom je Pes raspolagao. Ali ne može biti lako ubiti čak ni sporednu boginju ako ona zna da to pokušavate. Nije to kao ubistvo oca i muža koji ima poverenje u tebe. Sad vidiš zašto sam nastojao da sprečim teofanije, zar ne, Patera? Ako ne vidiš, nikad neću moći da ti objasnim."
<BR>&nbsp;&nbsp;&nbsp;&nbsp;&nbsp;"Vidim, Vaša svesnosti. Naravno. To je... grozno. Neizrecivo odvratno. Ali u pravu ste. U pravu ste."
<BR>&nbsp;&nbsp;&nbsp;&nbsp;&nbsp;"Drago mi je što to uviđaš. Jasno ti je zašto nastavljamo sa nuđenjem žrtava Pesu? Moramo. Nastojao sam da ga svedem na nešto skromniji status. Da izgleda nešto udaljeniji nego pre. Naglašavao sam Scilu, na njegovu štetu, ali ti si bio suviše mlad da to primetiš. Stariji ljudi se žale, ponekad."
<BR>&nbsp;&nbsp;&nbsp;&nbsp;&nbsp;Svila ne reče ništa, ali poče, u hodu, trljati obraz.
<BR>&nbsp;&nbsp;&nbsp;&nbsp;&nbsp;"Imaš pitanja, Patera Kalde. Ili ćeš ih imati kad sve ovo svariš. Nemoj se plašiti da bi me mogao uvrediti. Na raspolaganju sam ti kad god zaželiš da mi postavljaš pitanja."
<BR>&nbsp;&nbsp;&nbsp;&nbsp;&nbsp;"Imam dva", reče mu Svila. "Oklevam da postavim prvo, koje je na rubu svetogrđa."
<BR>&nbsp;&nbsp;&nbsp;&nbsp;&nbsp;"Mnoga nužna pitanja su na tom rubu." Kvecal nagnu glavu na jednu stranu. "Ovo koje ću ja postaviti ne spada među njih: čuješ li ti konje?"
<BR>&nbsp;&nbsp;&nbsp;&nbsp;&nbsp;"Konje, Vaša svesnosti? Ne."
<BR>&nbsp;&nbsp;&nbsp;&nbsp;&nbsp;"Mora biti da mi se pričinjava. Koja su tvoja dva pitanja?"
<BR>&nbsp;&nbsp;&nbsp;&nbsp;&nbsp;Svila je nekoliko sledećih sekundi hodao ćutke, da pribere misli. Onda reče: "Moja prvobitna dva pretvoriše se u tri, Vaša svesnosti. Prvo, ono za koje se izvinjavam unapred, glasi: zar nije istina da nas Ehidna i Sedmoro vole jednako kao što nas je Pes voleo? Ja sam oduvek imao osećanje, odnekud, da je Pes voleo njih, a oni nas; ako je to tako, da li će njegova smrt, mada je sama po sebi strašna, značiti ikakvu veliku promenu za nas?"
<BR>&nbsp;&nbsp;&nbsp;&nbsp;&nbsp;"Imaš pticu kućnog ljubimca, Patera Kalde. Nikad je nisam video, ali su mi rekli."
<BR>&nbsp;&nbsp;&nbsp;&nbsp;&nbsp;"Imao sam jednog legnja, Vaša svesnosti. Noćnog vrana. Izgubih ga, bojim se, mada je moguće da je on sad kod jednog mog prijatelja. Nadam se da će mi se vratiti, jednog dana."
<BR>&nbsp;&nbsp;&nbsp;&nbsp;&nbsp;"Trebalo je da ga držiš u kavezu, Patera Kalde. Onda bi ga i sad imao."
<BR>&nbsp;&nbsp;&nbsp;&nbsp;&nbsp;"Voleo sam ga previše za tako nešto, Vaša svesnosti."
<BR>&nbsp;&nbsp;&nbsp;&nbsp;&nbsp;Kvecalova mala glava zaklima na dugačkom vratu. "E, upravo tako. Ima ljudi koji toliko vole ptice, da ih puste na slobodu. Ima i drugih koji ih vole toliko, da ih drže u kavezu. Pesova ljubav prema nama bila je od one prve vrste. Ljubav Ehidne i Sedmoro je od ove druge vrste. A htede li ti pitati zašto su ga ubili? Je li to jedno od tvojih pitanja?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Drugo, Vaša svesnosti."
<BR>&nbsp;&nbsp;&nbsp;&nbsp;&nbsp;"Odgovorio sam na njega. Koje je treće?"
<BR>&nbsp;&nbsp;&nbsp;&nbsp;&nbsp;"Nagovestili ste da želite razgovarati sa mnom o Pesovom planu, Vaša svesnosti. Ako je Pes mrtav, čemu razgovori o njegovom planu?"
<BR>&nbsp;&nbsp;&nbsp;&nbsp;&nbsp;Tutnjava kopita, ali vrlo tiha, daleko iza njih.
<BR>&nbsp;&nbsp;&nbsp;&nbsp;&nbsp;"Planovi jednog boga ne umiru sa njim, Patera Kalde. On jeste mrtav, kao što nam reče Ehidna Zmijska. Mi nismo. Trebalo je da mi sprovedemo njegov plan u život. Rekao si da je 'očinski' vladao nad nama. Jesu li očevi planovi korisni za njega? Ili za njegovu decu?"
<BR>&nbsp;&nbsp;&nbsp;&nbsp;&nbsp;"Vaša svesnosti, upravo se setih još nečeg! Jedan drugi bog, Izvanaš..."
<BR>&nbsp;&nbsp;&nbsp;&nbsp;&nbsp;"Patere!" Konjanik, poručnik Civilne garde, u bojnom oklopu sa kamuflažnim zelenim mrljama, podiže vizir sa lica. Jeste li... ti, tamo, mlađi Patera. Zar nisi ti Patera Svila?"
<BR>&nbsp;&nbsp;&nbsp;&nbsp;&nbsp;"Da, sine moj", reče Patera Svila. "Ja sam taj."
<BR>&nbsp;&nbsp;&nbsp;&nbsp;&nbsp;Poručnik ispusti uzde. Kretanje njegove ruke izgledalo je brzo, dok je trzao igličar iz futrole; ipak, bilo je daleko prebrzo da dozvoli Svili da potegne Mošusov igličar. Šuplji prasak pucnja stiže tren posle oštro bolnog udarca igle.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
