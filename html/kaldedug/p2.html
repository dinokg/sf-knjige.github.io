<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. ROBOVI SCILINI
<P>&nbsp;&nbsp;&nbsp;&nbsp;&nbsp;Podjednako ravnodušan prema nemirima koji su potresali grad i prema razbesneloj oluji koja je svakim svojim naletom pretila da poruši gradske kuće od brodskog kamena, a one od blatnih cigli da vrati u blato od koga su postale, Njegova svesnost, Patera Kvecal, prolokutor Udruženja sveštenika u ovom našem svetom gradu Vironu, proučavao je svoje spečene, bledožute crte lica u poliranom trbuhu srebrnog čajnika.
<BR>&nbsp;&nbsp;&nbsp;&nbsp;&nbsp;U ovaj sat, svakoga dana, on je okretao glavu na desno i osmatrao svoj profil, na kome nos jedva da je postojao; onda je vršio sličnu inspekciju druge strane lica i podizao donju vilicu da bi pogledu izložio vrat, dugačak i veoma primetno izboran. On je i jutros bojio i oblikovao vrat i lice, pomno, kao i svakog jutra; ipak, ostajala je mogućnost (makar i vrlo mala) da se do deset sati nešto poremetilo; otud sadašnji pregled sebe, kome je Kvecal pristupao sa velikim trudom, mada se u isti mah donekle i zabavljao.
<BR>&nbsp;&nbsp;&nbsp;&nbsp;&nbsp;"Jer, ja sam pažljiv čovek", progunđa on, glumeći da zaglađuje jednu tanku, belu obrvu.
<BR>&nbsp;&nbsp;&nbsp;&nbsp;&nbsp;Puče grom, snagom diva, pri toj poslednjoj reči, i zadrma palatu do temelja, a od svetlosti munje sve u sobi zablešta; kiša i grad nanovo zabubnjaše po prozorskom oknu.
<BR>&nbsp;&nbsp;&nbsp;&nbsp;&nbsp;Patera Ustavica, koadjutor Udruženja, svečano klimnu glavom. "Da, zaista to, hm, jeste, Vaša svesnosti. Vi ste zaista naj... hm. Naj... predostrožniji čovek."
<BR>&nbsp;&nbsp;&nbsp;&nbsp;&nbsp;Ipak, ostaje uvek ta mala mogućnost. "Starim, Patera. Čak i mi, pažljivi ljudi, starimo."
<BR>&nbsp;&nbsp;&nbsp;&nbsp;&nbsp;Ustavica opet klimnu glavom; njegovo koščato, dugačko lice izražavalo je žaljenje. "Avaj, Vaša svesnosti."
<BR>&nbsp;&nbsp;&nbsp;&nbsp;&nbsp;"Kao što stari i mnogo što-šta drugo, Patera. Naš grad... pa i Svitak sam. Kad smo mladi, zapažamo stvari koje su mlade, nama slične. Novu travu na starim grobovima. Novo lisje na drvetima drevnim." Kvecal opet podiže donju vilicu da prouči svoju loptasto ispupčenu sliku, očima na koje su se kapci spustili kao kapuljače.
<BR>&nbsp;&nbsp;&nbsp;&nbsp;&nbsp;"Zlatno doba lepote i, hm, elegije, Vaša, je li, svesnosti." Ustavicini prsti poigravali su se jednim finim, malenim sendvičem.
<BR>&nbsp;&nbsp;&nbsp;&nbsp;&nbsp;"Kao što uočavamo znake nadolazeće starosti na sebi, uočavamo ih i u Svitku. Danas ima još samo nekoliko hema koji su ikada videli hema koji je video čoveka koji se sećao dana kad je Pes pravio Svitak."
<BR>&nbsp;&nbsp;&nbsp;&nbsp;&nbsp;Malčice zbunjen tako brzim prelistavanjem pokolenja, Ustavica opet klimnu glavom. "Zaista, Vaša svesnosti. Zaista ne." Neupadljivo obrisa džem sa jednog prsta.
<BR>&nbsp;&nbsp;&nbsp;&nbsp;&nbsp;"Postaneš svestan kako se neke stvari ponavljaju, svestan ciklične prirode mitova. Kad sam prvi put dobio bakulus u ruke, imao sam razloga da pregledam mnoge stare dokumente. Svaki takav čitao sam sa punom pažnjom. Bio je moj običaj da tom poslu posvećujem tri hieragdana mesečno. Samo tome, i neizbežnim sahranama. Davao sam mom protonotaru najstrožija uputstva da mi za taj dan ne zakazuje ništa. To je praksa koju preporučujem, Patera."
<BR>&nbsp;&nbsp;&nbsp;&nbsp;&nbsp;Soba se uzdrma od novog groma; munja je bila zmaj ispred prozora.
<BR>&nbsp;&nbsp;&nbsp;&nbsp;&nbsp;"Ja ću, ovaj, ponovno uspostaviti taj mudar običaj, odmah sad, Vaša svesnosti."
<BR>&nbsp;&nbsp;&nbsp;&nbsp;&nbsp;"Odmah sad, veliš ti?" Kvecal diže pogled sa srebrnog čajnika, rešen da ponovo napuderiše vrat čim mu se ukaže prilika. "Možeš otići mladome Inkusu i dati mu takva uputstva, ako želiš. Reci mu to sada, Patera. Reci mu odmah."
<BR>&nbsp;&nbsp;&nbsp;&nbsp;&nbsp;"To je - dozvolite jednu stvar - neizvodljivo, bojim se, Vaša svesnosti. Ja sam uputio Pateru Inkusa na, hm, na, ovaj, jednu misiju, u molpindan, a on se, eto, još nije... vratio nama."
<BR>&nbsp;&nbsp;&nbsp;&nbsp;&nbsp;"A tako. A tako." Drhtavom rukom Kvecal podiže šolju, ali čim pozlaćeni rub šolje dodirnu njegove usne, on je ponovo spusti, ali ne na sto, nego samo nekoliko centimetara - ne toliko da otkrije svoju donju vilicu. "Hoći čaj od goveđine, Patera. Nema snage u ovome. Hoću čaj od goveđine. Molio bih te da se postaraš za to."
<BR>&nbsp;&nbsp;&nbsp;&nbsp;&nbsp;Odavno sviknut na ovaj zahtev, njegov koadjutor ustade. "Pripremiću ga svojeručno, Vaša svesnosti. Biće gotovo za tili, hm, hoću reći, čas. Ključala voda, jel'te, žestoko ključala. Vaša svesnost se može osloniti na mene."
<BR>&nbsp;&nbsp;&nbsp;&nbsp;&nbsp;Kvecal lagano vrati delikatnu šolju na tacnu, gledajući Ustavicina odlazeća leđa; čak prosu nekoliko kapi na nju. Pažljiv jeste, kao što je i rekao. Patera odmerenim pokretom zatvara vrata. Dobro. Jaki škljocaj mehanizma kvake. Opet dobro. Sad niko ne može ući bez stvaranja buke i bez izvesnog zastoja na vratima; on lično, Kvecal, načinio je taj mehanizam.
<BR>&nbsp;&nbsp;&nbsp;&nbsp;&nbsp;Ne ustajući iz stolice, on izvuče pufnu iz jedne ladice na drugom kraju sobe i poče nanositi puder boje kože, delikatnim tapkanjem, na malu, oštru donju vilicu koju je tako pažljivo oblikovao kad je ustao, jutros, iz kreveta. Stade potom okretati glavu na levo i na desno, kao pre, naizmenično se mršteći i smeškajući; na čajniku je osmatrao učinak. Dobro je, dobro!
<BR>&nbsp;&nbsp;&nbsp;&nbsp;&nbsp;Kiša je tako navaljivala na prozor, da su mlazići ledene vode prodirali kroz pukotine u prozorskom okviru; voda se primamljivo sakupljala u baricu na prozorskom pragu od mlečnog kamena, padala u slapu niz zid i natapala tepih. I to je dobro. U tri sata on će predsedavati na ceremoniji prinošenja na žrtvu dvadeset jednog konja zelenka, posthumno, za Savetnika Lemura - po jedan za svaku nedelju od kad je kiša jača od kratkotrajnog pljuska blagoslovila vironske njive. Te žrtve mogu biti pretvorene u žrtve zahvalnice, što će on i uraditi.
<BR>&nbsp;&nbsp;&nbsp;&nbsp;&nbsp;Da li će u tom trenutku kongregacija vernika znati da Lemur više nije među živima? Kvecal poče razmatrati poželjnost eventualne objave te činjenice prisutnima, ako ne znaju. Bilo je to pitanje ne bez značaja; posle nekog vremena Kvecal poče, radi privremenog olakšanja koje mu je takva igra donosila, izvlačiti svoje očnjake iz tačnih, udobnih ležišta u gornjoj vilici, okretati ih na njihovim šarkama i puštati da se sa škljocanjem vraćaju sami tačno nazad u ležišta. Dok je ovo radio, zlobno se kezio svojoj izobličenoj slici na čajniku.
<BR>&nbsp;&nbsp;&nbsp;&nbsp;&nbsp;Šklopotanje kvake bilo je tako reći zbrisano ponovnom tutnjavom groma, ali Kvecal je jednim okom i motrio na položaj kvake. Drugi, jači zvuk: to se Ustavica, na drugoj strani vrata, borio sa nezgodno načinjenom gvozdenom skalamerijom, koju je trebalo mnogo okretati (a ona se opirala) da bi se debela gvozdena poluga u mehanizmu pomakla iz ležišta i da bi on mogao ući.
<BR>&nbsp;&nbsp;&nbsp;&nbsp;&nbsp;Kvecal je maltene odsutno dodirnuo usne salvetom; kad ju je spustio, očnjaci se više uopšte nisu videli. "Da, Patera?" reče svadljivo. "Šta je sad? Zar je već vreme?"
<BR>&nbsp;&nbsp;&nbsp;&nbsp;&nbsp;"Vaš čaj od, hm, goveđeg mesa, Vaša svesnosti." Remora postavi mali poslužavnik na sto. "Da li da, znate, sipam? Doneo sam jednu, ovaj, čistu šolju, za tu svrhu."
<BR>&nbsp;&nbsp;&nbsp;&nbsp;&nbsp;"Sipaj, Patera. Sipaj ti, molim te." Kvecal se osmehnuo. "Dok si bio odsutan, meditirao sam o prirodi humora. Da li si je ikad razmatrao?"
<BR>&nbsp;&nbsp;&nbsp;&nbsp;&nbsp;Remora opet sede na svoje mesto. "Na žalost, nisam, Vaša svesnosti."
<BR>&nbsp;&nbsp;&nbsp;&nbsp;&nbsp;"Šta je bilo sa mladim Inkusom? Nisi očekivao da se on tako dugo zadrži, a?"
<BR>&nbsp;&nbsp;&nbsp;&nbsp;&nbsp;"Nisam, Vaša svesnosti. Ja sam njega u Limnu uputio." Remora kašičicom ubaci u čistu šolju izvesnu količinu soli pomešane sa prahom od goveđeg mesa, a onda preko toga poče sipati vrelu vodu iz manjeg, bakarnog čajnika, koji je doneo. Diže se lepa perjanica vodene pare. "Sada sam, umereno, hoću li reći - zabrinut. Bilo je nešto malo, hm, građanskih nemira protekle noći, ne?" Poče žustro mešati čaj. "Taj, eh, mladunac, Svila. Patera Svila, avaj. Poznajem ga."
<BR>&nbsp;&nbsp;&nbsp;&nbsp;&nbsp;"Tako mi reče moj protonotar." Sa najmanjim klimnućem glave, Kvecal prihvati šolju koja se veoma pušila. "Pretpostavio bih da je u Limni bezbednije."
<BR>&nbsp;&nbsp;&nbsp;&nbsp;&nbsp;"I ja bih, Vaša svesnosti. I jesam."
<BR>&nbsp;&nbsp;&nbsp;&nbsp;&nbsp;Obazrivi srkut čaja. Kvecal je zadržao vruću, slanu tečnost u ustima; provlačio ju je divno kroz očnjake, sada presavijene.
<BR>&nbsp;&nbsp;&nbsp;&nbsp;&nbsp;"Odaslao sam ga da, vidite, traga za jednom, hm, osobom, Vaša svesnosti. Koju, koju poznaje taj Patera Svila. Njega samog već traži Civilna garda, zar ne? A traže ga, dabome. I drugi. Druge, hm, strane. Tako sam ja čuo. Jutros, Vaša svesnosti, jutros sam poslao druge, da tragaju za mladim Inkusom. Kiša će ih, međutim, neizbežno, je li... ometati, ne?"
<BR>&nbsp;&nbsp;&nbsp;&nbsp;&nbsp;"Plivaš li, Patera?"
<BR>&nbsp;&nbsp;&nbsp;&nbsp;&nbsp;"Ja, Vaša svesnosti? Da li plivam?... A, na jezeru, mislite? Ne. Ne, već mnogo godina ja zaplivao nisam."
<BR>&nbsp;&nbsp;&nbsp;&nbsp;&nbsp;"Ni ja."
<BR>&nbsp;&nbsp;&nbsp;&nbsp;&nbsp;Ustavica je pipkao po mraku tražeći put ka poenti koju uopšte nije sagledavao. "Ali... to je zdravo... to je za zdravlje... hm, dobro. Za ljude čije su godine, recimo, još u nekom skromnom, jelte, rasponu. Ne? Jedno vruće kupanje pre prinošenja žrtava, je li to, Vaša svesnosti? Ili - aha! Znam - izvori. Postoje, dabome, u Urbsu izvori koji naprosto preporode čoveka. Donose isceljenje, izuzetno zdravi. Da. Možda, dok su prilike ovde tako, hoćemo li reći - uzburkane, a?"
<BR>&nbsp;&nbsp;&nbsp;&nbsp;&nbsp;Kvecal se strese. Umeo je to da izvede tako da se potresi šire kroz njegovo telo kao da je neki debeljko, iako se Ustavica nekoliko puta uverio, kad je morao da podigne Kvecala i prenese ga u krevet, da je Kvecalovo telo zapravo lako i gipko. "Bogovima..." On se osmehnu.
<BR>&nbsp;&nbsp;&nbsp;&nbsp;&nbsp;"...se mora služiti. Dabome, Vaša svesnosti. Jeste, pa ja bih bio ovde i pazio da interesi Udruženja budu energično zastupljeni, ne?" Remora zabaci dugačku, pravu, crnu kosu unazad sa očiju. "Svaki obred bio bi obavljen sa mak-si-mal-nom..."
<BR>&nbsp;&nbsp;&nbsp;&nbsp;&nbsp;"Sigurno pamtiš onu priču, Patera." Kvecal se njihao u levu i desnu stranu, možda u nekoj tihoj radosti. "A-man i Vo-mana, kao zečevi u bašti. A onda onaj - kako se zvaše?" Uzdiže jednu mršavu ruku sa plavim venama na nadlanici i sakupi prste prema napred.
<BR>&nbsp;&nbsp;&nbsp;&nbsp;&nbsp;"Kobra, Vaša svesnosti?"
<BR>&nbsp;&nbsp;&nbsp;&nbsp;&nbsp;"Kobra. Ali mužjak, kobran. Ubedio je Vo-manu da jede voće iz njegove bašte, čudotvorno voće koje svojim ukusom donosi mudrost."
<BR>&nbsp;&nbsp;&nbsp;&nbsp;&nbsp;Ustavica klimnu glavom, pitajući se kako da opet udene izvore u ovo. "Sećam se te, jelte... alegorije."
<BR>&nbsp;&nbsp;&nbsp;&nbsp;&nbsp;Kvecal nešto žustrije klimnu glavom: mudri učitelj koji hvali malog dečaka. "Sve to ima u Spisima. Ili gotovo sve. Onda je jedan bog, zvani Al Lah, zabranio Vo-mani i njenome mužu svaki dalji boravak u toj bašti." Prestao je da govori. Činilo se da je odlutao u misli.
<BR>&nbsp;&nbsp;&nbsp;&nbsp;&nbsp;"Uzgred rečeno", nastavi Kvecal posle nekog vremena, "mi kao da smo izgubili iz vida tog, tog Al Laha. Ne mogu se prisetiti ni jednog jedinog, jedincatog, prinošenja žrtava njemu. I niko nikad da se zapita zašto je kobran želeo da Vo-mana jede njegovo voće."
<BR>&nbsp;&nbsp;&nbsp;&nbsp;&nbsp;"Iz čiste, da li da kažemo - zlobe, Vaša svesnosti? Ja sam oduvek tako shvatao."
<BR>&nbsp;&nbsp;&nbsp;&nbsp;&nbsp;Kvecal se zanjiha još brže; lice mu je bilo svečano. "Da bi se ona popela na njegovo drvo, Patera. A i muškarac. Njihova priča još nije završena jer još nisu sišli. Zato te pitam da li si razmatrao prirodu humora. Je li Patera Inkus jak plivač?"
<BR>&nbsp;&nbsp;&nbsp;&nbsp;&nbsp;"Pa, ov-vaj... ja... nikakvo saznanje o tome nemam, Vaša svesnosti."
<BR>&nbsp;&nbsp;&nbsp;&nbsp;&nbsp;"Jer ti misliš da znaš zbog čega je žena, za kojom si u potragu poslao Inkusa, otišla na jezero sa našim beguncem Svilom, čije ime ja vidim po zidovima."
<BR>&nbsp;&nbsp;&nbsp;&nbsp;&nbsp;"Pa, Vaša, Vaša svesnosti, to je izvanredno prodoran, dozvolte da kažem, uvid. Kao i uvek." Ustavica se nervozno uzvrpoljio.
<BR>&nbsp;&nbsp;&nbsp;&nbsp;&nbsp;"Na jednom zidu ga videh ugrebano na visini petog sprata, juče", nastavi Kvecal kao da nije čuo odgovor, "i zaobiđoh ga nadaleko."
<BR>&nbsp;&nbsp;&nbsp;&nbsp;&nbsp;"Sramota je šta se radi, Vaša svesnosti!"
<BR>&nbsp;&nbsp;&nbsp;&nbsp;&nbsp;"Uvažavanje prema našom zanimanju, Patera. Ja, lično, dobro plivam. Ne baš kao riba, ali zaista dobro. Naime, plivao sam."
<BR>&nbsp;&nbsp;&nbsp;&nbsp;&nbsp;"Drago mi je što to čujem, Vaša svesnosti."
<BR>&nbsp;&nbsp;&nbsp;&nbsp;&nbsp;"Šale bogova pričaju se dugo. Iz tog razloga ti treba hieragdanom da prosejavaš zapise iz prošlosti, Patera. A danas je hieragdan. Naučićeš da misliš na nove i bolje načine. Hvala ti za ovaj goveđi čaj. A sada idi."
<BR>&nbsp;&nbsp;&nbsp;&nbsp;&nbsp;Ustavica ustade i nakloni se. "Kako Vaša svesnost želi."
<BR>&nbsp;&nbsp;&nbsp;&nbsp;&nbsp;Njegova svesnost zurio je pored Ustavice, zanet u spekulacije.
<BR>&nbsp;&nbsp;&nbsp;&nbsp;&nbsp;Ispoljivši krupnu odvažnost, Ustavica reče: "Uvek sam zapažao da je Vaš način razmišljanja donekle, hm, nesličan, kao i mnogo, ovaj, izbirljiviji nego kod većine ljudi."
<BR>&nbsp;&nbsp;&nbsp;&nbsp;&nbsp;Odgovora nije bilo. Ustavica se odmače jedan korak unazad. "O svakoj, baš svakoj temi, Vaša svesnost ima obaveštenja koja su, dozvolte jednu stvar - čudesna."
<BR>&nbsp;&nbsp;&nbsp;&nbsp;&nbsp;"Čekaj." Kvecal je doneo odluku. "Nemiri. Da li je pala Alambrera?"
<BR>&nbsp;&nbsp;&nbsp;&nbsp;&nbsp;"Šta rekoste? Alambrera? Pa... šta... pa nije. Alambrera? Koliko je meni poznato, nije, Vaša svesnosti."
<BR>&nbsp;&nbsp;&nbsp;&nbsp;&nbsp;"Noćas." Kvecal pruži ruku ka čaju od goveđine. "Sedi, Patera. Uvek ti nešto skakućeš, skakućeš. Nervozu mi stvaraš. Ne može to biti dobro za tebe. Lemur je mrtav, jesi li znao?"
<BR>&nbsp;&nbsp;&nbsp;&nbsp;&nbsp;Remora zinu, a onda brzo zatvori usta. I sede.
<BR>&nbsp;&nbsp;&nbsp;&nbsp;&nbsp;"Nisi. Tvoja je obaveza da znaš stvari."
<BR>&nbsp;&nbsp;&nbsp;&nbsp;&nbsp;Remora, postiđenog lica, potvrdi svoju obavezu klimanjem glave. "Mogu li pitati, Vaša svesnosti...?"
<BR>&nbsp;&nbsp;&nbsp;&nbsp;&nbsp;"Kako ja znam? Na isti način kako znam da je žena za kojom si poslao Inkusa otišla na jezero Limnu sa Paterom Kaldeom Svilom."
<BR>&nbsp;&nbsp;&nbsp;&nbsp;&nbsp;"Vaša svesnosti!"
<BR>&nbsp;&nbsp;&nbsp;&nbsp;&nbsp;Kvecal još jednom podari Ustavici svoj osmeh bez usana. "Bojiš li se da ću biti uhapšen, Patera? Bačen u jame? Onda bi ti, valjda, bio prolokutor. Ne plašim se jama." Kvecalova glava izdužene lobanje, bez ijedne vlasi kose, klimala se nad šoljom čaja. "Ne u mojim godinama. Nimalo."
<BR>&nbsp;&nbsp;&nbsp;&nbsp;&nbsp;"Svejedno, ja bih zamolio Vašu svesnost da bude, hm, vidite - obazrivija. Je li."
<BR>&nbsp;&nbsp;&nbsp;&nbsp;&nbsp;"Zašto grad ne gori, Patera?"
<BR>&nbsp;&nbsp;&nbsp;&nbsp;&nbsp;Zatečen, Remora baci pogled kroz najbliži prozor.
<BR>&nbsp;&nbsp;&nbsp;&nbsp;&nbsp;"Blatne cigle i zidovi od brodskog kamena. Grede, na kojima leže gornji spratovi. Krovovi od debelo naslagane trave ili od šindre. Pet blokova radnji izgorelo je prošle noći. Zašto danas ne gori ceo grad?"
<BR>&nbsp;&nbsp;&nbsp;&nbsp;&nbsp;"Ki-kiša. Vaša svesnosti." Ustavica sakupi svu hrabrost. "Pada jaka kiša još od ranog, hm, jutra."
<BR>&nbsp;&nbsp;&nbsp;&nbsp;&nbsp;"Upravo tako. Patera Kalde Svila otišao je u molpindan u Limnu sa jednom ženom. Tog istog dana, ti si poslao Inkusa tamo da potraži jednog Svilinog poznanika. Ali biće da je tu posredi poznanica, jer izbegavao si da budeš određeniji. Savetnik Loris je progovorio kroz staklo jedan sat pre ručka."
<BR>&nbsp;&nbsp;&nbsp;&nbsp;&nbsp;"Ali ako Savetnik, razumete, Loris... uverava..."
<BR>&nbsp;&nbsp;&nbsp;&nbsp;&nbsp;"Jasno da je, onda, Lemur mrtav. Da nije, javio bi se meni, lično. Ili bi se pojavio u Juzgadu. Ili oba."
<BR>&nbsp;&nbsp;&nbsp;&nbsp;&nbsp;"Pa ipak, pa ipak, Vaša svesnosti..."
<BR>&nbsp;&nbsp;&nbsp;&nbsp;&nbsp;Novi udar groma, u saradnji sa Kvecalovom podignutom rukom, prekide Ustavicu.
<BR>&nbsp;&nbsp;&nbsp;&nbsp;&nbsp;"Može li Ajuntamiento prevagnuti bez njega? To je pitanje, Patera. Želim tvoje mišljenje."
<BR>&nbsp;&nbsp;&nbsp;&nbsp;&nbsp;Nastojeći da sebi obezbedi vreme da malo razmisli, Ustavica poče da pije čaj, sad mlak. "Municija, koja je, u tim stvarima, valjda bitna, ovaj, leži na zalihama u Alambreri, kao i, ovaj, u kasarni Civilne garde, istočno od grada."
<BR>&nbsp;&nbsp;&nbsp;&nbsp;&nbsp;"Znam ja to."
<BR>&nbsp;&nbsp;&nbsp;&nbsp;&nbsp;"Alambrera je kompleks, jedan, veoma, dozvolite da kažem... otporan. Imam obaveštenja da je zid dvanaest lakata, hm, lateralno. Pa ipak Vaša svesnost predviđa predaju Alambrere noćas? Pre nego što bih istupio sa nekim mojim mišljenjem, mogu li pitati za izvor obaveštenja Vaše svesnosti?"
<BR>&nbsp;&nbsp;&nbsp;&nbsp;&nbsp;"Nemam ga", reče Kvecal. "Glasno sam razmišljao. Ako Alambrera ne padne za dan-dva, Patera Kalde Svila će doživeti slom. To je moje mišljenje. Sad hoću tvoje."
<BR>&nbsp;&nbsp;&nbsp;&nbsp;&nbsp;"Vaša svesnost mi čini čast. Treba uzeti u obzir i, ovaj, hoćemo li jednu stvar da kažemo: uspavanu vojsku. Savetnik Lemur, ovaj, Loris, Loris će, nesumnjivo, proglasiti mobilizaciju, ako situacija, po njegovom uverenju, postane ozbiljna. Je li."
<BR>&nbsp;&nbsp;&nbsp;&nbsp;&nbsp;"Tvoje mišljenje, Patera."
<BR>&nbsp;&nbsp;&nbsp;&nbsp;&nbsp;Ustavicina šoljica zazveketa o tacnu. "Dokle, hm, god... odanost Civilne garde ostane, dozvolte jednu stvar... besprekorna... Vaša svesnosti", on duboko udahnu, "moje je mišljenje, mada ja nisam, uopšte, neki znalac vojnih pitanja, ovaj, da, kako bi rekli, Patera Kalde ne može preovladati."
<BR>&nbsp;&nbsp;&nbsp;&nbsp;&nbsp;Činilo se da Kvecal sluša samo oluju; tokom sledećih petnaestak otkucaja zidnog časovnika u obliku mrtvačkog sanduka, koji je stajao pored ulaznih vrata, samo urlici vetra i šibanje kiše ispunjavali su sobu. Najzad on upita: "Šta ako bi ti saznao da je deo Civilne garde već prešao na njegovu stranu?"
<BR>&nbsp;&nbsp;&nbsp;&nbsp;&nbsp;Ustavicine oči se raširiše. "Vaša svesnost ima...?"
<BR>&nbsp;&nbsp;&nbsp;&nbsp;&nbsp;"Nemam ja razloga da mislim da je tako. Čisto hipotetički pitam."
<BR>&nbsp;&nbsp;&nbsp;&nbsp;&nbsp;Ustavica, koji je imao već dugo iskustvo sa Kvecalovim hipotetičkim pitanjima, opet napuni pluća. "Trebalo bi u tom slučaju da, hm, kažem, Vaša svesnosti, da ako bi se ijedna takva zlosrećna okolnost, ovaj, okolnosti, pojavila, ili, ovaj, tako nešto... dozvolte, grad bi se našao okružen opasnim, da li da se tako izrazim... vodama."
<BR>&nbsp;&nbsp;&nbsp;&nbsp;&nbsp;"A Udruženje?"
<BR>&nbsp;&nbsp;&nbsp;&nbsp;&nbsp;Ustavica je izgledao kao da ga je tog trenutka obuzela teška tuga. "Jednako, ako ne i gore, Vaša svesnosti. Pošto je augur, Svila bi se lako mogao proglasiti, mislim, samog sebe, za, hm, Prvog govornika. A ne samo kaldea."
<BR>&nbsp;&nbsp;&nbsp;&nbsp;&nbsp;"Stvarno. Nema poštovanja prema tebi, mome koadjutoru?"
<BR>&nbsp;&nbsp;&nbsp;&nbsp;&nbsp;"Nema, Vaša svesnosti. Upravo, kako bih rekao - suprotno."
<BR>&nbsp;&nbsp;&nbsp;&nbsp;&nbsp;Kvecal zaćuta i otpi nekoliko gutljaja čaja od goveđine.
<BR>&nbsp;&nbsp;&nbsp;&nbsp;&nbsp;"Vaša svesnost, ima, heh, nameru - da Udruženje potpomogne ovu, hm, gomilu pristalica ovog, hehe, Patere, pa Kaldea?"
<BR>&nbsp;&nbsp;&nbsp;&nbsp;&nbsp;"Želim da ti sačiniš jedno cirkularno pismo, Patera. Na raspolaganju imaš nepunih šest sati. To bi trebalo da ti bude više nego dovoljno. Ja ću potpisati, kad završimo u Velikom mantejonu." Kvecal se zagleda dole, u nekretnu mrku tečnost u svojoj šolji.
<BR>&nbsp;&nbsp;&nbsp;&nbsp;&nbsp;"Upućeno celokupnom sveštenstvu, Vaša svesnosti?"
<BR>&nbsp;&nbsp;&nbsp;&nbsp;&nbsp;"Naglasi našu svetu dužnost da blažimo patnje ranjenih i da prenesemo Završnu formulu umirućima. Nagovesti, ali nemoj kazati..." Kvecal, obuzet nadahnućem, zaćuta.
<BR>&nbsp;&nbsp;&nbsp;&nbsp;&nbsp;"Da, Vaša svesnosti?"
<BR>&nbsp;&nbsp;&nbsp;&nbsp;&nbsp;"Da Lemurova smrt ukida pravo na vladavinu koje su savetnici dosad imali. Kažeš da si upoznao Pateru Kaldea Svilu?"
<BR>&nbsp;&nbsp;&nbsp;&nbsp;&nbsp;Ustavica klimnu glavom. "Imao sam s njim opširan, eto, nazovimo... razgovor. U scildan unoć. Vaša svesnosti. Razgovarali smo o, kako bih rekao, finansijskim, jelte, jadima... njegovog mantejona. I o drugim, hm, stvarima."
<BR>&nbsp;&nbsp;&nbsp;&nbsp;&nbsp;"Ja ga nisam upoznao, Patera. Ali pročitao sam sve izveštaje u njegovom dosjeu, izveštaje njegovih učitelja i njegovog prethodnika. Otud moja preporuka. Vredan, osećajan, pametan. I pobožan. Nestrpljiv, što se može i očekivati, u tim godinama. Pun poštovanja, što ti sad potvrđuješ. Neumoran radnik, što je njegov učitelj teonomije izričito naglasio. Prihvata ubeđivanje argumentima. Tokom poslednjih nekoliko dana, postao je ogromno popularan. Ako bi on uspeo da sruši Ajuntamiento, izgledi su da bi još godinu dana, pa i duže, ostao popularan. Možda i mnogo duže. Ustavna vladavina mladoga augura, kome bi bili potrebni iskusni stari savetnici da bi ostao na tom položaju..."
<BR>&nbsp;&nbsp;&nbsp;&nbsp;&nbsp;"I te kako, Vaša svesnosti." Ustavica energično zaklima glavom. "Ista, ovaj, intuicija sinula je i meni."
<BR>&nbsp;&nbsp;&nbsp;&nbsp;&nbsp;Kvecal pokretom ruke, u kojoj je držao šolju, pokaza ka najbližem prozoru. "Mi trpimo promenu vremenskih prilika, Patera."
<BR>&nbsp;&nbsp;&nbsp;&nbsp;&nbsp;"Jednu, da, vrlo temeljitu, Vaša svesnosti."
<BR>&nbsp;&nbsp;&nbsp;&nbsp;&nbsp;"Na koju se moramo aklimatizovati. Zato sam pitao da li mladi Inkus ume da pliva. Ako uspeš stupiti u kontakt s njim - reci mu da se baci u talase i zapliva hrabro. Jesam li jasan?"
<BR>&nbsp;&nbsp;&nbsp;&nbsp;&nbsp;Ustavica opet klimnu glavom. "Potrudiću se da, hoćemo li reći? Kažem. Da... prenesem utisak. Da Udruženje svim srcem podržava, ovaj, ovaj, zakonitu i očigledno svetu vladavinu, Vaša svesnosti."
<BR>&nbsp;&nbsp;&nbsp;&nbsp;&nbsp;"E, idi onda. Sastavi to pismo."
<BR>&nbsp;&nbsp;&nbsp;&nbsp;&nbsp;"Ali ako Alambrera ne, ne... hmmm?"
<BR>&nbsp;&nbsp;&nbsp;&nbsp;&nbsp;Nije bilo nikakvog znaka da ga je Kvecal čuo. Ustavica ustade sa stolice i ode unatraške do vrata. Posle nekog vremena uspe da zatvori vrata za sobom.
<BR>&nbsp;&nbsp;&nbsp;&nbsp;&nbsp;Kvecal ustade, i sad je neki posmatrač (da ga je bilo) mogao silno da se iznenadi, videći da ta sparušena prilika postaje toliko visoka. Kao na točkovima, Kvecal otklizi do jednog od širokih prozora koji su gledali na njegovu baštu; širom ga otvori, puštajući unutra gruvanje kiše i nalet vetra od koga je njegova mantija, boje maline, zalepršala unazad kao zastava.
<BR>&nbsp;&nbsp;&nbsp;&nbsp;&nbsp;Neko vreme je ostao tu, pred prozorom, nepomičan; kozmetika je curila sa njegovog lica u mlazevima ružičaste boje i boje kože. Razmišljao je o stablu tamarinda koje je, njegovom voljom, pre dvadeset godina zasađeno u toj bašti. Već je visinom nadmašilo mnoge zgrade koje bi morale biti smatrane visokim; listovi njegovi, glatko-sjajni, kišom oprani, dohvatali su prozore, a sada, čak, za širinu dečje šake, ulazili u njegovu spavaću sobu, kao mnoge bojažljive sibile, sigurne da će biti dočekane dobrodošlicom, ali, ipak, po navici stidljive. Drvo koje je njima roditelj, a koje je odgajeno zahvaljujući njegovim, Kvecalovim, naporima, sad je više nego dovoljne veličine za ono što treba i njemu - izvor radosti: prisustvo koje zaklanja, spomen na dom, drum ka slobodi.
<BR>&nbsp;&nbsp;&nbsp;&nbsp;&nbsp;Kvecal pređe sobu i zagradi rezom vrata, a onda odbaci svoju mokru odeždu. Čak i po ovakvoj provali oblaka, sigurnije je silaziti niz drvo, mada on može i da leti.
<BR>&nbsp;&nbsp;&nbsp;&nbsp;&nbsp;Prisutna kao nešto ogromno, nadneto, litica je kliznula iznad Njorke koji je sedeo na pramcu, navukla se preko njega, a ledena kiša i hučeći vetar dohvatili su ga još jednom, poslednji put. On diže pogled ka stenama pod koje je brodić zalazio, a onda uperi igličar na augura koji je stajao pored konopca za podizanje jedra. "Ovog puta nisi ništa pokušo. Vidiš kako pametan postaješ?" Oluja je krenula u vreme dizastora, i još nije pokazivala znake popuštanja.
<BR>&nbsp;&nbsp;&nbsp;&nbsp;&nbsp;Šenila odseče: "Onamo teraj" i pokaza pruženom rukom. Mlazići ledene vode sa njene mlitave grimizne kose spajali su se, između njenih obilatih dojki, u rečicu koja je jurila dole i potapala joj gola bedra.
<BR>&nbsp;&nbsp;&nbsp;&nbsp;&nbsp;Na krmi, stari ribar dodirnu kapu. "Aj-aj, Scilo Pržeća."
<BR>&nbsp;&nbsp;&nbsp;&nbsp;&nbsp;Isplovili su iz Limne u molpindan unoć. Od dizastora do spuzastora, sunce je bilo bujica bele vatre preko zaslepljujućeg neba; vetar, ujutru postojan i jak, zamro je do povetarca, zatim do povremenog pirkanja, i najzad, u vreme zatvaranja pijaca, do ničega. Glavninu tog popodneva Njorka je proveo u senci jedra, a Šenila zaklonjena ispod polupalube; svejedno, i on, i ona, a i augur, izgoreli su žestoko od sunca.
<BR>&nbsp;&nbsp;&nbsp;&nbsp;&nbsp;Noć je donela novi vetar, sasvim nepovoljan za njihov smer plovidbe. Po uputstvima starog ribara, i po zapovestima jedne od glavnih boginja, koja je sada imala vlast nad Šenilom, lavirali su ukoso na levo, pa ukoso na desno, pod tupim uglom protiv vetra, ponovo i ponovo i ponovo, jer je boginja navaljivala da moraju ostati na svojoj putanji; Njorka i augur su mahnito izbacivali vodu, kofama, kad god im se ukazala prilika, brodica se naginjala toliko da se činilo da leva ili desna ivica sasvim sigurno moraju da se gnjurnu pod talase; fenjer je ludo vitlao sa katarke i treskao po njoj pri svakom zaokretu, gasio se pet ili šest puta, i svaki put su trojica premorenih ljudi ispod njega ostajali u smrtnom strahu da će naleteti na neku drugu lađu, ili neka lađa na njih, u mrkloj tami.
<BR>&nbsp;&nbsp;&nbsp;&nbsp;&nbsp;Jednom je augur pokušao da otme igličar Njorki iz opasača. Njorka ga je posle toga tukao i ritao, čak ga i bacio preko ruba brodice, u uskomešane vode jezera, odakle je ribar uspeo, čudesno, izvanrednom dovitljivošću i uz mnogo sreće, da ga spase, pri čemu se poslužio ribarskom kukom. Dizastor im je doneo treći vetar, i to sa jugoistoka, olujni vetar, koji je, šiban korbačem munja, bacao ka njima ogromne kose table pljuska.
<BR>&nbsp;&nbsp;&nbsp;&nbsp;&nbsp;"Spuštaj jedro!" kričavo povika Šenila. "Popusti to, idiote! Spusti ga!"
<BR>&nbsp;&nbsp;&nbsp;&nbsp;&nbsp;Augur je pohitao da posluša; bio je možda deset godina stariji od Njorke, imao je isturene zube i male, meke šake koje su prokrvarile tako reći pre nego što je brodica čestito isplovila iz Limne.
<BR>&nbsp;&nbsp;&nbsp;&nbsp;&nbsp;Kad se jedro srozalo niz katarku, Njorka se na svom sedištu okrenuo i zapiljio napred, da vidi u šta ulaze; ali nije video ništa osim kamena mokrog od kiše. Međutim, svojim pokretom izazvao je kreštavo protivljenje jednog stvora koji je dotad imao kakav-takav zaklon njegovih nogu. "Izlazi napolje, ti", reče on Svilinoj ptici. "Ovo gde smo sad, to je ispod klifa."
<BR>&nbsp;&nbsp;&nbsp;&nbsp;&nbsp;"Ne ide!"
<BR>&nbsp;&nbsp;&nbsp;&nbsp;&nbsp;Iako je ova udubina pod stenama bila, u poređenju sa otvorenom 'pučinom' jezera, u velikoj meri zaklonjena i od kiše i od vetra, činilo se da je ovde ipak hladnije; ta okolnost nasilu podseti Njorku da je njegova nova letnja tunika, sa kojom je doputovao u Limnu, potpuno natopljena vodom, baš kao i vrećaste pantalone. Masne jahačke čizme bile su mu ne samo natopljene, nego i do vrha pune vode.
<BR>&nbsp;&nbsp;&nbsp;&nbsp;&nbsp;Uplovili su u uzanu dragu, koja je postajala još uža. Mokre crne stene levo i desno od njih dizale su se pedeset lakata, ili više, iznad vrha katarke. Tu i tamo je poneki potočić vode, nastao zbog provale oblaka, padao sa visine i bučno pljuskao u mirnu površinu. Stene se sastaviše u jednu celinu negde iznad njih i gvozdeni vrh katarke zapara po kamenu.
<BR>&nbsp;&nbsp;&nbsp;&nbsp;&nbsp;"Proći će", reče Šenila starome, sa puno pouzdanja. "Kad se uđe dublje, tavanica je viša."
<BR>&nbsp;&nbsp;&nbsp;&nbsp;&nbsp;"Ja bi cenija kad bi jedro ope diga, gospo", reče ribar, gotovo kao da je to najobičniji razgovor. "I razmota. Ako se ne osuši, ono će istrunut."
<BR>&nbsp;&nbsp;&nbsp;&nbsp;&nbsp;Šenila ga je prenebregla; Njorka mahnu rukom ka jedru i ustade da pomogne auguru, zahvalan što ima priliku da se malo razgiba i zagreje.
<BR>&nbsp;&nbsp;&nbsp;&nbsp;&nbsp;Oreb naskoči na rub brodice, da pogleda oko sebe i rastrese vlažno perje. "Tica mo-kar!" Klizili su dublje u unutrašnjost; sada su prolazili pored upečatljivih metalnih rezervoara, belo obojenih; ali njihov zamah bio je gotovo sasvim potrošen.
<BR>&nbsp;&nbsp;&nbsp;&nbsp;&nbsp;"Sveti prozor!" povika augur glasom koji je drhtao od radosti. "Jeste, jeste! Prozor i oltar, odmah tu! Gledajte!" On ispusti konopac. Njorka ga udari nogom, i augur pade.
<BR>&nbsp;&nbsp;&nbsp;&nbsp;&nbsp;"Mora bi vesla izvadit, gospo, ako ima još kanala."
<BR>&nbsp;&nbsp;&nbsp;&nbsp;&nbsp;"Pazi ti na krmu. Pristani uz Prozor." Auguru Šenila reče: "Imaš onaj tvoj nož?"
<BR>&nbsp;&nbsp;&nbsp;&nbsp;&nbsp;On pokunjeno odmahnu glavom.
<BR>&nbsp;&nbsp;&nbsp;&nbsp;&nbsp;"Onda, tvoj mač", reče ona Njorki. "Umeš li ti da prineseš žrtvu?"
<BR>&nbsp;&nbsp;&nbsp;&nbsp;&nbsp;"Gledao sam kako se to radi, Scilo Talasna, a u čizmi imam nož. On bi mogo bolje da posluži." Hrabar kao Ustavica, Njorka dodade: "Ali, ptica? Mislio sam da ne voliš ptice."
<BR>&nbsp;&nbsp;&nbsp;&nbsp;&nbsp;"Ova?" Šenila pljunu u vodu.
<BR>&nbsp;&nbsp;&nbsp;&nbsp;&nbsp;Bočni štitnik od upletenog konopca naiđe, sa tupim udarom, na kamen, a zatim se poče trljati i grebati o njega. Brodica je sad bila jednom stranom samo lakat udaljena od prirodnog kamenog gata na kome su stajali tankovi i Prozor. "Priveži nas." Šenila uperi prst u augura. "I ti! Ne, ej, krmu! Idiote. On će pramac."
<BR>&nbsp;&nbsp;&nbsp;&nbsp;&nbsp;Njorka čvrsto priveza konopac za dizanje jedra, a onda skoči na kameni kej. Kamen je, međutim, bio mokar i toliko klizav da on zamalo da padne. Onda naiđe na veliki gvozdeni prsten. U vodenastoj svetlosti ove pećine, primetio ga je tek kad je nagazio na njega.
<BR>&nbsp;&nbsp;&nbsp;&nbsp;&nbsp;Augur je prvi našao svoju gvozdenu alku. Uspravio se. "Ja... ja sam augur, divlja Scilo. Prinosio sam žrtve za tebe i ostalih osmoro, mnogo puta. Ako dobijem njegov nož, biće mi radost najveća da..."
<BR>&nbsp;&nbsp;&nbsp;&nbsp;&nbsp;"Loša tica", graknu Oreb. "Bog mrzi." Razmahnu povređenim krilom, kao da odmerava koliko daleko bi ga ono moglo odneti.
<BR>&nbsp;&nbsp;&nbsp;&nbsp;&nbsp;Šenila skoči na klizavu kamenu površinu i poče pozivati, savijanjem kažiprsta, ribara k sebi. "Ti! Dolazi ovamo."
<BR>&nbsp;&nbsp;&nbsp;&nbsp;&nbsp;"Ja bi treba..."
<BR>&nbsp;&nbsp;&nbsp;&nbsp;&nbsp;"Ti bi trebalo da radiš što ti se kaže, inače ću kazati ovom mom batinašu da te naprosto ubije, sad odmah."
<BR>&nbsp;&nbsp;&nbsp;&nbsp;&nbsp;Njorki je bilo olakšanje da ponovo potegne iglični pištolj: povratak na dobro poznati teren.
<BR>&nbsp;&nbsp;&nbsp;&nbsp;&nbsp;"Scila!" jeknu augur. "Pa zar ljudsko biće? Ja zaista..."
<BR>&nbsp;&nbsp;&nbsp;&nbsp;&nbsp;Ona se munjevito okrete i suoči se s njim. "Šta si ti tražio na mom brodu? Ko te poslao?"
<BR>&nbsp;&nbsp;&nbsp;&nbsp;&nbsp;"Lo-še se-če", saopšti joj Oreb.
<BR>&nbsp;&nbsp;&nbsp;&nbsp;&nbsp;Augur duboko udahnu. "Ja sam protonotar Njegove eminencije." Poče šakama zaglađivati mokru mantiju, kao da je najednom postao svestan kako dronjavo izgleda. "N-n-njegova eminencija je zatražio da pronađem jednu od-od-ređenu mladu ž-žežež...ženu."
<BR>&nbsp;&nbsp;&nbsp;&nbsp;&nbsp;Njorka uperi igličar u njega.
<BR>&nbsp;&nbsp;&nbsp;&nbsp;&nbsp;"T-tebe. Visoka, sa crvenom kosom, i tako dalje. Nisam znao da si to ti, Scilo divlja." On proguta knedlu i očajno dodade: "Njegovo za-za... zanimanje bilo je samo pri-prijateljsko. Njegova eminen..."
<BR>&nbsp;&nbsp;&nbsp;&nbsp;&nbsp;"Treba ti čestitati, Patera." Šenilin glas bio je gladak, maltene učtiv. Imala je uznemirujuću sklonost da ostane sasvim nepomična u nekoj pozi u kojoj nijedno ljudsko biće ne bi izdržalo duže od nekoliko sekundi; sad je zauzela jedan takav stav. Činilo se da su njena glava, koja se okretala levo i desno, i njene goruće oči jedini živi delovi njenog bujno razvijenog tela. "Tvoj uspeh bio je izvanredan. Možda si prepoznao prethodnu stanovnicu ovog tela? Kažeš da je ova žena", ona se dodirnu po prsima, "bila tebi opisana?"
<BR>&nbsp;&nbsp;&nbsp;&nbsp;&nbsp;Augur hitro zaklima glavom. "Da, divlja Scilo. Vatrena kosa... vičnost nožu i..."
<BR>&nbsp;&nbsp;&nbsp;&nbsp;&nbsp;Šeniline oči prevrnuše se unazad u lobanju, tako da su sad samo beonjače bile vidljive. "Vaša eminencijo. Svila ga je tako oslovljavao. Bili ste prisutni na mom diplomiranju, Vaša eminencijo."
<BR>&nbsp;&nbsp;&nbsp;&nbsp;&nbsp;Augur žurno reče: "On je želeo da ja njoj prenesem čvrsta uveravanja o našoj pokornosti. O pokornosti Udruženja sveštenika. Da ponudimo naše savete i podršku i da iskažemo svoju vernost. Obaveštenja koja su stigla Njegovoj eminenciji pokazivala su da si, da si, ti, otišla na jezero sa Paterom Svilom. Njegova eminencija je Pateri Svili starešina. On... ja... mi smo izjavili svoju večnu vernost, Divlja Scilo."
<BR>&nbsp;&nbsp;&nbsp;&nbsp;&nbsp;"Kome? Kiprisi?"
<BR>&nbsp;&nbsp;&nbsp;&nbsp;&nbsp;Nešto u zvučanju te dve Šeniline reči bilo je takvo da nikakav odgovor nije bio moguć. Augur je samo mogao da zuri u nju.
<BR>&nbsp;&nbsp;&nbsp;&nbsp;&nbsp;"Loš čo-vek", proglasi Oreb, pun vrline. "Seče?"
<BR>&nbsp;&nbsp;&nbsp;&nbsp;&nbsp;"Augura? Nisam razmotrila tu mogućnost, ali..."
<BR>&nbsp;&nbsp;&nbsp;&nbsp;&nbsp;Stari ribar hraknu i pljunu. "Ako si ti stvarno Scila Pržeća, gospo, ja bi nešta reka." Nadlanicom obrisa prosede brkove.
<BR>&nbsp;&nbsp;&nbsp;&nbsp;&nbsp;"Scila jesam. Brz budi. Moramo prineti žrtvu odmah, ako ćemo je prinositi uopšte. Moj rob uskoro stiže."
<BR>&nbsp;&nbsp;&nbsp;&nbsp;&nbsp;"Ja sam se tebi molija i tebi san žrtvova ciloga života. Ribari samo tebe i tvoga ćaću gledaju, od bogova. Ne kažem da mi nešta duguješ. Imam navu moju, ima san ženu, podiga san sinove. Uvek san za život zarađiva. Hoću kazat da kad mene ne bude, izgubićeš jednoga svoga. Jedan manje za tebe i Pesa staroga. Možda misliš da san te sluša zbog ovoga bakonje sa tin pistolom za šivenje. A ja bi tebe vozja svudi po jezeru i sam, da san znao ko si."
<BR>&nbsp;&nbsp;&nbsp;&nbsp;&nbsp;"Ja se moram reintegrisati u Glavni procesor", reče mu Šenila. "Možda je došlo do novog razvoja događaja. Jesi završio?"
<BR>&nbsp;&nbsp;&nbsp;&nbsp;&nbsp;"Jesan, uglavnom. Ovaj bakonja sve te sluša, ko što bi i ja na njegovon mestu. Al on Hieraksu pripada, gospo."
<BR>&nbsp;&nbsp;&nbsp;&nbsp;&nbsp;Njorka se trže.
<BR>&nbsp;&nbsp;&nbsp;&nbsp;&nbsp;"Ne tebi ni ćaći tvome. Možda on to ni sam ne zna, al tako je. Vidi se po ptici njegovoj, i tom bockalu, i po maču, i po ton nožu u potaji. Ti to moraš znati bolje neg ja. A ovaj augur koga spremaš da bi me žrtvova, ja san njega izvadija iz vode noćas, a dan pre toga videja san gde su drugoga izvadili. Priča se..."
<BR>&nbsp;&nbsp;&nbsp;&nbsp;&nbsp;"Opiši ga."
<BR>&nbsp;&nbsp;&nbsp;&nbsp;&nbsp;"Da, gospo." Stari ribar razmisli šta će reći. "Ti si tad bila dole u kabini, mislin. Kad su ga izvadili, videja san da je pogleda ka nama. Pticu je videja, reka bi ja. Mlad al visok ka ovaj. Žuta kosa..."
<BR>&nbsp;&nbsp;&nbsp;&nbsp;&nbsp;"Svila!" uzviknu Njorka.
<BR>&nbsp;&nbsp;&nbsp;&nbsp;&nbsp;"Izvukli ga iz vode, kažeš?"
<BR>&nbsp;&nbsp;&nbsp;&nbsp;&nbsp;Ribar klimnu glavom. "Nava Deverikova. Deverika znan već tries godin."
<BR>&nbsp;&nbsp;&nbsp;&nbsp;&nbsp;"Možda si u pravu", reče mu Šenila. "Možda vrediš suviše da bi bio prinet na žrtvu; uostalom, jedan starac, to ionako nije ništa."
<BR>&nbsp;&nbsp;&nbsp;&nbsp;&nbsp;Energičnim koracima prišla je Prozoru, a onda se munjevito okrenula da se opet suoči s njima. "Pripazite šta ću vam sad reći, vas trojica. Ja ću kroz koji trenutak izići iz ove kurve. Moja božanska suština preći će iz nje u ovaj Sveti prozor, koji je mojom voljom ovde postavljen, i biće reintegrisana sa mojom većom božanskom ličnošću u Glavnom procesoru. Razumete li me? Sva trojica?"
<BR>&nbsp;&nbsp;&nbsp;&nbsp;&nbsp;Njorka nemo klimnu glavom. Augur se spusti na kolena i pognu glavu.
<BR>&nbsp;&nbsp;&nbsp;&nbsp;&nbsp;"Kipris, koja je smrtni neprijatelj meni, neprijatelj i mojoj majci, i braći i sestrama mojim - celoj našoj porodici, zapravo - Kipris je pravila neku štetu ovde po Vironu. Čini se da je već pridobila za sebe onu jadnu budalu koju ovaj idiot... kako se ti uopšte zoveš?"
<BR>&nbsp;&nbsp;&nbsp;&nbsp;&nbsp;"Inkus, Scilo Divlja. Pa-patera Inkus."
<BR>&nbsp;&nbsp;&nbsp;&nbsp;&nbsp;"...budala koju ovaj idiot naziva Njegovom eminencijom. Ne sumnjam da Kipris namerava da pridobije i mog Prvog govornika, i moj Ajuntamiento takođe, ako može. Vas četvoro, u to uračunavam i kurvu kad je pustim, imate dužnost da je sprečite. Upotrebljavajte i pretnje, i silu, i moć moga imena. Ubijte koga god treba, to vam se neće računati u greh. Ako se Kipris vrati, učinite nešto da privučete moju pažnju. Pedesetoro dece, ili stotinu, to bi trebalo da privuče moj pogled, a Viron bar dece ima i više nego što treba."
<BR>&nbsp;&nbsp;&nbsp;&nbsp;&nbsp;Besno se zapiljila u jednog, pa drugog, pa trećeg. "Pitanja? Da ih čujemo sada, ako ih ima. Primedbe?"
<BR>&nbsp;&nbsp;&nbsp;&nbsp;&nbsp;Oreb načini neko tiho graktanje u grlu; jednim blistavim crnim okom podozrivo ju je motrio.
<BR>&nbsp;&nbsp;&nbsp;&nbsp;&nbsp;"Dobro. Od ovog trenutka vi ste moji proroci. Postarajte se da Viron bude meni odan, pa ćete imati moju naklonost. Ne verujte ni u šta što vam Kipris eventualno kaže. Moj rob će uskoro doći ovde. On će vas poneti tamo, i pomagati vam. Sastanite se sa Prolokutorom, razgovarajte i sa komisijama Juzgadoa. Pričajte o meni svakome ko pristane da vas sluša. Recite im sve što sam ja rekla vama. Nadala sam se da će u ovom pristaništu biti i brod Ajuntamientoa. Obično je tu. Danas nije, zato ćete vi, umesto mene, morati razgovarati sa Savetnicima. Ovaj starac može uvek da vas doveze ovde. Recite im da sam odlučila da potopim taj brod i da ih sve podavim u mom jezeru ako Viron pređe na Kiprisinu stranu."
<BR>&nbsp;&nbsp;&nbsp;&nbsp;&nbsp;Inkus zamuca: "T-t-teofanija, samo jedna, Scilo Divlja, pomogla bi da..."
<BR>&nbsp;&nbsp;&nbsp;&nbsp;&nbsp;"Ne bi to ubedilo vaše Savetnike. Suviše su oni sigurni u svoju veliku pamet. Ali teofanije mogu biti od koristi. Kad budem reintegrisana, razmotriću tu mogućnost."
<BR>&nbsp;&nbsp;&nbsp;&nbsp;&nbsp;Priđe vlažnom kamenom oltaru i bez ikakvog napora naskoči na njega.
<BR>&nbsp;&nbsp;&nbsp;&nbsp;&nbsp;"Dala sam da se ovo izgradi da bi vaš Ajuntamiento mogao ponuditi žrtve privatno i, kad mi je volja, opštiti sa mnom. Ni traga pepela! Platiće oni i za to."
<BR>&nbsp;&nbsp;&nbsp;&nbsp;&nbsp;Ona uperi prst u Njorku. "Ti! Taj augur Svila kuje neku zaveru da obori Ajuntamiento, u korist Kipris. Pomaži mu, ali mu i kaži šta je njegova prava dužnost. Ako je on ne uvidi, ubij ga. Imaš moju dozvolu da vladaš kao moj Kalde, umesto njega, u tom slučaju. Ovaj idiot ovde može, u istom slučaju, postati Prolokutor, valjda."
<BR>&nbsp;&nbsp;&nbsp;&nbsp;&nbsp;Okrenula se Prozoru i kleknula. Kleknuo je i Njorka i povukao ribara da takođe klekne. (Inkus je već bio na kolenima.) Njorka pročisti grlo i poče iz početka onu molitvu koju je zabrljao na Hodočasnikovoj stazi, kad je Scila otkrila svoj božanski identitet. "Pogledaj nas, divna Scilo, ženo voda..."
<BR>&nbsp;&nbsp;&nbsp;&nbsp;&nbsp;Inkus i ribar mu se pridružiše uglas. "Vidi našu ljubav prema tebi i potrebu našu za tobom. Očišćenje nam donesi, o Scilo!"
<BR>&nbsp;&nbsp;&nbsp;&nbsp;&nbsp;U trenutku kad je izgovorena ta poslednja reč, Šenila je pružila ruke visoko u vazduh i pridavljeno kriknula. Ples boja, poznat kao 'Sveti prelivi', ispuni Sveti prozor kestenjastom i smeđom, akvamarinom, narandžastom, skerletnom i žutom; porculanskom plavom i neobičnim, sumornim, ružičastim prelivom. Njorki se natren učini da je u ekranu razaznao podrugljivo iscerene crte lica neke devojke kojoj samo još godina ili dve nedostaje da postana zrela žena.
<BR>&nbsp;&nbsp;&nbsp;&nbsp;&nbsp;Šenila silovito zadrhta, a onda klonu, pade na oltar i otkotrlja se na mračni i ljigavi kamen keja.
<BR>&nbsp;&nbsp;&nbsp;&nbsp;&nbsp;Oreb doleprša do nje. "Bog ide?"
<BR>&nbsp;&nbsp;&nbsp;&nbsp;&nbsp;Ono lice na Svetom prozoru - ako je to uopšte bilo lice - nestade, utapajući se u zid vode, kao da se ispod njega nadigao talas. Sveti prelivi sad su bili sunčeve iskre na talasu, zatim su se raširile, zaposele ceo Prozor; bile su vrtložni balet, najzad su izbledele i stišale se u ranije fosforescentno sivilo.
<BR>&nbsp;&nbsp;&nbsp;&nbsp;&nbsp;"Mislim da je tako", reče Njorka. Ustade i primeti da mu je igličar još u ruci; ugura ga pod tuniku i upita neodlučno: "Sifonka? Jesi dobra?"
<BR>&nbsp;&nbsp;&nbsp;&nbsp;&nbsp;Šenila zaječa.
<BR>&nbsp;&nbsp;&nbsp;&nbsp;&nbsp;On je podiže u sedeći položaj. "Lupila si glavom o kamen, Sifonka, ali biće ti dobro." Željan da učini nešto za nju, ali ne znajući šta, on povika: "Ti! Patera! Nađi vode, negde."
<BR>&nbsp;&nbsp;&nbsp;&nbsp;&nbsp;"Baci nju?"
<BR>&nbsp;&nbsp;&nbsp;&nbsp;&nbsp;Njorka zamahnu na Oreba, koji hitro odskoči u stranu.
<BR>&nbsp;&nbsp;&nbsp;&nbsp;&nbsp;"Mlatko?"
<BR>&nbsp;&nbsp;&nbsp;&nbsp;&nbsp;"Jeste, Sifonka. Ovde sam." On je blago stisnu istom rukom kojom ju je već pridržavao, svestan grozničave vreline njene kože, izgorele od sunca.
<BR>&nbsp;&nbsp;&nbsp;&nbsp;&nbsp;"Vratio si se. Mlatko, tako sam srećna zbog toga."
<BR>&nbsp;&nbsp;&nbsp;&nbsp;&nbsp;Stari ribar se nakašlja, nastojeći da ne gleda njena prsa. "Mogli bi ja i ovaj ostat u navi neko vreme."
<BR>&nbsp;&nbsp;&nbsp;&nbsp;&nbsp;"Svi ćemo mi u tvoju navu", reče mu Njorka. Podiže Šenilu u naručje i ustade, noseći je tako.
<BR>&nbsp;&nbsp;&nbsp;&nbsp;&nbsp;Inkus je u ruci držao olupanu limenu šolju vode. On zapita: "Nameravaš da ne poslušaš?"
<BR>&nbsp;&nbsp;&nbsp;&nbsp;&nbsp;"Kazala je da idemo u Juzgado", reče Njorka, izbegavajući direktan odgovor. "Moramo se vratiti u Limnu, dakle. Ima tamo kola da se prevezemo do grada."
<BR>&nbsp;&nbsp;&nbsp;&nbsp;&nbsp;"Pa rekla je da je poslala nekoga, navodno njenog roba, da nas preveze u grad." Inkus podiže šolju i otpi iz nje. "Takođe je kazala da ću ja biti Prvi govornik."
<BR>&nbsp;&nbsp;&nbsp;&nbsp;&nbsp;Ribar se namršti. "Taj što će ga ona poslat imaće svoju brodicu. Da bi moga doći ovde. Šta sa mojom, ako odem s vama? Rekla je da moram dovozit druge ovamo, da vide Savetnike. Kako ću to radit ako nave moje nemam?"
<BR>&nbsp;&nbsp;&nbsp;&nbsp;&nbsp;Oreb doleprša na Njorkino rame. "Nađe Svi-lu?"
<BR>&nbsp;&nbsp;&nbsp;&nbsp;&nbsp;"Dabome." Noseći Šenilu, Njorka priđe ivici keja i osmotri širinu vode između keja i ivice broda. Jedno je bilo skočiti, sam, iz broda na kej; sasvim druga stvar skakati sa keja dole, u brod, noseći u naručju ženu izuzetno visoku. "Grabi taj konopac", reče on odsečno Inkusu. "Bliže privuci brod. Mnogo si ti to pustio."
<BR>&nbsp;&nbsp;&nbsp;&nbsp;&nbsp;Inkus skupi usne. "Ne možemo ni slučajno uraditi ništa protiv uputstava boginje."
<BR>&nbsp;&nbsp;&nbsp;&nbsp;&nbsp;"Ti ostani ovde i čekaj koga god ona šalje. Reci mu da ćemo se videti u Limni. Ja i Sifonka idemo Kederovim brodom."
<BR>&nbsp;&nbsp;&nbsp;&nbsp;&nbsp;Stari ribar naglašeno klimnu glavom.
<BR>&nbsp;&nbsp;&nbsp;&nbsp;&nbsp;"Ako si ti naumio da odrekneš poslušnost, sine moj, ja neću pokušavati da te sprečim. Ali..."
<BR>&nbsp;&nbsp;&nbsp;&nbsp;&nbsp;U mraku iza poslednjeg rezervoara nešto pade uz jak tresak; vrištanje metala na kamenu odjeknu od zidova pećine. Novi glas, dublji i jači od ma kog samo ljudskog, zaurla: "Ja je nosim! Meni daj nju!"
<BR>&nbsp;&nbsp;&nbsp;&nbsp;&nbsp;Glas talusa, najvećeg koga je Njorka ikada video; njegovo muževno, bronzano lice bilo je izliveno u grimasu mržnje, zaslepljujuća žuta svetlost bleštala je iz njegovih očiju, a uljaste crne cevi dva baz-mitraljeza i jednog bacača plamena virile su mu iz otvorenih usta. Iza talusa videla se, umesto crne dubine pećine, bolesna i slaba zelenkasta svetlost.
<BR>&nbsp;&nbsp;&nbsp;&nbsp;&nbsp;"Ja nosim! Nju i sve vas! Meni daj nju!" Kotrljajući se ka njima, talus ispruži, i nastavi još daleko da izdužuje, jednu ruku. Čelična šaka, velika kao oltar sa koga je Šenila pala, sklopi se oko nje i podiže je iz Njorkinih ruku; tako je neko dete moglo zgrabiti malu, nevoljenu lutku iz naručja neke druge lutke. "Na moja leđa svi! Scila zapoveda tako!"
<BR>&nbsp;&nbsp;&nbsp;&nbsp;&nbsp;Šest nogostupa od povijenih šipki činilo je merdevine na metalnom boku talusa. Njorka se žurno uspentra, a noćni vran slete na talusa, ispred njega. Dok se Njorka bližio vrhu, ogromna šaka ispusti Šenilu na zakrivljenu metalnu površinu ispred njega.
<BR>&nbsp;&nbsp;&nbsp;&nbsp;&nbsp;"Drži se!"
<BR>&nbsp;&nbsp;&nbsp;&nbsp;&nbsp;Duž leđa talusa bejahu povijene metalne šipke veoma slične nogostupima, ali u dva reda, levo i desno. Njorka levom rukom dohvati jedan takav držač, a desnom Šenilu. Njeni očni kapci zatreperiše. "Mlatko?"
<BR>&nbsp;&nbsp;&nbsp;&nbsp;&nbsp;"Još sam tu."
<BR>&nbsp;&nbsp;&nbsp;&nbsp;&nbsp;Pojavi se glava Inkusa, koji se mukotrpno pentrao. "Tako mi... ej, tako mi Hieraksa!"
<BR>&nbsp;&nbsp;&nbsp;&nbsp;&nbsp;Njorka se tiho nasmeja.
<BR>&nbsp;&nbsp;&nbsp;&nbsp;&nbsp;"Pom... pom... ozi mi da se popnem!"
<BR>&nbsp;&nbsp;&nbsp;&nbsp;&nbsp;"Pomagaj se sam, Patera. Ti si hteo da ga čekaš. Ispalo je po tvom. Tu je."
<BR>&nbsp;&nbsp;&nbsp;&nbsp;&nbsp;Još pre nego što je Njorka dovršio te reči, Inkus naprosto polete na talusova leđa, brzinom koja bi bila zapanjujuća da se odmah iza njega nije pojavila i mišićava ribareva ruka koja ga je gurnula. Sledećeg trenutka pope se i ribar. "Ti bi laćan provalnik bio, matori", reče mu Njorka.
<BR>&nbsp;&nbsp;&nbsp;&nbsp;&nbsp;"Mlatko, gde smo?"
<BR>&nbsp;&nbsp;&nbsp;&nbsp;&nbsp;"U nekoj pećini, na zapadnoj strani jezera."
<BR>&nbsp;&nbsp;&nbsp;&nbsp;&nbsp;Talus poče zaokretati u mestu; jedna široka, crna traka ispod njega vozila je napred, a druga je bila zakočena. Njorka je osećao udare mašinerije ispod sebe.
<BR>&nbsp;&nbsp;&nbsp;&nbsp;&nbsp;Oblačići crnog dima počeše izbijati iz sastavka uspravnog grudnog koša i položenog stomačnog dela talusa, za čija leđa su se držali. Talus se poče trzati, ljuljati i klizati unazad. Mučno proklizavanje po kamenitoj površini završi se gejzirom ledene vode: jedan pokretni kaiš ispod talusa omakao se sa keja. Inkus se uhvati za Njorkinu tuniku, a talus se naglavačke sruči u jezero i potonu. U jednoj vrtoglavoj sekundi Njorka je gledao kako ogroman talas vode baca ribarsku lađicu uvis, negde iznad njihovih glava.
<BR>&nbsp;&nbsp;&nbsp;&nbsp;&nbsp;Taj isti talas, koji su svojim padom napravili, brzo im se vrati, kao udarac, kao zagušujući, smrzavajući svitak koji ih obavi i odmah poče spadati s njih; Njorka otvori oči i vide da Šenila sedi uspravno i vrišti. Njeno lice bilo je, od silnog straha, prazno.
<BR>&nbsp;&nbsp;&nbsp;&nbsp;&nbsp;Nešto crno i skerletno slete, uz tupi udar, na njegovo rame sa koga se cedila voda. "Loš brod! Tone."
<BR>&nbsp;&nbsp;&nbsp;&nbsp;&nbsp;Ali brodić nije potonuo, što su videli kad se talus izvukao, ručerdama, opet na kej; ali je ležao u vodi izvrnut, na boku, a katarka je bila iščupana. Uskomešana voda nosila ju je kao kakav balvan poplavom donet.
<BR>&nbsp;&nbsp;&nbsp;&nbsp;&nbsp;Talusova glava se, kao ogromna stena, okrete i pogleda ih besno. Činilo se da vrat koji se toliko zavrne mora pući. "Pet jašu! Mali može da ide!"
<BR>&nbsp;&nbsp;&nbsp;&nbsp;&nbsp;Njorka pogleda augura, pa ribara, pa histeričnu Šenilu, i tek tad se doseti na koga se to odnosilo. "Mož bežiš ako ti se beži, ptičurino. Ovaj kaže da ti neće ništa ako odletiš."
<BR>&nbsp;&nbsp;&nbsp;&nbsp;&nbsp;"Tica stane", progunđa Oreb. "Nađe Svi-la."
<BR>&nbsp;&nbsp;&nbsp;&nbsp;&nbsp;Talusova glava nastavi da se okreće i dovrši jedan pun krug. Zatim talus pojuri napred, uz siloviti trzaj. Žuta svetlost ih je zapljusnula, odbijena od zaoblenjog belog boka poslednjeg rezervoara; Sveti prozor ostade prazan i prividno mrtav iza njih. Mlitava zelena svetla upališe se na vrhu tavanice tunela, iznad šlema kojim je talusova glava bila pokrivena; vode jezera, i sad uskomešane, zgusnule su se u grube kamenite ravni pristaništa, a zatim su nestale. Pojurili su kao vihor kroz slabo osvetljeni tunel.
<BR>&nbsp;&nbsp;&nbsp;&nbsp;&nbsp;Njorka jednom rukom obuhvati Šenilu oko struka. "Treba li ti društvo, Sifonka?"
<BR>&nbsp;&nbsp;&nbsp;&nbsp;&nbsp;Ona nastavi da plače; ali njeni jecaji gubili su se u hujanju vazduha oko njih.
<BR>&nbsp;&nbsp;&nbsp;&nbsp;&nbsp;On je pusti, izvuče igličar i otklopi ga s jedne strane; mlazić prljave vode pocure mu niz prste. On poče duvati u mehanizam. "Trebalo bi da bude u redu, čim se osuši", reče on Orebu. "Al moro bi da podmažem iglice, jedno dve kapi ulja."
<BR>&nbsp;&nbsp;&nbsp;&nbsp;&nbsp;"Dobra mala", obavestio ga je Oreb nervozno. "Ne puca."
<BR>&nbsp;&nbsp;&nbsp;&nbsp;&nbsp;"Loša mala", objasni mu Njorka. "A i loš čovek. Ne, ne puca on na nju. Čak i ne ode."
<BR>&nbsp;&nbsp;&nbsp;&nbsp;&nbsp;"Loš ti-ca!"
<BR>&nbsp;&nbsp;&nbsp;&nbsp;&nbsp;"Laćano." On blago poljubi Šenilina veoma pocrvenela leđa. "Lezi ti, ako hoćeš. Stavi glavu u moje krilo. Možda bi mogla odspavati malo."
<BR>&nbsp;&nbsp;&nbsp;&nbsp;&nbsp;Tek što je to izgovorio, osetio je da njegove reči stižu prekasno. Talus se spuštao: tunel je sad vodio nadole, mada je ta nizbrdica bila vrlo blaga. Ulazni otvori drugih tunela sevali su levo i desno od njih, mračniji čak i od vlažnih zidova od brodskog kamena. Tavanica je ostala neizmenjena; kapi vode koje su visile sa nje bleštale su kao dijamanti dok su im dolazile ususret, a onda su iščezavale iza njih.
<BR>&nbsp;&nbsp;&nbsp;&nbsp;&nbsp;Talus je usporio; onda je nešto tresnulo po njegovoj velikoj, bronzanoj glavi koja zazveča kao gong. Njegovi baz-mitraljezi zaštektaše gromovito; jezik plave vatre zapalaca napred, iz njegovih usta.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
