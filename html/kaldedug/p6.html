<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. PISMA I OKLOPI
<P>&nbsp;&nbsp;&nbsp;&nbsp;&nbsp;Uveravali su je da ona ne treba lično da izviđa, da treba da pošalje jednoga od njih da pogleda; ali njoj se činilo da je već poslala preveliki broj drugih. Ovog puta pogledaće neprijatelja ona lično; zabranila im je da pođu sa njom. Popravila je svoju snežnobelu kapicu i krenula pešice napred; pridržavala je rukama na dole mantiju, vetrom bacanu - sibila manja i mlađa od većine drugih, ali odevena (kao i sve sibile) u crno, sve do vrhova iznošenih crnih cipela; sibila koja se zaputila po nekom svetom poslu, izuzetna jedino po tome što je sama.
<BR>&nbsp;&nbsp;&nbsp;&nbsp;&nbsp;Azof u jednom prostranom džepu, brojanice u drugom; izvadila ih je, zaobilazeći ugao Ulice kaveza - brojanice sa drvenim perlama, dvostruko veće od onih koje je Kvecal opipavao; njenim dodirima uglačane i nauljene do sjaja svežeg divljeg kestena.
<BR>&nbsp;&nbsp;&nbsp;&nbsp;&nbsp;Prvo, Pesov gamadion: "Pese Veliki, ti koji si ovaj Svitak projektovao i sagradio, ti koji si gospod zaštitnik Zlatne staze, mi..."
<BR>&nbsp;&nbsp;&nbsp;&nbsp;&nbsp;Ovde bi zamenica trebala biti ja, ali ona se navikla da ovo govori zajedno sa Mejterom Ružom i Mejterom Nanom; sve tri su, moleći se zajedno u kuhinji/trpezariji u kenobi, sasvim ispravno govorile 'mi'. Pa dobro, sad se molim u ime svih triju nas, pomisli ona. I za sve koji ovog popodneva mogu poginuti, za Bizona, i Pateru Guloa, i za Sinja, i za onoga čoveka koji mi je dao na pozajmicu svoj kratki mač. Za sve dobrovoljce koji će kroz minut-dva pojahati sa mnom, i za Pateru Svilu, i za Krečnu, i za Zorila, i za decu. Naročito za decu. Za sve nas, Pese Veliki.
<BR>&nbsp;&nbsp;&nbsp;&nbsp;&nbsp;"Priznajemo tvoju vrhovnu, suverenu vladavinu..."
<BR>&nbsp;&nbsp;&nbsp;&nbsp;&nbsp;Eno ga! Leteće oklopno vozilo. Svi poklopci na ovoj lebdelici su spušteni. Upravo zaokreće u Ulicu kaveza. Eno druge lebdelice; eno i treće. Posle treće, veliki prazan prostor, zbog prašine, a zatim prvi red gardista. Marširaju; pored njih, na konju, jaše njihov oficir. Vojnici sigurno nastupaju na začelju (tako je glasnik javio), ali nema vremena da se čeka dok se oni pojave, iako će vojnici biti najgori od svega, gori čak i od ovih letelica.
<BR>&nbsp;&nbsp;&nbsp;&nbsp;&nbsp;Zaboravivši brojanice, ona pohita nazad, istim putem kojim je i došla.
<BR>&nbsp;&nbsp;&nbsp;&nbsp;&nbsp;Skleroderma je još stajala na istom mestu i držala uzde belog pastuva. "Oću i ja, Mejtera. Će idem sa ove dve noge, jer mi ne davaš konja, al će idem. Ideš i ti, kako ne bi ja koja sam veća."
<BR>&nbsp;&nbsp;&nbsp;&nbsp;&nbsp;To je bilo tačno. Skleroderma nije bila viša rastom, ali je bila dvaput šira. "Ti viči", reče joj ona. "Blagoslovena si dobrim, jakim glasom. Viči i dernjaj se koliko god možeš. Ako im skreneš pažnju dovoljno da jedan sekund kasnije primete Bizonove ljude, to nam može biti odlučujuće."
<BR>&nbsp;&nbsp;&nbsp;&nbsp;&nbsp;Džin sa krezubim osmehom kleknu pred nju, sastavljajući šake da bi se ona lakše popela na konja; ona zakorači levim stopalom na te šake, pa se vinu u sedlo, a džin ustade. Iako je sad jahala visokog ata, glava diva bila je na jednakoj visini sa njenom. Odabrala ga je zbog veličine i krvožednog izgleda. (Odvratiti pažnju neprijatelju - odvraćanje pažnje ovde biće presudno.) Tek sad joj pade na um da ne zna ni njegovo ime. "Možeš li ti da jašeš?" upita ga ona. "Ako ne možeš, kaži."
<BR>&nbsp;&nbsp;&nbsp;&nbsp;&nbsp;"Itekako mogu, Mejtera."
<BR>&nbsp;&nbsp;&nbsp;&nbsp;&nbsp;Verovatno je lagao; ali bilo je prekasno, prekasno da ga ispituje ili da traži nekog drugog. Ustala je na uzengijama da osmotri petoro jahača iza sebe i divovog konja bez jahača. "Većina nas će poginuti; štaviše, znatni su izgledi da poginemo svi."
<BR>&nbsp;&nbsp;&nbsp;&nbsp;&nbsp;Prva lebdelica verovatno je već znatno odmakla Ulicom kaveza, možda je, čak, zastala pred kapijom Alambrere; ali, da bi oni postigli uspeh, moraće da sačekaju da pešadija koja nastupa iza treće lebdelice uđe u preostali prazan prostor. Možda je najbolje sad nekako popuniti to vreme.
<BR>&nbsp;&nbsp;&nbsp;&nbsp;&nbsp;"Međutim, ako neko od nas preživi, biće dobro da on - ili ona - zna imena onih koji su dali živote. Skleroderma, ne mogu te ubrojati među nas, ali tvoji izgledi da preživiš su najbolji. Slušaj pažljivo."
<BR>&nbsp;&nbsp;&nbsp;&nbsp;&nbsp;Skleroderma klimnu glavom; njeno podbulo lice bilo je bledo.
<BR>&nbsp;&nbsp;&nbsp;&nbsp;&nbsp;"Svi vi. Slušajte i nastojte zapamtiti."
<BR>&nbsp;&nbsp;&nbsp;&nbsp;&nbsp;Strah, koji je tako delotvorno potisnula, sad je sipio nazad u nju. Ona se ugrize za usnu; ne sme joj zadrhtati glas. "Ja sam Mejtera Nana, iz mantejona u Ulici sunca. Ali vi to znate. Ti!" Pokaza prstom ka poslednjem jahaču. "Kaži nam svoje ime, i to glasno."
<BR>&nbsp;&nbsp;&nbsp;&nbsp;&nbsp;"Babirusan!"
<BR>&nbsp;&nbsp;&nbsp;&nbsp;&nbsp;"Dobro. A ti?"
<BR>&nbsp;&nbsp;&nbsp;&nbsp;&nbsp;"Goral!"
<BR>&nbsp;&nbsp;&nbsp;&nbsp;&nbsp;"Đurđevka!" Žena koja je dala konje svima njima.
<BR>&nbsp;&nbsp;&nbsp;&nbsp;&nbsp;"Japok!"
<BR>&nbsp;&nbsp;&nbsp;&nbsp;&nbsp;"Mrmot!"
<BR>&nbsp;&nbsp;&nbsp;&nbsp;&nbsp;"Gib iz 'Petla'", reče div potmulo i pojaha konja na način koji je pokazivao naviknutost da jaše uglavnom magarce.
<BR>&nbsp;&nbsp;&nbsp;&nbsp;&nbsp;"Kamo sreće da imamo ratne bubnjeve i trube", reče im Mejtera Nana. "Moraćemo, umesto toga, da koristimo naše glasove i naše oružje. Upamtite, ideja je da svi neprijatelji, a naročito posade lebdelica, gledaju u nas i pucaju u nas, što je duže moguće."
<BR>&nbsp;&nbsp;&nbsp;&nbsp;&nbsp;Strah ispuni njen um, užasan strah, hladniji od leda; bila je sigurna da bi njeni uzdrhtali prsti sad ispustili azof Patere Svile ako bi ga pokušala izvući iz džepa; ipak, izvuče ga, govoreći sebi da je bolje da ga ispusti sad, ovde, gde joj ga Skleroderma može dodati.
<BR>&nbsp;&nbsp;&nbsp;&nbsp;&nbsp;Umesto toga, Skleroderma joj dade uzde.
<BR>&nbsp;&nbsp;&nbsp;&nbsp;&nbsp;"Svi ste se javili dobrovoljno; nema sramote u tome da promenite mišljenje. Ko hoće da odustane, može sad." Namerno je gledala napred, da ne bi videla ko sjahuje.
<BR>&nbsp;&nbsp;&nbsp;&nbsp;&nbsp;Namah oseti da iza nje nije ostao baš niko. Poče slepo tragati za nečim što bi odagnalo strah, i nađe, u mraku, nagu ženu sa žutom kosom - furiju mahnitih očiju; to uopšte nije ona - koja je razmahivala i šibala korbačem, višestrukim, udarala po sivoj mučnini, cepala je i razdirala sve dok to zlo nije pobeglo iz njenog uma.
<BR>&nbsp;&nbsp;&nbsp;&nbsp;&nbsp;"Za Ehidnu!" povika ona. "Volja je bogova!" Ipak je priželjkivala da ima i ratne bubnjeve i trube i rogove; nije bila svesna da tutnjava kopita odjekuje, višestruko, od svih zidova od brodskog kamena, niti da od trube njenog glasa čitava ulica zvecka. "Svila je Kalde!"
<BR>&nbsp;&nbsp;&nbsp;&nbsp;&nbsp;Opet je zarila oštre, male pete u slabine pastuva. Strah je nestao, zamenjen uzletom radosti. "Svila je Kalde!" S njene desne strane, džin je pucao iz svoja dva igličara, najbrže što je mogao povlačeći njihove okidače.
<BR>&nbsp;&nbsp;&nbsp;&nbsp;&nbsp;"Dole Ajuntamiento! Svila je Kalde!"
<BR>&nbsp;&nbsp;&nbsp;&nbsp;&nbsp;Ustreptali užas azofnog sečiva nije mogao ostati samo na prvoj letelici; Mejtera Nana nije mogla tako tačno pokretati oružje, svakako ne u ovom vratolomnom galopu. Dvaput presečena popreko, lebdelica zaplaka srebrnastim metalom po ulici ispred sebe, ali se to pomeša sa erupcijama prašine i kamenja iz zidina Alambrere.
<BR>&nbsp;&nbsp;&nbsp;&nbsp;&nbsp;Najednom, evo Japoka s njene desne strane. Levo od nje Đurđevka šiba krakatog dorata, dugačkim, smeđim bičem; Japok urliče nekakve nepristojne reči, Đurđevka sipa kletve, veštica, košmarna, raspuštene crne kose koja vijori pozadi.
<BR>&nbsp;&nbsp;&nbsp;&nbsp;&nbsp;Opet sečivo azofa, i ta lebdelica, prva, raspada se u oblaku narandžastog plamena. Ali iza nje, druga, srednja lebdelica šiba svojim baz-mitraljezima; iz tih cevi seva, ali to su samo male varnice, rafal se i ne čuje, zavladao je opšti pandemonijum. "U formaciju!" urla ona, ne znajući šta bi to trebalo da znači. Zatim: "Juriš! Juriš!"
<BR>&nbsp;&nbsp;&nbsp;&nbsp;&nbsp;Hiljade naoružanih muškaraca i žena kuljalo je iz zgrada, protiskivalo se kroz kapije, skakalo sa prozora. Japoka nema, Đurđevka se nekako stvorila pola dužine ispred nje. Nevidljive ruke joj odneše kapicu s glave i otrgoše deo razmahanog, crnog rukava.
<BR>&nbsp;&nbsp;&nbsp;&nbsp;&nbsp;Treperavo sečivo izmami pljusak srebrnaste materije iz srednje letelice, ne sevaju više ti mitraljezi, seva samo eksplozija, jedna, koja otrže celu kupolu - kiša kamenja sručuje se na olupinu, i na prvu i treću lebdelicu, i na gardiste okolo, a čitavi redovi pištolja sa debelom municijom gruvaju sa krovova i visokih prozora. Ali nije to dovoljno, razmišlja ona, nije ni približno dovoljno. Moramo imati više.
<BR>&nbsp;&nbsp;&nbsp;&nbsp;&nbsp;Azof vruć, maltene prevruć da bi se mogao držati u ruci. Ona skida palac sa demona i odjednom leti - pastuv je jednim skokom preleteo veliku ploču skršenog, zadimljenog metala. Mitraljezi treće lebdelice seku, ne nju nego ljude i žene koji istrčavaju iz zgrada, ta lebdelica se, urlajući, uzdiže u oblaku prašine i čađavog dima, što vetar brzo raznosi, i već je nabodena na sečivo njenog azofa i prevrće se na bok i ostaje najednom jadna i komična, treća olupina.
<BR>
<BR>&nbsp;&nbsp;&nbsp;&nbsp;&nbsp;Na Svilino čuđenje, oni koji su ga zarobili ponašali su se prema njemu obzirno, previli su mu ranu i pustili ga da leži, ne vezan, u jednom izuzetno velikom krevetu sa četiri visoka ukrasna stuba na uglovima; taj je, još koliko jutros, pripadao nekom besprekornom građaninu.
<BR>&nbsp;&nbsp;&nbsp;&nbsp;&nbsp;Nije izgubio svest nego, uglavnom, volju. Sa blagim iznenađenjem otkrio je da ga više ne zanima da li se Alambrera predala, da li je Ajuntamiento još na vlasti i da li će dugačko sunce davati još mnogo vekova život Vironu ili će ga pretvoriti u šljaku. Te stvari su nekad bile važne. Sad više nisu. Bio je svestan da može umreti, ali ni to nije bilo važno; umreće u svakom slučaju, ma šta se desilo. Pa, ako treba mreti ranije ili kasnije, zašto ne sad odmah? Završiš s tim - i kraj, gotovo.
<BR>&nbsp;&nbsp;&nbsp;&nbsp;&nbsp;Zamislio je sebe kako se druži sa bogovima, on, njihov ponizni sluga i obožavalac, a ipak ih gleda licem u lice; ali je našao da samo jednog od njih zaista želi videti, jednog boga koji nije sa njima.
<BR>
<BR>&nbsp;&nbsp;&nbsp;&nbsp;&nbsp;"Vidi, vidi, vidi!" uzviknu hirurg, čvrstim, profesionalnim glasom. "Znači, ti si Svila!"
<BR>&nbsp;&nbsp;&nbsp;&nbsp;&nbsp;On prevali glavu na jastuku na drugu stranu. "Ne bih rekao."
<BR>&nbsp;&nbsp;&nbsp;&nbsp;&nbsp;"E, a meni tako kažu. Neko te pogodio u ruku, a?"
<BR>&nbsp;&nbsp;&nbsp;&nbsp;&nbsp;"Ne. Nešto drugo. Nije važno." On ispljunu krv.
<BR>&nbsp;&nbsp;&nbsp;&nbsp;&nbsp;"Meni je važno, to ti je stari zavoj. Treba da se zameni." Hirurg ode i vrati se (činilo se) istog trena, noseći lavor pun vode i sunđer. "Uzeću ti taj ultrazvučni termički omotač koji imaš iznad stopala. Ima ovde ljudi kojima je potreban daleko više nego tebi."
<BR>&nbsp;&nbsp;&nbsp;&nbsp;&nbsp;"Onda ga uzmi, molim te", reče mu Svila.
<BR>&nbsp;&nbsp;&nbsp;&nbsp;&nbsp;Hirurg je izgledao iznenađen.
<BR>&nbsp;&nbsp;&nbsp;&nbsp;&nbsp;"Hteo sam reći da je 'Svila' sad neko znatno veći nego što ja jesam - a ja nisam ono što ljudi misle kad kažu 'Svila'."
<BR>&nbsp;&nbsp;&nbsp;&nbsp;&nbsp;"Trebalo bi da si mrtav, Patera", obavestio ga je hirurg posle nekog vremena. "Napraviću manje štete ako otvorim izlaznu ranu, umesto da ulazim i ja tamo gde je iglica ušla. Prevrnuću te, dakle. Čuješ? Ležaćeš potrbuške. Okreni glavu da ti nos i usta budu sa strane, da bi mogao disati."
<BR>&nbsp;&nbsp;&nbsp;&nbsp;&nbsp;Nije to učinio, pa mu hirurg okrete glavu.
<BR>&nbsp;&nbsp;&nbsp;&nbsp;&nbsp;Odjednom se našao u sedećem položaju, umotan u jorgan; hirurg je upravo zabijao u njega drugu iglu. "Nije onako loše kao što sam mislio, ali potrebna ti je krv. Osećaćeš se mnogo bolje kad u tebi bude više krvi."
<BR>&nbsp;&nbsp;&nbsp;&nbsp;&nbsp;Tamna boca visi sa jednog od krevetskih stubova, kao zrela voćka.
<BR>
<BR>&nbsp;&nbsp;&nbsp;&nbsp;&nbsp;Neko koga on ne može videti sedi pored njegove postelje. On okreće glavu, krivi vrat, uzalud. Konačno pruža ruku ka posetiocu, a posetilac je prihvata između svojih šaka, koje su krupne, tvrde i tople. Čim ih je dodirnuo, shvatio je.
<BR>&nbsp;&nbsp;&nbsp;&nbsp;&nbsp;Rekao si da mi nećeš pomagati, reče on posetiocu. Rekao si da ne treba da očekujem nikakvu pomoć od tebe, a ipak, tu si.
<BR>&nbsp;&nbsp;&nbsp;&nbsp;&nbsp;Posetilac nije odgovorio, ali su njegove ruke bile čiste i blage i pune isceljenja.
<BR>
<BR>&nbsp;&nbsp;&nbsp;&nbsp;&nbsp;"Budan si, Patera?"
<BR>&nbsp;&nbsp;&nbsp;&nbsp;&nbsp;Svila obrisa oči. "Da."
<BR>&nbsp;&nbsp;&nbsp;&nbsp;&nbsp;"I mislio sam tako. Oči su ti bile zatvorene, ali su plakale."
<BR>&nbsp;&nbsp;&nbsp;&nbsp;&nbsp;"Da", reče Svila ponovo.
<BR>&nbsp;&nbsp;&nbsp;&nbsp;&nbsp;"Doneo sam stolicu. Mislio sam da popričamo minut-dva. Nemaš ništa protiv?" Taj sa stolicom je obučen u crno.
<BR>&nbsp;&nbsp;&nbsp;&nbsp;&nbsp;"Nemam. Augur si, kao ja."
<BR>&nbsp;&nbsp;&nbsp;&nbsp;&nbsp;"Išli smo u sholu zajedno, Patera. Ja sam Školjka - Patera Školjka, sada. Sedao si iza mene na časovima kanonike. Sećaš se?"
<BR>&nbsp;&nbsp;&nbsp;&nbsp;&nbsp;"Da, Da, sećam se. Davno beše."
<BR>&nbsp;&nbsp;&nbsp;&nbsp;&nbsp;Školjka klimnu glavom. "Gotovo dve godine." Bio je bled i mršav, ali je od malog, stidljivog osmeha celo njegovo lice zasijalo.
<BR>&nbsp;&nbsp;&nbsp;&nbsp;&nbsp;"Lepo je od tebe što si me došao videti, Patera - vrlo lepo." Svila zastade na trenutak, da razmisli. "Ti si na onoj drugoj strani, na strani Ajuntamienta. Mora biti da jesi. Pa, sad, razgovarajući sa mnom, ulaziš u veliki rizik, bojim se."
<BR>&nbsp;&nbsp;&nbsp;&nbsp;&nbsp;"Bio sam na njihovoj strani." Školjka se nakašlja kao da se izvinjava. "Možda... jer, ne znam, Patera. Nisam učestvovao u borbama, znaš. Ni najmanje."
<BR>&nbsp;&nbsp;&nbsp;&nbsp;&nbsp;"Naravno da nisi."
<BR>&nbsp;&nbsp;&nbsp;&nbsp;&nbsp;"Donosio sam Pesov oproštaj našim umirućim borcima. Ali i tvojim, Patera, kad god sam mogao. Kad se to završilo, malo sam pomagao bolničarima. Nema dovoljno doktora i bolničarki, ni približno dovoljno, a bila je velika bitka u Ulici kaveza. Znaš li to? Ispričaću ti, ako želiš. Mrtvih - blizu hiljadu."
<BR>&nbsp;&nbsp;&nbsp;&nbsp;&nbsp;Svila zažmuri.
<BR>&nbsp;&nbsp;&nbsp;&nbsp;&nbsp;"Ne plači, Patera. Molim te ne plači. Oni su otišli bogovima. Svi oni, sa obe strane, a sve to skupa nije tvoja krivica, siguran sam. Nisam gledao bitku, ali sam mnogo o njoj čuo. Od ranjenika, znaš. Ako bi ti radije pričao o nečem drugom..."
<BR>&nbsp;&nbsp;&nbsp;&nbsp;&nbsp;"Ne. Ispričaj mi, molim te."
<BR>&nbsp;&nbsp;&nbsp;&nbsp;&nbsp;"Dabome, i mislio sam da ćeš hteti da znaš. Da ću moći da ti opišem kako je bilo, i na taj način nešto da ti doprinesem. A mislio sam i da bi ti mogao poželeti i da te ispovedim. Možemo zatvoriti vrata. Razgovarao sam sa kapetanom, i on je rekao da je to u redu, sve može, samo ti ne smem dati nikakvo oružje."
<BR>&nbsp;&nbsp;&nbsp;&nbsp;&nbsp;Svila klimnu glavom. "Trebalo je i sam da se toga setim. U poslednje vreme sam se upetljao u tolike svetovne poslove, da sam postao malo nemaran, bojim se." Iza Školjke je bio lučno zasvođeni prozor; primetivši da se u njemu vide samo crna noć i odražene slike njih dvojice, Svila upita: "Je li još hieragdan, Patera?"
<BR>&nbsp;&nbsp;&nbsp;&nbsp;&nbsp;"Da, ali je prošao spuzastor. Mislim da je oko sedam i trideset. U kapetanovoj sobi postoji sat; kad sam ulazio, bilo je sedam i dvadeset pet. Naime taj sat je tako pokazivao. Nisam se dugo zadržao unutra; kapetan je bio veoma zauzet."
<BR>&nbsp;&nbsp;&nbsp;&nbsp;&nbsp;"Ako je tako, nisam zanemario jutarnje molitve Telksiepeji." Na trenutak se zapita da li će biti u stanju da ih kaže kad jutro dođe i da li uopšte ima smisla moliti se. "Zato neću morati da tražim oproštaj i za to, kad me budeš ispovedao. Ali prvo mi ispričaj o bici."
<BR>&nbsp;&nbsp;&nbsp;&nbsp;&nbsp;"Tvoje snage su pokušavale da osvoje Alambreru, Patera. Znaš li to?"
<BR>&nbsp;&nbsp;&nbsp;&nbsp;&nbsp;"Znao sam da su otišli da je napadnu. Ništa više."
<BR>&nbsp;&nbsp;&nbsp;&nbsp;&nbsp;"Pokušali su da razvale vrata, i tako to. Ali nisu uspeli. Oni unutra su svi poverovali da su tvoje snage otišle na neku drugu stranu, verovatno da napadnu Juzgado."
<BR>&nbsp;&nbsp;&nbsp;&nbsp;&nbsp;Svila opet klimnu glavom.
<BR>&nbsp;&nbsp;&nbsp;&nbsp;&nbsp;"Ali pre toga je vlada - mislim, Ajuntamiento - poslala mnogo gardista, sa letelicama i tako dalje, i sa jednom četom vojnika, da oteraju napadače i pomognu gardistima u Alambreri."
<BR>&nbsp;&nbsp;&nbsp;&nbsp;&nbsp;"Tri čete vojske", reče Svila, "i Drugu gardijsku brigadu. Tako je, bar, meni rečeno."
<BR>&nbsp;&nbsp;&nbsp;&nbsp;&nbsp;Školjka zamalo da se nakloni. "Tvoja obaveštenja biće mnogo tačnija nego moja, u to sam siguran, Patera. Imali su nevolja u prolasku kroz grad, iako su raspolagali letelicama i vojnicima; ali ne onoliko nevolja koliko su očekivali. Znaš za to?"
<BR>&nbsp;&nbsp;&nbsp;&nbsp;&nbsp;Svila prevali glavu na levo, pa na desno.
<BR>&nbsp;&nbsp;&nbsp;&nbsp;&nbsp;"Imali su. Narod je bacao stvari na njih. Jedan mi je ranjenik ispričao da ga je pogodio ćup za pomije, bačen sa prozora četvrtog sprata." Školjka se nasmeja na izvinjavajući način. "Možeš li to zamisliti? Šta li će narod sa tih spratova tek raditi noćas, pitam se? Ali nije bilo ozbiljnog otpora, ako znaš šta hoću da kažem. Barikade na ulicama, i tako dalje - to se očekivalo, ali se nije pojavilo. Ništa slično. Promarširali su kroz ulice i zaustavili se pred Alambrerom. Trebalo je da gardisti uđu u tvrđavu, a vojska da počne pretres svih zgrada duž Ulice kaveza."
<BR>&nbsp;&nbsp;&nbsp;&nbsp;&nbsp;Svila dozvoli očima da se ponovo sklope, dočaravši sebi kolonu koju je i monitor u staklu Mejtere Ruže opisao.
<BR>&nbsp;&nbsp;&nbsp;&nbsp;&nbsp;"Onda", reče Školjka i zastade da bi na taj način naglasio ono što će reći, "onda je generalica Nana lično izvela juriš na njih, duž Kavezne ulice, jašući kao đavo na jednom velikom, belom konju. Sa suprotne strane, vidiš. Od pijace."
<BR>&nbsp;&nbsp;&nbsp;&nbsp;&nbsp;Svila, iznenađen, otvori oči. "Generalica Nana?"
<BR>&nbsp;&nbsp;&nbsp;&nbsp;&nbsp;"Tako je zovu. Pobunjenici - ovaj, hoću reći, tvoje snage." Školjka pročisti grlo. "Borci verni Kaldeu. Dakle - tebi."
<BR>&nbsp;&nbsp;&nbsp;&nbsp;&nbsp;"Ne vređa me to, Patera."
<BR>&nbsp;&nbsp;&nbsp;&nbsp;&nbsp;"Zovu je Generalica Nana; ima azof. Zamisli samo! Njime je užasno sasekla vladine lebdelice. Borac sa kojim sam razgovarao bio je vozač jedne od te tri; sve je, čovek, video. Znaš kakve su te vladine lebdelice iznutra, Patera?"
<BR>&nbsp;&nbsp;&nbsp;&nbsp;&nbsp;"Vozio sam se jutros u jednoj." Svila opet sklopi oči, nastojeći da se seti. "Bio sam unutra sve dok kiša nije prestala. Kasnije sam se vozio na njoj, sedeo sam na... Na onom okruglom gornjem delu u kome je viši baz-mitraljez. Bilo je teskobno, nimalo udobno, mi smo i leševe utovarili unutra - ali je možda bilo ipak bolje nego napolju, na kiši."
<BR>&nbsp;&nbsp;&nbsp;&nbsp;&nbsp;Školjka živo klimnu glavom, srećan da se složi. "Unutra su dva borca i jedan oficir. Jedan od ta dva vozi. S takvim sam razgovarao. Oficir komanduje. On sedi pored vozača, a ispred sebe ima i jedno staklo, mada neka od tih stakala više ne rade, kazao mi je. Oficir ima u rukama jedan baz-mitraljez, to je onaj uperen stalno napred. Drugi borac je nišandžija, gore u tom okruglom na čemu si sedeo, a što se zove kupola."
<BR>&nbsp;&nbsp;&nbsp;&nbsp;&nbsp;"Da, tačno, sad se sećam."
<BR>&nbsp;&nbsp;&nbsp;&nbsp;&nbsp;"Azof Generalice Nane zasekao je njihovu lebdelicu po sredini i ubio im oficira, a i zaustavio jedan od njihova dva rotora. Tako kaže vozač. Meni se činilo da ako azof to može, onda može i da proreže vrata Alambrere i pobije sve one unutra, ali on mi reče da to ne može, zato što su vrata Alambrere čelik, tri prsta debeo, dok lebdelica ima oklop od aluminijuma, jer težinu čelika ili gvožđa ne bi mogla podići, ne bi uopšte mogla uzleteti."
<BR>&nbsp;&nbsp;&nbsp;&nbsp;&nbsp;"A, tako. Nisam to znao."
<BR>&nbsp;&nbsp;&nbsp;&nbsp;&nbsp;"Za Generalicom Nanom išla je konjica. Približno jedna konjička četa, rekao je on. To bi značilo, oko stotinu konjanika. Bili su naoružani igličarima, mačevima i raznim drugim stvarima. Njegova lebdelica se prevrnula, ali je on ispuzao kroz kupolu, što je, kaže, nišandžija učinio prvi. Ali ovaj vozač, tek što je izišao, neko ga je konjem pregazio i slomio mu ruku. Zato je on sada ovde, a da mu bogovi nisu bili naklonjeni, bio bi mrtav. Kad je ustao, buntovnici su - mislim..."
<BR>&nbsp;&nbsp;&nbsp;&nbsp;&nbsp;"Znam na koga misliš, Patera. Nastavi, molim te."
<BR>&nbsp;&nbsp;&nbsp;&nbsp;&nbsp;"...bili svud oko njega. Rekao je da se hteo uvući nazad u lebdelicu, ali je ona počela da gori, a on je znao da ako niko ne ugasi tu vatru, municija može eksplodirati, municija za baz-mitraljeze. On nije imao oklop kao borci napolju, imao je samo šlem, pa ga je skinuo i bacio, tako da su bu... tvoji ljudi pomislili, većina, da im se pridružio. On mi kaže da su mačevi povremeno uspevali da proseku kroz oklope boraca. Ta vrsta oklopa je od polimera, jesi li znao, Patera? Poneki ga posrebre, naročito oni u privatnim gardama, kao kad majstor nanese sloj srebra na zadnju stranu ogledala. Ali ispod toga ipak ostaje polimer. Borački je obojen zelenim mrljama, kao vojnički."
<BR>&nbsp;&nbsp;&nbsp;&nbsp;&nbsp;"Zaustavlja iglice, zar ne?"
<BR>&nbsp;&nbsp;&nbsp;&nbsp;&nbsp;Školjka žustro klimnu glavom. "Uglavnom. Skoro uvek. Ali dešava se da iglica prođe kroz otvor za gledanje ili onaj za disanje. Takav borac obično pogine, kažu mi. A mač, ako je velik i težak, ume i da proseče kroz oklop, ako njime rukuje snažan čovek. Grudna ploča se ponekad rasprsne od uboda mača pravo u nju. Mnogi tvoji su imali sekire i sekirice. Znaš, za cepanje drva. Neki i motke sa klinom ukucanim kroz vrh. Velika motka obara i oklopljenog borca, a ako je u njoj i klin, taj klin će proći kroz oklop." Školjka zastade da dođe do daha.
<BR>&nbsp;&nbsp;&nbsp;&nbsp;&nbsp;"Vojnici, međutim, uopšte nisu takvi. Njihova koža je u celini od metala, a na najgorim mestima, baš od čelika. Čak i debeli metak se ponekad odbije od vojnika. Motkom, ili igličarem, niko ne može vojnika ubiti."
<BR>&nbsp;&nbsp;&nbsp;&nbsp;&nbsp;Znam, znam, reče Svila, pucao sam ja jednom u jednoga. Onda shvati da to nije rekao glasno. Postajem kao jadna Mamelta, pomisli on - da bih govorio, moram posebno da se prisetim kako to ide, kako da istiskujem vazduh i jednovremeno pokrećem usne i jezik.
<BR>&nbsp;&nbsp;&nbsp;&nbsp;&nbsp;"Jedna žena koja se borila na tvojoj strani ispričala mi je da je videla dvojicu ljudi koji su pokušavali da otmu pištolj sa debelom municijom od jednog vojnika. Obojica su se držali za taj pištolj, ali on ih je podigao i bacio u stranu. Ona je imala motku za mlaćenje veša, zašla mu je iza leđa i udarila ga njome, ali kad je on razbacao tu dvojicu, udario je nju drškom pištolja i slomio joj rame. Do tad su mnogi ljudi oteli pištolje sa debelom municijom od boraca, pa su njima obarali vojnike. Tako je neko ubio i ovoga s kojim se ona borila; da se nije to desilo, on bi sledećeg trenutka ubio nju. Međutim, vojnici su poubijali silno mnogo naroda, i na kraju su razjurili tvoje ljude, sasvim. Gonili su ih Sirdžijskom i mnogim drugim ulicama. Ona je htela da nastavi borbu, ali nije imala pištolj sa debelom municijom, a i da je imala, sa takvim ramenom ne bi mogla pucati iz njega. Jedan metak ju je pogodio u nogu, i doktori su, ovde, morali tu nogu odseći."
<BR>&nbsp;&nbsp;&nbsp;&nbsp;&nbsp;"Moliću se za nju", obeća Svila, "i za sve ostale koji su ubijeni ili ranjeni. Ako je opet vidiš, Patera, reci joj, molim te, koliko mi je žao zbog svega što se desilo. Da li je Mejtera - da li je Generalica Nana povređena?"
<BR>&nbsp;&nbsp;&nbsp;&nbsp;&nbsp;"Kažu da nije. Kažu da planira novi napad, ali niko to stvarno ne zna. Jesi li veoma teško ranjen, Patera?"
<BR>&nbsp;&nbsp;&nbsp;&nbsp;&nbsp;"Ne verujem da ću umreti." Zagleda se začuđeno - sekunde su proticale tako, odužile se u minut, ili više - u praznu bocu okačenu o krevetski stub. Pa, zar je život tako jednostavna stvar, da može iscuriti iz čoveka u obliku nekakve crvene tečnosti, ili biti u istom obliku uliven? Da li će on jednoga dana otkriti da je u sebi držao i jedan drugačiji život, onaj koji čezne za ženom i decom, život u nekoj kući koju nikad nije video? Ova krv, sasvim sigurno, nije njegova - nije to njegov život. "Nedavno sam verovao da hoću. Čak i dok si ti ulazio, Patera. Nije me bilo briga. Zamisli koliko je milosrđe onog boga koji nas je napravio tako da se u trenucima pred smrt, smrti ne plašimo!"
<BR>&nbsp;&nbsp;&nbsp;&nbsp;&nbsp;"Ako ne misliš da ćeš umreti..."
<BR>&nbsp;&nbsp;&nbsp;&nbsp;&nbsp;"Ne, ne. Ispovedi me i oslobodi greha. Ajuntamiento svakako namerava da me ubije. Jasno je da pojma nemaju da sam ja ovde; kad bi oni to znali, ja bih već bio mrtav." Svila odgurnu jorgan sa sebe.
<BR>&nbsp;&nbsp;&nbsp;&nbsp;&nbsp;Školjka žurno vrati jorgan na njega. "Ne moraš klečati, Patera. Još i sad si ti u lošem zdravlju, užasno lošem. Teško ranjen. Okreni glavu ka zidu, molim te."
<BR>&nbsp;&nbsp;&nbsp;&nbsp;&nbsp;Svila to učini, a reči dobro znane potekoše iz njega kao da ih neka njihova, sopstvena volja pokreće. "Očisti me, Patera, jer zgrešio sam protiv Pesa i drugih bogova." Prijalo je, ovo vraćanje obrednim frazama zapamćenim još u detinjstvu; ali mrtav je Pes, a bunar njegove neograničene milosti presahnuo je zauvek.
<BR>
<BR>&nbsp;&nbsp;&nbsp;&nbsp;&nbsp;"Je li to sve, Patera?"
<BR>&nbsp;&nbsp;&nbsp;&nbsp;&nbsp;"Sve od mog poslednjeg ispovedanja do danas."
<BR>&nbsp;&nbsp;&nbsp;&nbsp;&nbsp;"Kao pokajanje za zlo koje si učinio, Patera, moraćeš učiniti jedno pohvalno delo pre nego što, sutra, bude isto ovoliko sati." Školjka zastade i proguta pljuvačku. "Pretpostavljam da će ti tvoje fizičko stanje to dopustiti. Ne smatraš da je to previše? Biće dovoljno samo da očitaš jednu molitvu glasno."
<BR>&nbsp;&nbsp;&nbsp;&nbsp;&nbsp;"Previše?" Svila se trudio da gleda postojano na suprotnu stranu od sveštenika, ali to mu nije bilo lako. "Svakako nije previše. Premalo je, siguran sam."
<BR>&nbsp;&nbsp;&nbsp;&nbsp;&nbsp;"Onda ti donosim, Patera Svilo, oproštaj svih bogova..."
<BR>&nbsp;&nbsp;&nbsp;&nbsp;&nbsp;Svih bogova. Bio je, kakva glupost, zaboravio taj vid Oproštaja! Sad mu Školjkine reči donesoše ogromno olakšanje. Pored Ehidne i njenog mrtvog muža, pored Devetoro i zaista minorne boginje kakva je Kipris, Školjka ima ovlašćenje da daje oproštaj i u ime Izvanaša. U ime svih bogova. Prema tome, njemu, Svili, sve sumnje su sad oproštene.
<BR>&nbsp;&nbsp;&nbsp;&nbsp;&nbsp;On okrete glavu da pogleda Školjku. "Hvala ti, Patera. Ne znaš - ne možeš znati - koliko mi ovo znači."
<BR>&nbsp;&nbsp;&nbsp;&nbsp;&nbsp;Školjkin oklevajući osmeh opet zablista. "Ja sam u položaju da ti učinim još jednu uslugu, Patera. Imam pismo za tebe, od Njegove svesnosti." Videvši Svilin izraz lica, brzo dodade: "Ali samo cirkularno pismo, na žalost. Svi mi dobismo po jedno takvo." On posegnu u mantiju. "Kad sam rekao Pateri Skočimišu da si zarobljen, on mi je dao tvoj primerak; a i odnosi se na tebe."
<BR>&nbsp;&nbsp;&nbsp;&nbsp;&nbsp;Presavijeni list hartije koji mu Školjka dade u ruke bio je zapečaćen voskom boje maline, sa utisnutim pečatom Udruženja sveštenika; pokraj pečata, jasnim činovničkim rukopisom bilo je napisano: 'Svila, Sunčana ulica'.
<BR>&nbsp;&nbsp;&nbsp;&nbsp;&nbsp;"To pismo je veoma značajno, zaista", reče Školjka.
<BR>&nbsp;&nbsp;&nbsp;&nbsp;&nbsp;Svila odlomi pečat i rasklopi list hartije.
<BR>
<BR>&nbsp;&nbsp;&nbsp;&nbsp;&nbsp;30. nemezis 332. godine
<BR>&nbsp;&nbsp;&nbsp;&nbsp;&nbsp;Sveštenicima Udruženja,
<BR>&nbsp;&nbsp;&nbsp;&nbsp;&nbsp;svakom ponaosob i svima skupa
<BR>&nbsp;&nbsp;&nbsp;&nbsp;&nbsp;Pozdrav u ime Pesa, i u Scilino, i u ime svih bogova! Znajte da ste uvek u mom srcu i mojim mislima.
<BR>&nbsp;&nbsp;&nbsp;&nbsp;&nbsp;Sadašnje uznemirano stanje Našeg svetog grada obavezuje nas da budemo više nego ikad svesni svoje svete dužnosti, a to je, da službu bogovima obavimo za umiruće ljude, ne samo za one sa čijim nedavnim postupcima se u duši slažemo, nego i sa svima ostalima nad kojima će, ako uočimo da je tako, Hieraks ubrzo ispoljiti svoju brzu milosrdnu moć. Zato vas pozivam da u danima ovim, gajite večitu i neumornu...
<BR>
<BR>&nbsp;&nbsp;&nbsp;&nbsp;&nbsp;Patera Ustavica je ovo sastavljao, pomisli Svila; pa mu se učini da to Ustavica sedi pred njim, vide Ustavicino izduženo, nagore okrenuto lice, lojane boje, i vrh pričjeg pera koji mu ovlaš dodiruje usne dok Ustavica traga za složenom sintaksom koja će zadovoljiti njegovu nezasitu želju za obazrivošću, ali i preciznošću.
<BR>
<BR>&nbsp;&nbsp;&nbsp;&nbsp;&nbsp;...večitu i neumornu sklonost ka milosrđu i opraštanju, dve stvari za koje vi tako često morate biti provodnik.
<BR>&nbsp;&nbsp;&nbsp;&nbsp;&nbsp;Mnogi od vas su zamolili da vam usmerenje damo, u ovim do krajnosti uznemirujućim danima. Štaviše, mnogi se i sad javljaju sa takvim molbama, iz sata u sat. Većina vas verovatno je čula još pre stizanja ove poslanice za događaj koji duboko žalimo - naime, čuli ste da je preminuo vrhovni član Ajuntamienta.
<BR>&nbsp;&nbsp;&nbsp;&nbsp;&nbsp;Pokojni Savetnik Lemur bio je čovek izuzetno nadaren, tako da njegov odlazak mora ostaviti prazninu u svakom srcu. Koliko čeznem da posvetim ostatak ovog neizbežno kratkog obraćanja upravo izrazima tugovanja zbog njegovog upokojenja. Umesto toga, moram, pošto tako nalaže ovaj tužni svitak, svitak koji prolazi, da vas upozorim bez odugovlačenja na to da budete na oprezu protiv neosnovanih tvrdnji jedne grupice opakih pobunjenika koji pokušavaju da vas ubede da delaju u ime pokojnoga Savetnika Lemura.
<BR>&nbsp;&nbsp;&nbsp;&nbsp;&nbsp;Ostavimo sada po strani, voljeno moje sveštenstvo, sve besplodne rasprave o opravdanosti ili neopravdanosti međukaldeanske cezure koja potraja već dvadesetak godina. Možemo se svi složiti da je pritisak tadašnjih zlosrećnih okolnosti učinio da jedan takav interval bude, ako ne poželjan, a ono bar neosporno privlačan. Da je taj interval predstavljao, za one ljude čije se duhovne moći ne uvežbavaju svakodnevno u finesama tumačenja zakona, silno naprezanje elestičnosti naše Povelje, možemo se na sličan način složiti, zar ne? Ta raspra je sad u celosti istorijska. Prepustimo je, o voljeno sveštenstvo moje, istoričarima.
<BR>&nbsp;&nbsp;&nbsp;&nbsp;&nbsp;Neosporno je sad da je ova cezura, koju gore pomenuh, stigla do svog predodređenog vrhunca. To razdoblje čekanja ne može, a i ne treba, o voljeno sveštenstvo moje, preživeti niti nadživeti ovag tužni gubitak koji se tako nedavno dogodio. Šta, dakle - možemo se ne protivzakonito zapitati - treba da nastupi posle pravedne, blagotvorne i uzlazne vladavine koja je tako tragično okončana?
<BR>&nbsp;&nbsp;&nbsp;&nbsp;&nbsp;Voljeno sveštenstvo, nemojmo se oglušiti o mudrost prošlosti, mudrost koja leži u posudi sigurno ne maloj, u našim sopstvenim Hrazmološkim spisima. Zar ona ne proglašava: 'Vox populi, vox dei'? Što znači da u volji narodnih masa razaznajemo reči Pesove. U sadašnjem kritičnom trenutku u dugotrajnom epu Našeg svetog grada, Pesove ozbiljne reči ne smeju biti pogrešno shvaćene. Kroz mnogo glasova, one nam viču da je došao čas za najodlučniji povratak Povelji koju je, kao osnov vladavine, Naš grad nekada znao. Zar da se o nama kaže da smo zatvorili svoje uši da Pesove reči ne bismo čuli?
<BR>&nbsp;&nbsp;&nbsp;&nbsp;&nbsp;Nije njihova poruka ni kratka, niti lako podložna pogrešnome shvatanju. Od šume do jezera, od ponosite krune palatinske do najskromnije uličice, mnogi glasovi Pesovu volju objavljuju. O voljeno sveštenstvo moje, sa kakvom nesaopštivo velikom radošću se i ja pridružujem njima. Jer Vrhovni Pes je, kao nikada ranije, odabrao za naš grad kaldea iz naših redova, augura miropomazanog, svetog, pobožnog, koji svetaštvom odiše.
<BR>&nbsp;&nbsp;&nbsp;&nbsp;&nbsp;Smem li ga imenovati? Hoću, njegovo ime kazaću, mada je to, svakako, nepotrebno. Nema nijednoga među vama, sveštenstvo moje, koji i pre ove moje radosne i više nego radosne obznane nije to ime doznao. Ono glasi: Patera Svila.
<BR>&nbsp;&nbsp;&nbsp;&nbsp;&nbsp;I opet kažem, Patera Svila!
<BR>&nbsp;&nbsp;&nbsp;&nbsp;&nbsp;Kako spremno bih mogao upisati ovde i sledeći poziv: dočekajmo ga svi sa dobrodošlicom i slušajmo ga kao jednoga od nas. Kako spremno ja i upisujem, doista, ovde, taj poziv: dočekajmo ga svi sa dobrodošlicom i izvršavajmo ono što on naredi, jer on jedan od nas jeste!
<BR>&nbsp;&nbsp;&nbsp;&nbsp;&nbsp;Neka svaki bog bude na vašoj strani, voljeno sveštenstvo. Blagosloveni budite u najsvetije ime Pesa, oca bogova, i Ehidne Ljupke, pratilje njegove, jednako i u ime njihovih sinova i kćeri, danas i za sva vremena; i u ime njihovog najstarijeg deteta, Scile, pokroviteljke ovog Našeg svetog grada Virona. Tako kažem ja, Pat. Kvecal, Prolokutor.
<BR>
<BR>&nbsp;&nbsp;&nbsp;&nbsp;&nbsp;Dok je Svila ponovo savijao pismo, Školjka reče: "Njegova svesnost se opredelila sasvim za tvoju stranu, vidiš, povlačeći i celo Udruženje sa sobom. Rekao si - a nadam se da si tu pogrešio, Patera, zaista se nadam. Ali, rekao si, pre nekoliko minuta, da će te Ajuntamiento ubiti istog časa kad sazna da si ovde. Ako je to tačno..." On nervozno pročisti grlo. "Ako je to tačno, oni će narediti da i Njegova svesnost, takođe, bude ubijen. I - i neki od nas ostalih."
<BR>&nbsp;&nbsp;&nbsp;&nbsp;&nbsp;"Koadjutor je ovo sastavljao", reče Svila. "Umreće i on, ako ga se oni dočepaju." Čudna je bila ta pomisao, da bi Ustavica, oprezni diplomata, mogao ostati da visi upetljan i mrtav u svojoj sopstvenoj mastiljavoj mreži.
<BR>&nbsp;&nbsp;&nbsp;&nbsp;&nbsp;Da bi Ustavica mogao umreti za njega.
<BR>&nbsp;&nbsp;&nbsp;&nbsp;&nbsp;"Valjda je tako, Patera." Školjka je oklevao; jasno se videlo da se oseća nelagodno. "Ja bih se tebi obraćao - onom drugom rečju. Ali moglo bi biti opasno po tebe."
<BR>&nbsp;&nbsp;&nbsp;&nbsp;&nbsp;Trljajući se po obrazu, Svila klimnu glavom.
<BR>&nbsp;&nbsp;&nbsp;&nbsp;&nbsp;"Njegova svesnost kaže da si ti prvi augur koji je ikada postao... to drugo. Stvar je šokirala neke, neke od nas. Mnoge, pretpostavljam. Patera Skočimiš kaže da je bio zapanjen. To se, kaže on, nikad ranije nije desilo, nikad u njegovom veku. Poznaješ li ti, Patera, Pateru Skočimiša?"
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"On je poprilično u godinama. Osamdeset jednu je napunio, imali smo mi malu proslavu tim povodom pre nekoliko nedelja. Kad je ovo rekao, zamislio se, i neko vreme je razmišljao na onaj njegov način, znaš, sasvim nepomičan osim što malo poteže bradu; i tad je saopštio da je stvar ipak razumna. Jer, svi oni raniji - raniji..."
<BR>&nbsp;&nbsp;&nbsp;&nbsp;&nbsp;"Znam šta želiš kazati, Patera."
<BR>&nbsp;&nbsp;&nbsp;&nbsp;&nbsp;"Bili su birani narodnim glasanjem. Ali ti, Patera, tebe su bogovi izabrali, pa je sasvim prirodno da su se opredelili za augura, pošto su auguri ljudi koji su od strane tih istih bogova odabrani da im služe."
<BR>&nbsp;&nbsp;&nbsp;&nbsp;&nbsp;"U opasnosti si i ti, Patera", reče Svila. "Gotovo isto koliko i ja, ako ne i više. Mora biti da si toga svestan."
<BR>&nbsp;&nbsp;&nbsp;&nbsp;&nbsp;Školjka pokunjeno klimnu glavom.
<BR>&nbsp;&nbsp;&nbsp;&nbsp;&nbsp;"Čudi me da su te, posle ovoga, pustili da uđeš kod mene."
<BR>&nbsp;&nbsp;&nbsp;&nbsp;&nbsp;"Oni... taj kapetan, Patera. Ja mu nisam..."
<BR>&nbsp;&nbsp;&nbsp;&nbsp;&nbsp;"Ne znaju."
<BR>&nbsp;&nbsp;&nbsp;&nbsp;&nbsp;"Mislim da ne znaju, Patera. Mislim da ne znaju. Ja im nisam rekao."
<BR>&nbsp;&nbsp;&nbsp;&nbsp;&nbsp;"To je, siguran sam, bilo mudro." Svila još jednom prouči prozor, ali, kao i pre, vide samo noć i odraze njih dvojice. "Taj Patera Skočimiš - jesi li ti njegov pomoćnik? Gde se on nalazi?"
<BR>&nbsp;&nbsp;&nbsp;&nbsp;&nbsp;"U našem mantejonu u Ciglenoj ulici."
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"Blizu krivog mosta, Patera."
<BR>&nbsp;&nbsp;&nbsp;&nbsp;&nbsp;"To je daleko na istočnoj strani grada?"
<BR>&nbsp;&nbsp;&nbsp;&nbsp;&nbsp;"Da, Patera." Školjka se nervozno vrpoljio. "Ali mi smo sada tu, Patera. U Korparskoj ulici. Naš mantejon je onamo", on pokaza prstom, "jedno pet ulica udaljen."
<BR>&nbsp;&nbsp;&nbsp;&nbsp;&nbsp;"A, tako. Jeste, pamtim da su me podigli u nešto, u nekakva zaprežna kola koja su se užasno truckala. Pamtim da sam ležao na piljevini i pokušavao da kašljem. Ali to nisam mogao, a nos i usta su mi se stalno punili krvlju." Svilin kažiprst iscrtavao je male krugove na njegovom obrazu. "Gde mi je mantija?"
<BR>&nbsp;&nbsp;&nbsp;&nbsp;&nbsp;"Ne znam. Valjda kod kapetana, Patera."
<BR>&nbsp;&nbsp;&nbsp;&nbsp;&nbsp;"Ta bitka, u kojoj je Generalica Nana jurišala na letelice u Kaveznoj ulici, bila je danas po podne?"
<BR>&nbsp;&nbsp;&nbsp;&nbsp;&nbsp;Školjka opet klimnu glavom.
<BR>&nbsp;&nbsp;&nbsp;&nbsp;&nbsp;"Znači, približno u vreme kad je na mene pucano ili malo kasnije. Ti si preneo Pesov oproštaj ranjenima. Svima? Mislim, svim ranjenicima čiji je život bio u opasnosti?"
<BR>&nbsp;&nbsp;&nbsp;&nbsp;&nbsp;"Jesam, Patera."
<BR>&nbsp;&nbsp;&nbsp;&nbsp;&nbsp;"Onda si se vratio u svoj mantejon...?"
<BR>&nbsp;&nbsp;&nbsp;&nbsp;&nbsp;"Da nešto pojedem, Patera, nekakvu malu večeru." Školjka je izgledao kao da se izvinjava. "Ova brigada - to je Treća. Oni su u rezervi, kažu. Nisu nešto mnogo snabdeveni. Neki od njih su zalazili ljudima u kuće, znaš, i odnosili svu hranu koju su uspevali pronaći. Pričalo se da će doći mnogobrojna kola puna hrane, ali ja sam smatrao..."
<BR>&nbsp;&nbsp;&nbsp;&nbsp;&nbsp;"Naravno. Vratio si se u svoj mantejon i večerao sa Paterom Skočimišem, a ovo pismo je stiglo za vreme tvog odsustvovanja. Trebalo je da stigne primerak i za tebe i za njega."
<BR>&nbsp;&nbsp;&nbsp;&nbsp;&nbsp;Školjka živo klimnu glavom. "Tako je, Patera."
<BR>&nbsp;&nbsp;&nbsp;&nbsp;&nbsp;"Sigurno si svoj primerak pročitao odmah. Ali i pismo za mene, ovo ovde, već je bilo tu?"
<BR>&nbsp;&nbsp;&nbsp;&nbsp;&nbsp;"Da, Patera."
<BR>&nbsp;&nbsp;&nbsp;&nbsp;&nbsp;"Neko je, dakle, u Palati, znao da sam zarobljen i kuda sam odveden. Poslao je moj primerak pisma Pateri Skočimišu, nadajući se da će on nekako srediti da ga ja dobijem, što je i uspelo. Njegova svesnost je bio uz mene kad sam pogođen; sada više nema razloga da to skrivam. Dok su moje rane lečene, pitao sam se da li je ubijen. Oficir koji je pucao na mene možda ga nije prepoznao, ali da jeste..." Svila pusti da ta misao nestane u daljini. "Ako oni već ne znaju za sve ovo - a mislim da si dobro rekao, ovi oko nas sigurno ne znaju - neizbežno će uskoro saznati. Svestan si toga?"
<BR>&nbsp;&nbsp;&nbsp;&nbsp;&nbsp;"Da, Patera."
<BR>&nbsp;&nbsp;&nbsp;&nbsp;&nbsp;"Moraš otići. Verovatno bi bilo mudro da i Patera Skočimiš i ti odete iz tog mantejona - da pređete, ako možete, u onaj deo grada koji kontroliše Generalica Nana."
<BR>&nbsp;&nbsp;&nbsp;&nbsp;&nbsp;"Ja..." Školjka kao da se gušio. Očajno je odmahivao glavom.
<BR>&nbsp;&nbsp;&nbsp;&nbsp;&nbsp;"Ti - šta, Patera?"
<BR>&nbsp;&nbsp;&nbsp;&nbsp;&nbsp;"Ja ne želim da te ostavim dokle god ti mogu biti od... od iole ikakve koristi. Da ti služim, to je moja dužnost."
<BR>&nbsp;&nbsp;&nbsp;&nbsp;&nbsp;"Već si mi pomogao", reče mu Svila. "Već si učinio neprocenjivo vredne usluge meni i Udruženju. Nastojaću, koliko bude u mojim moćima, da za to budeš nagrađen." Zastao je da razmisli.
<BR>&nbsp;&nbsp;&nbsp;&nbsp;&nbsp;"Ali možeš još pomoći. Kad budeš izlazio, porazgovaraj sa tim kapetanom, u moje ime. U džepu moje mantije bila su dva pisma. Jutros su stajala na mermernoj ploči iznad mog kamina; sigurno ih je moj pomoćnik tamo stavio juče. Nisam ih pročitao; ovo pismo koje si mi dao podsetilo me je na ta dva." Pokretom donekle nemarnim, on gurnu pismo pod jorgan. "Na jednom je bio pečat Udruženja. Ono je moglo biti drugi primerak ovog istog cirkularnog saopštenja, ali to ne izgleda mnogo verovatno, zato što je na ovome današnji datum. Osim toga, da je tako, oni ne bi danas po podne slali preko Patere Skočimiša još jedan primerak."
<BR>&nbsp;&nbsp;&nbsp;&nbsp;&nbsp;"Pretpostavljam da ne bi, Patera."
<BR>&nbsp;&nbsp;&nbsp;&nbsp;&nbsp;"Ne pominji ih kapetanu. Samo mu reci da bih želeo dobiti svoju mantiju - i svu ostalu odeću. Zatraži moju odeću, pa vidi, šta god ti daju, donesi mi, ali mantiju naročito. Ako on pomene pisma, reci da bih voleo da ih pogledam. Ako ti ih ne da, pokušaj saznati šta u njima ima. Ako ti ne kaže, vrati se u svoj mantejon. Reci Pateri Skočimišu da mu ja, Kalde, zapovedam da obezbedi izvlačenje sopstveno i tvoje - a imate li sibila?"
<BR>&nbsp;&nbsp;&nbsp;&nbsp;&nbsp;Školjka klimnu glavom. "Tamo je Mejtera Drvenica..."
<BR>&nbsp;&nbsp;&nbsp;&nbsp;&nbsp;"Mani sad njihova imena. Izvlačenje njega, tebe i svih vaših sibila. Mantejon zaključati i ostaviti prazan. Ovo da se izvrši u najskorijem roku."
<BR>&nbsp;&nbsp;&nbsp;&nbsp;&nbsp;"Da, Patera." Školjka ustade, i stade vrlo pravo. "Ali ne vraćam se ja odmah u mantejon, bez obzira na to šta će kapetan reći. Prvo se vraćam ovamo, da te vidim i prenesem šta je rekao i da ukažem još neku pomoć, ako mogu. Nemoj mi, molim te, reći da to ne činim, Patera, jer će jedini ishod biti taj da ću odbiti poslušnost."
<BR>&nbsp;&nbsp;&nbsp;&nbsp;&nbsp;Svila, na sopstveno iznenađenje, uvide da se počeo osmehivati. "Tvoja neposlušnost bolja je nego poslušnost mnogih ljudi koje sam poznavao, Patera Školjko. Učini kako misliš da treba; tako bi, siguran sam, ti i bez mog naređenja postupao."
<BR>&nbsp;&nbsp;&nbsp;&nbsp;&nbsp;Školjka iziđe. Već sledećeg trenutka činilo se da je soba prazna. Svilina rana poče da pulsira; on prisili sebe da razmišlja o nečem drugom. Kako je hrabro Školjka proglasio svoju nameru da otkaže poslušnost i kako mu je pri tome drhtala gornja usna! Ovo podseti Svilu na njegovu majku, čije su oči umele zablistati suzama radosnicama zbog nekog sasvim običnog dečjeg postignuća. O, Svilo! Sine moj, sine moj! Tako se on sad oseća. Ah, ti dečaci!
<BR>&nbsp;&nbsp;&nbsp;&nbsp;&nbsp;Ali Školjka nije mlađi od njega. Upisali su se zajedno u sholu, Školjka je čak sedeo u klupi ispred njega iako je jedan učitelj uporno zahtevao da se raspored sedenja obavi po azbučnom redu; obojica su miropomazani u istom danu i obojici je određen zadatak pomaganja vrlo starim augurima koji više nisu mogli da pokrivaju sve poslove u svojim mantejonima.
<BR>&nbsp;&nbsp;&nbsp;&nbsp;&nbsp;Školjku, međutim, nije prosvetlio Izvanaš, niti bilo koji drugi bog - niti mu je prsnuo kapilar u mozgu, ako je Ždralovo tumačenje tog događaja bilo tačna. Školjka nije doživeo prosvetljenje, nije odjurio na pijacu, nije sreo Krva...
<BR>&nbsp;&nbsp;&nbsp;&nbsp;&nbsp;On je zaista bio jednako mlad kao Školjka dok je pričao sa Krvom i čupao tri kartice iz Krvovih ruku, ne znajući da negde, dole, jedan monitor urliče u ludilu zbog nedostatka tih kartica - jednako, ili približno jednako mlad, jer i Školjka je mogao tako postupiti. Svila opet oseti smrad mrtvog psa u uličnom slivniku i zagušljivu prašinu koju je Krvova letelica podigla, i vide kako Krv maše onim svojim štapom, visok, crven u licu, oznojen. Nakašlja se, i oseti da mu je žarač zaboden u pluća.
<BR>
<BR>&nbsp;&nbsp;&nbsp;&nbsp;&nbsp;Pređe preko sobe, pomalo nesiguran na nogama, dođe do prozora i podiže okno, pustivši unutra noćni vetar; onda osmotri svoj goli torzo u ogledalu iznad stočića za oblačenje, mnogo većem od onog njegovog za brijanje, u mantejonu.
<BR>&nbsp;&nbsp;&nbsp;&nbsp;&nbsp;Zavoj je sad napola prekrio šarenu modricu koju je ostavila drška Mošusovog noža. Na osnovu ono malo anatomije što je prikupio žrtvujući životinje, on zaključi da je iglica promašila njegovo srce za oko četiri prsta. Svejedno, bilo je to, za čoveka na konju, odlično gađanje.
<BR>&nbsp;&nbsp;&nbsp;&nbsp;&nbsp;On okrete leđa ogledalu i poče kriviti vrat da bi video, koliko je najbolje mogao, zavoj na leđima; taj je bio veći, a i leđa su ga bolela više. Bio je svestan slabosti i pogrešnosti duboko u plućima i napora potrebnog za disanje.
<BR>&nbsp;&nbsp;&nbsp;&nbsp;&nbsp;Odeća u ladicama ovog stočića: donji veš, tunike, nemarno presavijene pantalone - a ispod njih, jedna ženska marama, namirisana. Ovo je bila soba nekog mladog čoveka, nečijeg sina; bračni par čija je kuća ovo bila verovatno ima spavaću sobu u prizemlju, i to na uglu, sa nekoliko prozora.
<BR>&nbsp;&nbsp;&nbsp;&nbsp;&nbsp;Bilo mu je vrlo hladno. On se vrati u postelju i povuče jorgan na sebe. Taj sin je otišao, a ništa nije spakovao, inače bi ladice bile napola prazne. Možda se sad bori u vojsci Mejtere Nane.
<BR>&nbsp;&nbsp;&nbsp;&nbsp;&nbsp;Neki deo Kipris ušao je u nju i taj deo je pretvorio sibilu u generalicu - to, i Ehidnina zapovest. Na trenutak se upitao koji je to deo bio; i da li je Ehidna shvatila da u Mejteri taj deo već postoji. Dalo bi se pretpostaviti da je upravo taj element oslobodio i Šenilu od rđe; te dve sposobnosti nekako bi trebale da budu deo jedne, iste. Kipris mu je rekla da je lovljena, a Njegova svesnost da je pravo čudo kako je još pre znatnog broja godina nisu ubili. Sigurno su Ehidna i njena deca, loveći boginju ljubavi, otkrili da se ljubav ne sastoji samo od namirisanih marama i bačenog cveća. Da u ljubavi postoji čelik.
<BR>&nbsp;&nbsp;&nbsp;&nbsp;&nbsp;Neka mlada žena bacila je tu maramu sa nekog balkona, nesumnjivo. Svila pokuša da je zamisli; zapazi da ona ima Zumbulino lice i odagna tu viziju od sebe. Krv je brisao lice maramicom boje breskve, namirisanom mnogo jače nego što je ova marama. Krv je, takođe, rekao...
<BR>&nbsp;&nbsp;&nbsp;&nbsp;&nbsp;Rekao je da postoje ljudi koji mogu drugog čoveka obući na sebe, kao tuniku. Odnosilo se to na Gljivu, iako on, Svila, to tada nije znao - nije znao da uopšte postoji Gljiva, zvana i Mukor, koja može da obuče svoj duh u telo drugih ljudi baš kao što je on, maločas, hteo da navuče na sebe odeću tog sina čija je ovo soba bila.
<BR>&nbsp;&nbsp;&nbsp;&nbsp;&nbsp;On tiho pozva: "Gljivo? Gljivo?" i poče osluškivati; ali nije se čuo nikakav utvarni glas; u ogledalu iznad stočića nije bilo nikakvog lica osim njegovog. Sklapajući oči, on sastavi dugu, formalnu molitvu Izvanašu, zahvaljujući mu za život i za odsustvo Krvove kćeri. Kad je završio, poče drugu, sličnu molitvu, upućenu Kipris.
<BR>&nbsp;&nbsp;&nbsp;&nbsp;&nbsp;S one druge, spoljašnje strane vrata spavaće sobe, stražar zauze pozdravni stav mirno, uz čujni zveket oružja i udar pete o petu.
<BR>
<BR>&nbsp;&nbsp;&nbsp;&nbsp;&nbsp;Dizastor probudi Njorku, blešteći zraci dugog sunca koji se probijaju kroz kićankasti platneni svod iznad njegovog kreveta, i kroz zavese od tila koje se odasvud spuštaju, i kroz njegove bogate draperije od žutomrkog somota, i kroz prljava stakla svih njegovih prozora odjednom - probijaju se klizeći kroz njegove spuštene roletne od cepanog bambusa, i kroz iskrivljene stare daske koje je neko zakucao unakrst preko njegovih prozora, klize preko njegove obojene Scile i njegovih tvrdo zatvorenih i zakucanih kapaka na prozorima; kroz drvo, hartiju i kamen.
<BR>&nbsp;&nbsp;&nbsp;&nbsp;&nbsp;On dvaput žmirnu i diže se u sedeći položaj, trljajući oči.
<BR>&nbsp;&nbsp;&nbsp;&nbsp;&nbsp;"Bolje mi je", saopšti on, onda vide da Šenila još spava, i Inkus, Urus takođe, i Keder i Dropljan čvrsto spavaju, samo se ovaj veliki vojnik Hamerston već digao, sedi prekrštenih nogu, na njegovom ramenu Oreb, leđa oslonio na zid tunela. "Dobro ti je to, borče", reče Hamerston.
<BR>&nbsp;&nbsp;&nbsp;&nbsp;&nbsp;"Nije mi dobro", objasni Njorka. "Nisam to mislio da kažem. Bolje. Bolje nego što je bilo, vidiš? To više prija nego kad ti e dobro, jer ka ti e dobro onda i ne misliš o tome. A ka ti e ko sad meni, onda obraćaš puno više žnje-pa nego ka ti e dobro. A meni je japadapa jiii! Haj." Vrhom čizme gurnu Šenilu. "Aj debela, izgledaj malo življa, doručak!"
<BR>&nbsp;&nbsp;&nbsp;&nbsp;&nbsp;"Koji ti je vrag?" reče Inkus, dižući se u sedeći položaj kao da je on, a ne Šenila, tako gurnut.
<BR>&nbsp;&nbsp;&nbsp;&nbsp;&nbsp;"Nie mi ništa", reče Njorka. "Dobar sam ko kiša." Razmisli o ovome. "Ako bude kiše, ići ću u 'Petla'. Ako ne, imam neka posla na brdu. Spavo u čizmama." Sede pored Šenile. "I ti? Ne b trebo to radiš. Loše za stopala, pope."
<BR>&nbsp;&nbsp;&nbsp;&nbsp;&nbsp;Razveza pertle čizama i izu ih s nogu, onda skide i čarape. "Pipni ti kako je ovo mokro. Još mokro od brodice. Budi se, matori! Od brodice 'nave' i od kiše. Kad bismo još imali onog visokog magarca, ja bi ga natero da malo štrca vatru da bi mogo ovo da osušim. Fuuuh!" Prebacio je čarape preko gornje strane sare čizama, pa ih odgurnuo od sebe.
<BR>&nbsp;&nbsp;&nbsp;&nbsp;&nbsp;Šenila se diže u sedeći položaj i poče skidati minđuše od žada. "Uh, al sam sanjala!" Sva se stresla. "Bila sam, kao, izgubljena, znate? Sasvim sama, ovde dole, a moj tunel je na oba kraja vodio u sve veću dubinu. Pešačim ja na jednu stranu, dugo, al se samo sve više spušta. Onda se okrenem i zapnem na suprotnu stranu, al se i tako samo sve više spušta. Dublje i dublje, bez prestanka."
<BR>&nbsp;&nbsp;&nbsp;&nbsp;&nbsp;"Imaj na umu da su besmrtni bogovi uvek s tobom, kćeri moja", reče joj Inkus.
<BR>&nbsp;&nbsp;&nbsp;&nbsp;&nbsp;"A-ha. Mlatko, moram se dočepati nekakve odeće. Moja izgorelost od sunca polako prolazi. Sad bih mogla nositi nešto. Ovde dole je suviše hladno da se ide bez ništa." Nacerila se veselo. "Jedna dobra gomila nove odeće i dupla crvena traka. Posle toga biću spremna za kajganu od šest jaja sa biberom."
<BR>&nbsp;&nbsp;&nbsp;&nbsp;&nbsp;"Pripazi", upozori je Hamerston, "mislim da tvoj prijatelj nije spreman za pregled ispravnosti."
<BR>&nbsp;&nbsp;&nbsp;&nbsp;&nbsp;Njorka ustade, smejući se. "Pazi ovo", reče Hamerstonu i ritnu Urusa tako majstorski, podigavši prste bose noge, da je Urusa zapravo udario samo okrugli prednji deo stopala ispod prstiju.
<BR>&nbsp;&nbsp;&nbsp;&nbsp;&nbsp;Urus žmirnu i poče trljati oči kao Njorka maločas, i tad Njorka shvati da je on sam dugo sunce. Maločas je, dakle, probudio samoga sebe, sopstvenim zasenjujućim svetlom, koje je celi tunel ispunilo i koje je sad suviše blistavo za Urusove slabe oči.
<BR>&nbsp;&nbsp;&nbsp;&nbsp;&nbsp;"Ne sviđa mi se kako si nosio matorog", reče on Urusu. Zapita se da li su mu ruke dovoljno vrele da sagore Urusa. Činilo se da je to moguće; bile su obične kad ih nije gledao, ali kad god je usmerio pogled na njih, bile su kao rastopljeno zlato. Sagnuo se i opalio Urusu čvrgu popreko po vrhu nosa, a kad ovaj nije jauknuo, dočepao ga je i silovito podigao na noge.
<BR>&nbsp;&nbsp;&nbsp;&nbsp;&nbsp;"Kad nosiš matorog", reče mu, "to ima da bude kao da ga voliš. Kao da se spremaš da ga poljubiš." Mogao bi to biti dobar fazon, naterati Urusa da stvarno poljubi matorog, ali Kederu se to nije moralo dopasti.
<BR>&nbsp;&nbsp;&nbsp;&nbsp;&nbsp;"U redu", reče Urus. "U redu."
<BR>&nbsp;&nbsp;&nbsp;&nbsp;&nbsp;Dropljan upita, Kako si, mali?
<BR>&nbsp;&nbsp;&nbsp;&nbsp;&nbsp;Njorka duboko razmisli. "Neki delovi mene rade dobro", saopšti on posle izvesnog vremena, "a neki ne. Za dva-tri nisam siguran. Pamtiš staru Mermeru?"
<BR>&nbsp;&nbsp;&nbsp;&nbsp;&nbsp;Sigurno.
<BR>&nbsp;&nbsp;&nbsp;&nbsp;&nbsp;"Ona nam je pričala da može da izvlači spiskove. Kao iz rukava, otprilike. Šta je sve u ispravnom stanju i šta sve nije. Ja mora proveravam jedno po jedno."
<BR>&nbsp;&nbsp;&nbsp;&nbsp;&nbsp;"Ja to mogu", ubaci Hamerston. "Savršeno prirodna stvar."
<BR>&nbsp;&nbsp;&nbsp;&nbsp;&nbsp;Šenila je skinula obe naušnice i sad je trljala uši. "Možeš li staviti ove dve u džep, Mlatkonja? Nemam gde da ih nosim."
<BR>&nbsp;&nbsp;&nbsp;&nbsp;&nbsp;"Nema frke", reče joj Njorka, ali se ne okrete da je pogleda.
<BR>&nbsp;&nbsp;&nbsp;&nbsp;&nbsp;"Mogla bih dobiti dve-tri kartice za njih kod Sarda. Za to bih kupila dobru haljinu od češljane vune, i jedne cipele, i mogla bih jesti kod onih što prave pecivo i pastašutu, jesti dok ne puknem."
<BR>&nbsp;&nbsp;&nbsp;&nbsp;&nbsp;"E ja umem lepo da puknem nekoga", objasni Njorka Urusu. "Naučio sam to kad nisam bio veći od obućareve ćurke i uvek mi se silno sviđalo. Nema zamahivanja, kapiraš? Momci uvek pričaju kako će da zamahnu na tebe, a to i rade. Al ovo bolje. Međutim, ko zna da l još radi."
<BR>&nbsp;&nbsp;&nbsp;&nbsp;&nbsp;Njegova desna pesnica pogodi Urusa posred usta i Urus odlete unatraške i leđima nalete na zid od brodskog kamena. Inkus šumno uvuče vazduh.
<BR>&nbsp;&nbsp;&nbsp;&nbsp;&nbsp;"Samo malo kao privučeš ruku i odapneš je", objasni Njorka. Urus se sroza na tunelski pod. "Dabome, uneseš svoju težinu u to, a zglavci da budu ravno. Pogledaj ih." On ispruži pesnice. "Mogu oni i na gore, i na dole, al to su onda drugi udarci, vidiš?"
<BR>&nbsp;&nbsp;&nbsp;&nbsp;&nbsp;Nisu tako dobri, reče Dropljan.
<BR>&nbsp;&nbsp;&nbsp;&nbsp;&nbsp;"Al nisu tako dobri", potvrdi Njorka.
<BR>&nbsp;&nbsp;&nbsp;&nbsp;&nbsp;Mogu ja hodat, bakonja, nije me mora ni dosad nosit ovaj, a ni ljubit.
<BR>&nbsp;&nbsp;&nbsp;&nbsp;&nbsp;Ovaj lešonja pred njegovim nogama mora biti da je neko drugi, zaključi Njorka. Urus, možda, ili Gelada.
<BR>
<BR>&nbsp;&nbsp;&nbsp;&nbsp;&nbsp;Mejtera Mermer je pokušavala da odredi koliko je vremena prošlo od kad je poslednji put uradila ovo, ušla 'u krov' kenobe; ali to pitanje je prizvalo samo nebrojene slučajeve prokišnjavanja tavanice i ovlaženih tepiha. Ona se doseti: ne 'u krov' nego 'na tavan'.
<BR>&nbsp;&nbsp;&nbsp;&nbsp;&nbsp;Pre sto osamdeset četiri godine.
<BR>&nbsp;&nbsp;&nbsp;&nbsp;&nbsp;Teško je mogla u to poverovati - nije želela poverovati. Ljupka devojka nasmejanih očiju i vrednih ruku popela se uz isto ovo stepenište, na isti način kao što se ona penje desetinama puta svaki dan, prošla istim ovim hodnikom i zaustavila se ispod ovih čudnovatih vrata koja su ugrađena u tavanicu iznad njene glave; posegnula je gore, alatkom koja je negde zaturena pre više od jednog veka.
<BR>&nbsp;&nbsp;&nbsp;&nbsp;&nbsp;Ona iznervirano pucnu svojim novim prstima, proizvevši glasan, izuzetno zadovoljavajući zvuk; onda se vrati u jednu od soba koje su nekad bile njene i poče preturati po svojoj ladici za sve i svašta, najzad nađe veliku drvenu kuku za kukičenje koju je ponekad koristila pre nego što joj je bolest oduzela prste. Ne ove prste, dabome.
<BR>&nbsp;&nbsp;&nbsp;&nbsp;&nbsp;Vrativši se u hodnik, ona diže ruku isto kao što je to nekada radila ona cura koja je bila ona, zakači prsten i upita se, neozbiljno, da li je prsten zaboravio kako da povuče lanac nadole za sobom.
<BR>&nbsp;&nbsp;&nbsp;&nbsp;&nbsp;Ne, prsten nije zaboravio kako se vuče lanac za sobom. Ona povuče. Mlazići prašine pojaviše se na ivicama te pokretne ploče iznad njene glave. Pa, hodnik će morati opet da se počisti. Ona se nije popela na taj tavan - a nije ni ma ko drugi - već...
<BR>&nbsp;&nbsp;&nbsp;&nbsp;&nbsp;Povuče jače, i ta vrata se nagnuše nešto više nadole, otkrivši traku crnine. "Da li ću ja morati da se ljuljam na ovome?" upita ona. Odjeci njenog glasa razlegoše se kroz sve prazne sobe, i ona zažali što je išta rekla glasno.
<BR>&nbsp;&nbsp;&nbsp;&nbsp;&nbsp;Novo potezanje izazva protestna cviljenja i škriputanja, ali vrata pođoše još niže; stepenice na rasklapanje, koje je trebalo da se pri tom pojave, učiniše to tek posle mnogo jačeg potezanja.
<BR>&nbsp;&nbsp;&nbsp;&nbsp;&nbsp;Podmazaću ja ovo, odluči ona. Baš me briga što maziva nema. Izrezaću parče masnoće od onog bika i ubaciti u ključalu vodu, onda ću sa površine vode skinuti masni sloj, procediti kroz krpu i upotrebiti to. Jer ovo nije moj poslednji dolazak ovamo. Nije.
<BR>&nbsp;&nbsp;&nbsp;&nbsp;&nbsp;Potrčala je uz rasklopne stepenice, sitnim ali žustrim koracima, okružujući se lepršanjem crnog bombazina.
<BR>&nbsp;&nbsp;&nbsp;&nbsp;&nbsp;Vidi, samo vidi kako mi je dobra ova noga! Hvaljen da si, Veliki Pese!
<BR>&nbsp;&nbsp;&nbsp;&nbsp;&nbsp;Tavan je bio maltene prazan. Posle smrti sibile, nikada ne ostaje mnogo stvari; a ono malo što ostane, razdeli se ostalim sestrama, u skladu s njenim željama, ili se vrati njenoj porodici. Mejtera Mermer provede pola minuta pokušavajući da se seti ko je bio vlasnik zarđalog sanduka pokraj odžaka, i stiže do kraja potpune liste - spiska svih sibila koje su ikada živele u ovoj kenobi - ali u njihovim podacima ne nađe ni jedan jedini limeni sanduk.
<BR>&nbsp;&nbsp;&nbsp;&nbsp;&nbsp;Prozorčić u zabatu - zatvoren i zaključan. Govorila je sebi, dok se rvala sa upornom kukom na njemu, da je to nerazumno. Jer ono što je krajičkom vidnog polja primetila, šta god da je bilo, dok je išla preko igrališta, sigurno je već otišlo, ako je uopšte ikad i postojalo.
<BR>&nbsp;&nbsp;&nbsp;&nbsp;&nbsp;Najverovatnije je to bio samo neki oblak.
<BR>&nbsp;&nbsp;&nbsp;&nbsp;&nbsp;Očekivala je da prozor bude zaglavljen, ali suva vrelina proteklih osam meseci dovela je njegovo prastaro drvo do skupljanja. Potegla je prozor nagore, svom snagom, a on je nagore i odleteo, tako munjevito da je pomislila da se staklo sigurno mora polomiti.
<BR>&nbsp;&nbsp;&nbsp;&nbsp;&nbsp;Usledila je tišina, uz prijatno hladan vetar kroz prozor. Mejtera Mermer je oslušnula, zatim izvirila napolje i zagledala se u nebo, a potom je (kao što je od početka i planirala, raspolažući živahnim uvidom u tegobnost dokazivanja negativne tvrdnje, posle toliko godina držanja nastave dečacima i devojčicama) stala nogom na prozorski ram i izišla na tanke ploče kojima je krov stare kenobe bio pokriven.
<BR>&nbsp;&nbsp;&nbsp;&nbsp;&nbsp;Zar je baš neophodno penjati se na vrh krova? Ona zaključi da jeste: neophodno je, ako ne za drugo, bar za njen duševni mir. Međutim, ona se zapita šta će ovaj kvart grada govoriti, ako je neko vidi na krovu. Opet, to i nije bitno, a većina naroda je ionako otišla u borbu. Sad nije onolika buka kao što je bila tokom dana, ali se ipak čuje, povremeno, poneki pucanj, kao da se neka velika vrata s vrlo jakim treskom zatvaraju, negde u daljinama. Zatvaraju se vrata na prošlosti, pomisli ona. Hladan vetar poravna suknju uz njene noge, dok se pela ka vrhu; odneo bi joj i kapicu, ali ju je ona jednom rukom pritisnula na glatku metalnu glavu.
<BR>&nbsp;&nbsp;&nbsp;&nbsp;&nbsp;Sa vrha krova lako vide da su na mnogo mesta požari; jedan od njih, najbliži, samo nekoliko ulica udaljen. Ulica sedlarska, ili Ulica konoparska, zaključi ona; pre će biti da je Sedlarska, jer su u njoj zalagaonice. Iza tog jednog, i mnogi drugi požari, sve do pijace, i dalje, s one strane pijace; moglo se i očekivati da će tako biti. Mrak, osim na nekoliko prozora, i sad osvetljenih, gore, na Palatinskom brdu.
<BR>&nbsp;&nbsp;&nbsp;&nbsp;&nbsp;Što je govorilo, pouzdanije od ma kakvih glasina ili saopštenja, da Mejtera Nana nije pobedila. Još nije pobedila. Jer bi u tom slučaju Brdo gorelo, bilo bi opljačkano i spaljeno: stvar predvidiva jednako pouzdano kao i to da je šesti termin u Fibonačijevom nizu od deset - jedanaestina celog. Kad bi Civilna garda pretrpela poraz, ništa, ništa ne bi...
<BR>&nbsp;&nbsp;&nbsp;&nbsp;&nbsp;Pre nego što je tu misao mogla dovršiti, ugledala ga je, daleko na jugu. Uzalud je za njim tragala osmatrajući ka zapadu, ka pijaci, i ka istoku, prema Palatinu. Nalazi se iznad Orile... ne, ligama južnije i od Orile, čak iznad jezera. Leži nisko na južnom nebu i, da, na neki način prkosi vetru, jer vetar je severac, duva hladan sa severa, iz prostora gde se noć spustila; tek sad ona se doseti da je taj vetar morao početi sasvim nedavno, pre nekoliko minuta, dok je ona u palestri sekla poslednje delove mesa i nosila ih u podrum. Tad je, vraćajući se uz stepenište iz podruma, našla dragocene papire za umotavanje razasute po celoj kuhinji, pa je zatvorila prozor.
<BR>&nbsp;&nbsp;&nbsp;&nbsp;&nbsp;Dakle, ta stvar, taj ogromni objekat, šta god da je, bio je nad gradom, ili vrlo blizu grada, kad ga je primetila iznad zadnjeg zida igrališta. Ali nije nošen dalje na jug, kao što bi pravi oblak morao biti; štaviše, činilo se da polako ide opet ka severu, ka gradu, puzeći niz nebo.
<BR>&nbsp;&nbsp;&nbsp;&nbsp;&nbsp;Puna tri minuta ga je posmatrala, da se uveri.
<BR>&nbsp;&nbsp;&nbsp;&nbsp;&nbsp;Da, taj objekat se pomiče ka severu, ide kao buba koja istražuje činiju; ponekad se pokoleba i malo povuče, zatim opet krene polako napred. Već jednom je bio ovde, iznad grada. Onda ga je poduhvatio vetar - i to, čini se, iznenada - i odneo nad jezero; sad je taj predmet sabrao svoje snage da se vrati, bez obzira na vetar.
<BR>&nbsp;&nbsp;&nbsp;&nbsp;&nbsp;Tako kratkotrajno da nije mogla biti sigurna da li je stvarno išta videla, nešto sevnu iz ogromne, mračne, leteće mase, majušni ubod svetlosti, kao da je neko u senovitim nebeskim zemljama iza te stvari kresnuo upaljačem.
<BR>&nbsp;&nbsp;&nbsp;&nbsp;&nbsp;Ali ona, u svakom slučaju, nije mogla taj objekat zaustaviti. On će doći, ili neće doći, a ona, kao i uvek, ima posla. Moraće se natočiti voda, i to velika količina, da se napuni kotao za pranje. Mejtera Mermer obazrivo siđe do šiljatoga zabata pod kojim je bio prozor, pitajući se koliko je dodatne štete napravila na krovu koji ionako nije savršeno zaustavljao kišu.
<BR>&nbsp;&nbsp;&nbsp;&nbsp;&nbsp;Moraće i drva da dovuče, dovoljno za veliku vatru u kuhinjskoj peći. Onda može oprati čaršave sa postelje u kojoj je umrla i okačiti ih da se suše. Ako se Mejtera Nana vrati (a Mejtera Mermer se žustro molila da tako bude), moći će na toj istoj vatri da se skuva doručak za obe; Mejtera Nana bi, štaviše, mogla dovesti i prijatelje sa sobom. Muškarci, ako ih bude, neka jedu u bašti; ona će za njih izneti jedan od dugačkih stolova i nekoliko stolica iz palestre. Na sreću, mesa ima još mnogo, iako je ona već skuvala izvesnu količinu za Resicu i dala mnogo više njegovoj porodici kad je nosila Resicu kući.
<BR>&nbsp;&nbsp;&nbsp;&nbsp;&nbsp;Siđe s krova nazad u tavan i zatvori prozor zabata za sobom.
<BR>&nbsp;&nbsp;&nbsp;&nbsp;&nbsp;Njeni čaršavi biće do dizanja zastora suvi. Tada ih može ispeglati i vratiti na svoj krevet. Ona je još i sad najstarija sibila; tačnije, ponovo je najstarija sibila. Iz toga proističe da su obe sobe njene. Ipak, trebalo bi da premesti sve svoje stvari u veću.
<BR>&nbsp;&nbsp;&nbsp;&nbsp;&nbsp;Silazeći niz rasklopne stepenice, ona odluči da ih ostavi tako, sve dok ne dođe u priliku da ih podmaže. Izrezaće nekoliko masnih delova i kuvati ih u tiganju, dok se voda za pranje greje; taj kotao ne zaprema celu površinu peći. Do dizastora će se, možda, vratiti ona vazdušna stvar; tada će je, stojeći na sredini Srebrne ulice, ona moći jasno videti, ako bude imala vremena za to.
<BR>
<BR>&nbsp;&nbsp;&nbsp;&nbsp;&nbsp;Njorka je siguran da oni kroz ove tunele trampaju već celu večnost, a to je dobar vic, jer on pamti da je mislio, kad su iz prošlog skrenuli u ovaj tunel, da su pešačili nadole i samo nadole još od kako je Pes sagradio Svitak. Urus je pljuckao krv i nosio telo, on je stupao iza njega, za slučaj da Urusa treba tresnuti; odmah iza njega Keder i Dropljan, da bi on imao s kim da razgovara, posle njih Patera sa onim velikim vojnikom sa pištoljem za debelu municiju, koji im je rekao kako da idu i naterao i njega da tako stupa; na začelju, Šenila, odevena u Paterinu mantiju, sa Orebom i bacačem. Njorka bi radije išao s njom, a to je i pokušao, ali nije uspelo.
<BR>&nbsp;&nbsp;&nbsp;&nbsp;&nbsp;On se osvrte da je pogleda. Ona mu mahnu prijateljski. Gle, nema Kedera ni Dropljana. On pomisli da pita Inkusa i vojaka gde su, ali zaključi da sa ipak radije ne bi razgovarao sa njima. Šenila je, opet, suviše daleko iza njih da bi se moglo pokušati neko privatno čavrljanje. Dropljan je najverovatnije isprednjačio, da bi video šta tamo napred ima, a matorog je poveo sa sobom. Takav postupak bi ličio na Dropljana. Ako nađu nešto za jelo, Dropljan će mu doneti jedan deo.
<BR>&nbsp;&nbsp;&nbsp;&nbsp;&nbsp;Moli se Feji, rekla Nana. Feja, boginja hrane. Njoj se moli, Njore, čoeče, pa š dobiješ da jedeš, ej. On joj se široko osmehnu. "Drago mi je što te vidim, Mejtera! Brinuo sam se za tebe." Nek ti se svi bogovi osmehuju, Njorka, danas i uvek. Njen osmeh je preobratio ovaj hladan, vlažan tunel u palatu i zamenio vodnjikavi zeleni sjaj puzećih svetiljki onom zlatnom poplavom koja ga je probudila. Što bi se ti brinuo za mene, Njorka? Služim još od svoje petnaeste godine bogovima, verno. Neće oni mene napustiti. Niko nema manje razloga da se brine nego ja. "Aj kao ti dovedi neko božanstvo da siđe ovamo, da ide s nama", predloži Njorka.
<BR>&nbsp;&nbsp;&nbsp;&nbsp;&nbsp;Iza njega se Inkus pobuni: "Njorka, sine moj!"
<BR>&nbsp;&nbsp;&nbsp;&nbsp;&nbsp;On načini nepristojan zvuk i okrete se da pogledom potraži Mejteru Nanu. Gle, nema ni nje. Minut-dva je smatrao da je požurila napred da se pridruži Dropljanu i Kederu, a onda je razumeo da je otišla da mu dovede nekog boga, radi druženja. Takva je ona uvek bila. Pomeneš neku najmanju sitnicu, a ona skoči da ti ispuni želju ako može.
<BR>&nbsp;&nbsp;&nbsp;&nbsp;&nbsp;On se, međutim, i sad brine za njenu sudbinu. Ako je pošla u Glavni procesor da nađe i dovede neko božanstvo, moraće da prođe kroz one vragove koji ljudima prave frku, podmeću im laži i odvlače ih sa Zlatne staze. Trebalo je da joj kaže da ode po Feju. Da dovede Feju i možda dva praseta. Sifonki bi dobro došla jedna butkica, a on ima, posle svega, i nož i kratki mač. Koljneš jedno prasence, istranžiraš ga, njoj butić, ali, jeote, i on je gla-dan! A ona ne mož sama pojede celo prase. Sačuvaće oni jezik za Dropljana, oduvek je voleo svinjski jezik. Fejdan je, znači Mejtera će najverovatnije dovesti Feju, a Feja, u načelu, nabaci i po jedno prasence. Barem jedno. Bogovi, po pravilu, donose one životinje koje su njihove. Prilično često.
<BR>&nbsp;&nbsp;&nbsp;&nbsp;&nbsp;Prasiće za Feju. (Moraš, moraš, ak oćeš znaš šta ide sledeće godine.) Grok-grok za Feju, a za Sfiksu, lavove, ili bar mačke. E, sad, ko da pojede mačku? Jee. Ribe za Scilu, al i on bi rado gricnuo ribicu-dve. Ptičice za Molpu, a matori je imao kaveze gde ih je držao, pa posle usoljavao; a kad mu je dosta, on napravi pitu od vrabaca. Za Tartaronju, šišmiši. I sove i krtice.
<BR>&nbsp;&nbsp;&nbsp;&nbsp;&nbsp;Krtice?
<BR>&nbsp;&nbsp;&nbsp;&nbsp;&nbsp;Iznenadno i neprijatno, Njorki pade na um da je Tartaros podzemni bog, bog nadležan za rudnike i pećine. Znači, ovo ovde je njegovo, aha, al Tartaros bi trebo bude njegov ekstra dobar prijatelj, a vidi kako smo nagrabusili, izgleda da je nečim strava naljutio Tartarosa, jer, evo, glava ga boli, štaviše nešto mu nije u redu u glavi, nešto unutra kliza i izmiče kao kad igličar neće da prihvati municiju bez obzira na to kolko ga ti podmazuješ i proveravaš da je svaka iglica prava ko sunce. On se maši rukom pod tuniku da proveri igličar, i nađe da mu igličar nije nimalo ispravan - da je, štaviše, toliko neispravan da uopšte i nije tu, iako je Mejtera Nana njegova mama, a on, sa igličarem, njoj potreban.
<BR>&nbsp;&nbsp;&nbsp;&nbsp;&nbsp;"Ja-dan mali! Ja-dan mali!" Oreb je kružio iznad njegove glave. Vetar iz njegovih krila, koja su se mučila da ga održe u vazduhu, uznemiri Njorkinu kosu, ali Oreb mu ipak ne slete na rame. Uskoro odlete nazad, do Šenile.
<BR>&nbsp;&nbsp;&nbsp;&nbsp;&nbsp;Nema više igličara, ali ni nje. Pođoše Njorki suze.
<BR>
<BR>&nbsp;&nbsp;&nbsp;&nbsp;&nbsp;Kapetanovo salutiranje bilo je mnogo ispravnije nego njegova pocepana i zaprljana zelena uniforma. "Moji ljudi su na borbenim položajima, Generale. Moja lebdelica je u patroli. Niko više neće moći krišom da dotura pojačanja garnizonu. A ni otvoreno, sa mačem u ruci, osim ako prvo ne pobije sve nas."
<BR>&nbsp;&nbsp;&nbsp;&nbsp;&nbsp;Bizon frknu, nagnuvši se unazad zajedno sa teškom hrastovom stolicom koja je privremeno bila njegova.
<BR>&nbsp;&nbsp;&nbsp;&nbsp;&nbsp;Mejtera Nana se nasmeši. "Vrlo dobro, kapetane. Hvala ti. Možda bi bolje bilo da se sad odmoriš."
<BR>&nbsp;&nbsp;&nbsp;&nbsp;&nbsp;"Spavao sam ja, Generale, mada ne dugo. Jeo sam, takođe, dok ti, koliko čujem, nisi. Sada idem u obilazak i kontrolu mojih ljudi na položajima. Kad završim tu inspekciju, možda ću odspavati još jedan sat, ali će moj narednik biti pored mene da me probudi."
<BR>&nbsp;&nbsp;&nbsp;&nbsp;&nbsp;"Rado bih pošla sa tobom", reče mu Mejtera Nana. "Možeš li pričekati pet minuta?"
<BR>&nbsp;&nbsp;&nbsp;&nbsp;&nbsp;"Svakako, Generale. Čast mi je. Ali..."
<BR>&nbsp;&nbsp;&nbsp;&nbsp;&nbsp;Ona ga oštro pogleda. "Šta je, kapetane? Reci mi, molim te."
<BR>&nbsp;&nbsp;&nbsp;&nbsp;&nbsp;"Moraš i ti spavati, Generale, a i jesti. Inače nećeš sutra biti sposobna ni za šta."
<BR>&nbsp;&nbsp;&nbsp;&nbsp;&nbsp;"Uradiću to, kasnije. Sedi, molim te. Svi smo umorni, a sigurno si i ti." Ona se opet okrete Bizonu. "Imamo mi u Povelji jedno načelo koje se naziva 'disciplina', za sibile kao što sam ja i augure kao što je Patera Svila. Disciplina, to dolazi od jedne stare reči za đaka ili studenta. Ako si nastavnik, kao ja, moraš imati disciplinu u odeljenju, da bi mogao ikoga ičemu naučiti. Ako ne, dečurlija toliko galame između sebe, da nijednu tvoju reč ne čuju, a umesto da pišu zadatke, počnu da crtaju koješta."
<BR>&nbsp;&nbsp;&nbsp;&nbsp;&nbsp;Bizon klimnu glavom.
<BR>&nbsp;&nbsp;&nbsp;&nbsp;&nbsp;Prisetivši se jednog incidenta od pre godinu dana, Mejtera Nana se opet nasmeši. "Osim ako im baš kažeš da crtaju. U tom slučaju, počnu da pišu ceduljice jedni drugima."
<BR>&nbsp;&nbsp;&nbsp;&nbsp;&nbsp;Kapetan zagladi brčiće. "Generale. Imamo i mi disciplinu, mi, oficiri i borci u Civilnoj gardi. Ista nam je i reč. A praksa, usuđujem se reći, nije sasvim različita."
<BR>&nbsp;&nbsp;&nbsp;&nbsp;&nbsp;"Znam ja to, ali ne mogu te poslati da patroliraš ulicama i zaustaviš pljačku. Rado bih to učinila, Kapetane. Bilo bi to veoma dobro i svakako bi uspelo. Ali za mnoge ljude Garda je neprijatelj. Izbila bi pobuna protiv naše pobune, a to nikako ne sme da nam se desi."
<BR>&nbsp;&nbsp;&nbsp;&nbsp;&nbsp;Ona se opet okrete Bizonu. "Razumeš zbog čega je ovo potrebno, a? Reci mi."
<BR>&nbsp;&nbsp;&nbsp;&nbsp;&nbsp;"Pljačkamo sami sebe", reče on.
<BR>&nbsp;&nbsp;&nbsp;&nbsp;&nbsp;Zbog brade je bilo teško pročitati izraz njegovog lica, ali ona pokuša i zaključi da mu je nelagodno. "Istinu kažeš. Ljudi čije se kuće pljačkaju i pale takođe su naši, pa ako moraju ostati da brane svoju imovinu, ne mogu za to vreme da se bore za nas. Ali to nije sve, a? Šta si još želeo reći?"
<BR>&nbsp;&nbsp;&nbsp;&nbsp;&nbsp;"Ništa, Generale."
<BR>&nbsp;&nbsp;&nbsp;&nbsp;&nbsp;"Moraš mi reći sve." Želela ga je dodirnuti, kao što bi u tom času dodirnula i neko od dece, ali odustade od toga, da ne bi neko pogrešno shvatio. "Reći mi sve kad ja to zatražim, to je takođe deo discipline, ako hoćemo tako kazati. Zar da dopustimo da Garda bude bolja od nas?"
<BR>&nbsp;&nbsp;&nbsp;&nbsp;&nbsp;Bizon ništa ne reče.
<BR>&nbsp;&nbsp;&nbsp;&nbsp;&nbsp;"A reč je zapravo o nečem važnijem od discipline. Ništa nam sad nije važnije od mog saznavanja onih stvari koje vi smatrate važnim. Ti, i ovaj prisutni kapetan, i Zoril, i Đurđevka, i ostali."
<BR>&nbsp;&nbsp;&nbsp;&nbsp;&nbsp;Pošto on ni sad ništa ne reče, ona nastavi: "Hoćeš li ti, Bizone, da mi pretrpimo neuspeh, samo zato da tebi ne bi bilo neprijatno? To će se i desiti, ako ne budemo jedni drugima poveravali informacije i razmišljanja: izneverićemo poverenje bogova i izginućemo. Verovatno svi. Ja svakako, jer ću nastaviti da se borim dok me ne ubiju. Da čujemo!"
<BR>&nbsp;&nbsp;&nbsp;&nbsp;&nbsp;"Oni i pale", ote se njemu. "Paljevine su gore nego pljačke, mnogo gore. Uz ovakav vetar, spaliće ceo grad ako ih ne zaustavimo. I... i..."
<BR>&nbsp;&nbsp;&nbsp;&nbsp;&nbsp;"I šta?" Mejtera Nana poče grickati donju usnu. "I ako ne ugasimo sve požare koji su se već razbuktali širom grada? U pravu si ti, Bizone. Uvek si ti u pravu." Bacila je pogled ka vratima. "Češljo? Jesi li još tamo napolju? Uđi, molim te. Potrebna si mi."
<BR>&nbsp;&nbsp;&nbsp;&nbsp;&nbsp;"Da, Mejtera."
<BR>&nbsp;&nbsp;&nbsp;&nbsp;&nbsp;"Mi ovde govorimo jedni drugima da se treba odmoriti, Češljo. Čini se da je to večeras konvencija našeg ponašanja. Ti nisi izuzeta od toga. Pre samo nekoliko dana bila si veoma bolesna. Zar ti nije Patera Svila preneo mir Pesov?"
<BR>&nbsp;&nbsp;&nbsp;&nbsp;&nbsp;Češlja svečano klimnu glavom. Bila je to vitka, bleda devojčica od trinaest godina, tananih crta lica i sjajne crne kose. "Jeste, u sfigdan, Mejtera, i odmah je moje stanje počelo da se poboljšava."
<BR>&nbsp;&nbsp;&nbsp;&nbsp;&nbsp;"U sfigdan, a danas je hieragdan." Mejtera Nana baci pogled na plavi porculanski časovnik na obližnjem ormariću. "Teldan je samo nekoliko sati udaljen; znači, možemo smatrati da je već teldan. Pa i tako, prošlo je manje od nedelju dana od kad si bila na rubu smrti, a večeras radiš kao kurir za mene, iako bi trebalo da ležiš u krevetu. Možeš li otrčati po još jednom poslu?"
<BR>&nbsp;&nbsp;&nbsp;&nbsp;&nbsp;"Odlično se osećam, Mejtera."
<BR>&nbsp;&nbsp;&nbsp;&nbsp;&nbsp;"Onda nađi Krečnu. Reci joj gde sam i kaži joj da najhitnije dođe do mene. Onda idi kući i spavaj. Kući, rekoh. Da li ćeš to učiniti, Češljo?"
<BR>&nbsp;&nbsp;&nbsp;&nbsp;&nbsp;Češlja se nakloni, okrete se brzo i nestade.
<BR>&nbsp;&nbsp;&nbsp;&nbsp;&nbsp;"Dobra, pametna devojčica", reče Mejtera Nana Bizonu i kapetanu. "Nije iz mog razreda. Moje su starije; one učestvuju, ili su učestvovale, u borbama i u lečenju ranjenika. Češlja je jedna od učenica Mejtere Mermer, i to, lako je moguće, najbolja."
<BR>&nbsp;&nbsp;&nbsp;&nbsp;&nbsp;Obojica klimnuše glavom.
<BR>&nbsp;&nbsp;&nbsp;&nbsp;&nbsp;"Kapetane, neću te još dugo zadržavati. Bizone, počeh da pričam o disciplini. Neko me je prekinuo, a to sam i zaslužila, time što sam se toliko raspričala. Htela sam reći da od dvadeset momaka i devojaka, uz pomoć discipline možeš napraviti osamnaest dobrih učenika. Ja mogu, a verovatno bi i ti mogao. Zapravo bi ti u tom poslu bio, po svoj prilici, bolji od mene, uz malo vežbe." Ona uzdahnu, onda natera sebe da sedne uspravnije i da ispravi ramena.
<BR>&nbsp;&nbsp;&nbsp;&nbsp;&nbsp;"Od preostalih dvoje, jedan nikad neće biti dobar učenik. Nema u sebi tu sposobnost; jedino što možeš jeste da ga sprečiš da ometa druge. Onom drugom ne treba uopšte nametati disciplinu, jer je on već odličan i disciplinovan đak, još i pre tvog prvog poziva da se umire i da slušaju. To je čista, Pesova istina o njemu. Razumete li me?"
<BR>&nbsp;&nbsp;&nbsp;&nbsp;&nbsp;Bizon klimnu glavom.
<BR>&nbsp;&nbsp;&nbsp;&nbsp;&nbsp;"Ti si jedan od takvih. Da nisi, ne bi sad bio moj zamenik. A to jesi, znaš. Ako ja poginem, ti moraš preuzeti upravljanje svim poslovima."
<BR>&nbsp;&nbsp;&nbsp;&nbsp;&nbsp;Bizon se isceri; njegovi veliki, beli zubi sevnuše u čestaru crne brade. "Bogovi te vole, Generale", reče joj on. "Opasnost da ti pogineš ne spada među moje brige."
<BR>&nbsp;&nbsp;&nbsp;&nbsp;&nbsp;Čekala je bolji odgovor.
<BR>&nbsp;&nbsp;&nbsp;&nbsp;&nbsp;"Ali, ne dao Hieraks", reče Bizon konačno. "Trudiću se najbolje što budem mogao, ako se to desi."
<BR>&nbsp;&nbsp;&nbsp;&nbsp;&nbsp;"Znam da hoćeš, jer se uvek najviše trudiš. Ono što treba da radiš jeste da pronalaziš druge koji su kao ti. Nemamo dovoljno vremena da uspostavljamo pravu disciplinu, iako bih veoma želela da imamo. Odabiraj ljude sa igličarima, za ovo nam neće trebati pištolji sa debelom municijom - starije ljude, koji se neće i sami pridružiti pljački kad ih uputiš da sprečavaju pljačku. Organizuj ih u četvoročlane ekipe, odredi svakoj ekipi vođu i naredi im da govore - ne zaboravi ovo, to je izuzetno važno. Reci im da kažu svakome koga sretnu da pljačka i paljevina moraju prestati i da će streljati svakog pljačkaša i palikuću koga zateknu."
<BR>&nbsp;&nbsp;&nbsp;&nbsp;&nbsp;Ustala je. "Idemo mi sada, kapetane. Želim videti kako si organizovao obruč. Treba mnogo da naučim, a imam veoma malo vremena za učenje."
<BR>&nbsp;&nbsp;&nbsp;&nbsp;&nbsp;Pored uličnih vrata stražu su držali Rog i Kopriva, sa zaplenjenim oružjem, on sa pištoljem za debelu municiju, ona sa igličnim.
<BR>&nbsp;&nbsp;&nbsp;&nbsp;&nbsp;"Rože, idi kući i odmah na spavanje. To ti je naređenje", reče mu Mejtera Nana. "Kad se probudiš, vrati se ovamo i odmeni Koprivu, ako ona još i tada bude na ovom mestu. Koprivo, idem u obilazak naših položaja oko Alambrere, sa kapetanom. Vraćam se uskoro."
<BR>&nbsp;&nbsp;&nbsp;&nbsp;&nbsp;Vetar koji je hladio njeno lice činuio joj se kao nešto, maltene, natprirodno, posle mnogo meseci vreline; ona promrmlja zahvalnost Molpi, a onda se priseti da taj isti vetar raspiruje i požare kojih se Bizon plaši, i da bi mogao - štaviše, da će u nekim slučajevima sigurno - prenositi vatru sa prodavnice na štalu, pa na radionicu i tako dalje. I da su dobri izgledi da ceo grad izgori dok se ona bori sa Ajuntamientom za njega.
<BR>&nbsp;&nbsp;&nbsp;&nbsp;&nbsp;"Ajuntamiento. To nisu božanska bića, kapetane."
<BR>&nbsp;&nbsp;&nbsp;&nbsp;&nbsp;"Uveravam te da nijednog trenutka nisam mislio da su božanska bića, Generale." Poveo ju je nekom krivom uličicom čije je ime zaboravila, ako ga je ikad i znala. Oko rešetkastih roletni navučenih preko izloga radnji u toj uličici, vetar je šaputao o snegu.
<BR>&nbsp;&nbsp;&nbsp;&nbsp;&nbsp;"Pa, pošto nisu", nastavi ona, "nemoguće je da dugo istraju u svom protivljenju volji bogova. Ehidninoj volji, recimo, za koju pouzdano znamo. Mislim da možemo biti sigurni da je i Ehidnina volja takva."
<BR>&nbsp;&nbsp;&nbsp;&nbsp;&nbsp;"I Kiprisina", podseti je on. "Kipris je govorila meni, Generale, ili, da kažem, Generalice. Rekla mi je da Patera Svila mora postati kalde. Ja služim tebi zato što ti služiš njemu, a njemu služim zato što je on izvršilac njene volje."
<BR>&nbsp;&nbsp;&nbsp;&nbsp;&nbsp;Jedva ga je čula. "Pet staraca. Četiri, ako je istina ono što Njegova svesnost kaže, a sigurno jeste. Kako se usuđuju?"
<BR>&nbsp;&nbsp;&nbsp;&nbsp;&nbsp;"Pojma nemam, Generale. Evo našeg prvog uporišta. Vidiš li ga?"
<BR>&nbsp;&nbsp;&nbsp;&nbsp;&nbsp;Ona odmahnu glavom.
<BR>&nbsp;&nbsp;&nbsp;&nbsp;&nbsp;"Kaplare!" povika on i pljesnu šakama. Na drugoj strani ulice ukaza se, na jednom prozoru na drugom spratu, svetlo i svetlucava cev. "Kao što sad vidiš, Generale, na ovoj tački imamo baz-mitraljez, zato što ova uličica pravo vodi do ulaza u tvrđavu. Ugao pod kojim se odavde nišani omogućava nam uzdužno polje vatre. A samo dva-tri koraka dalje", nastavi on, pokazavši prstom, "mogli bismo biti gađani sa jednog od najviših prozora Alambrere."
<BR>&nbsp;&nbsp;&nbsp;&nbsp;&nbsp;"Oni bi mogli da prođu ovom uličicom, pređu Kaveznu i uđu pravo u Alambreru?"
<BR>&nbsp;&nbsp;&nbsp;&nbsp;&nbsp;"Tako je, Generale. Iz tog razloga, nećemo ići dalje. Skreni sad ovamo, molim te. Nemaš zamerke na način na koji držimo uličicu?"
<BR>&nbsp;&nbsp;&nbsp;&nbsp;&nbsp;"Ni najmanje."
<BR>&nbsp;&nbsp;&nbsp;&nbsp;&nbsp;Kako je neobično bogovima služiti! Kad je bila tek devojčica, Mejtera Oranža joj je rekla da služenje bogovima znači da ćeš ponekad ostati bez sna ili bez obroka; štaviše, terala ju je da to ponavlja. Tek sad se ostvarilo: još od doručka nije jela ništa, ali je (tako mi lepote Telksiepejine, reče ona sebi) odveć umorna da bi osećala glad.
<BR>&nbsp;&nbsp;&nbsp;&nbsp;&nbsp;"Dečko koga si poslala na spavanje." Kapetan se tiho nasmeja. "Prespavaće taj celu noć. Da li si to predvidela, generale? Ona jadna mala moraće da stoji na straži sve do ujutro."
<BR>&nbsp;&nbsp;&nbsp;&nbsp;&nbsp;"Rog? Spavaće najviše tri sata, kapetane. Verovatno i manje."
<BR>&nbsp;&nbsp;&nbsp;&nbsp;&nbsp;Uličica se ulivala u jednu širu ulicu. To je Mlinarska, reče Mejtera Nana sebi, videvši usamljenu tablu iznad jedne kafedžinice, sad zamračene, koju su zvali 'Mlin'. Mlinarska, to je ona ulica u kojoj možeš jeftino kupiti male, nepravilno izrezane ostatke serža i tvida.
<BR>&nbsp;&nbsp;&nbsp;&nbsp;&nbsp;"Sad smo na takvom mestu da nas oni ne mogu videti, a mi ipak vidimo stražare na zidu. Pogledaj." On opet pokaza prstom. "Prepoznaješ ga, Generale?"
<BR>&nbsp;&nbsp;&nbsp;&nbsp;&nbsp;"Prepoznajem zid Alambrere, dakako. Vidim i letelicu. Je li tvoja? Ne, ne može biti tvoja, jer bi oni pucali na nju, a i kupola joj nedostaje."
<BR>&nbsp;&nbsp;&nbsp;&nbsp;&nbsp;"To je jedna od onih koje si ti isekla, generale. Ali sad je moja. Imam dva čoveka u njoj." On stade. "Ostaviću te da budeš ovde možda tri minuta sama. Suviše je opasno da odemo zajedno, ali ja moram do tamo da se uverim da je sve u redu s njima."
<BR>&nbsp;&nbsp;&nbsp;&nbsp;&nbsp;Pustila ga je da potrči sam, a kad je bio nadomak onesposobljene letelice, potrčala je i ona, na način koji je toliko dobro uvežbala jurcajući sa devojčicama u sportskim igrama u palestri: suknja podignuta do kolena, a noge samo lete. Strah da će se videti nedoličan prizor - nestao, otišao neznano gde.
<BR>&nbsp;&nbsp;&nbsp;&nbsp;&nbsp;Skočio je, oslonio se rukama na ivice okrugle rupe gde je nekad bila kupola, izdigao telo nad rupu i nestao u njoj. Videvši taj skok, ona se zapita da li će moći da izvede isto.
<BR>&nbsp;&nbsp;&nbsp;&nbsp;&nbsp;Na sreću, to nije bilo neophodno; kad je bila desetak koraka daleko, na bočnoj strani onesposobljene letelice otvoriše se vrata. "Nisam ni mislio da ćeš ostati tamo, Generale", reče joj kapetan, "ali sam se usuđivao nadati se da hoćeš. Ti se, zaista, ne smeš da izlagati opasnosti na ovaj način."
<BR>&nbsp;&nbsp;&nbsp;&nbsp;&nbsp;Klimnula je glavom, toliko zadihana da nije mogla govoriti, i hitro se uvukla u letelicu. Unutra je bilo teskobno, ali i izgledalo čudnovato bez krova. Gardisti su čučali, i videlo se da su u zabuni, uvežbani da ustanu i salutiraju, ali zbog nepovoljnih okolnosti prinuđeni da ostanu zbijeni dole. "Sedi!" naredi ona svima. "Nemoj neko da je ustao. Ovde formalnosti ne stoje." Te poslednje reči, shvati ona, bile su loše izabrane. Zazvučale su kao slaba šala. Oni, svejedno, posedaše, mrmljajući neke reči zahvalnosti.
<BR>&nbsp;&nbsp;&nbsp;&nbsp;&nbsp;"Ovaj baz-mitraljez ovde, Generale, vidiš", reče kapetan i potapša ga, "pripadao je nekada komandantu ove letelice. On te je promašio; zato je to sada tvoje oružje."
<BR>&nbsp;&nbsp;&nbsp;&nbsp;&nbsp;Nije ništa znala o baz-mitraljezima. Uprkos silnom umoru, bila je radoznala. "Radi li i sad? I, imate li", ona neodređeno mahnu rukom, ne znajući pravu reč, "ono što je potrebno za pucanje?"
<BR>&nbsp;&nbsp;&nbsp;&nbsp;&nbsp;"Redenike sa municijom, Generale? Da, imamo, dovoljno. U ovoj letelici nije eksplodirala municija, nego gorivo, vidiš. Ove lebdelice nisu kao vojnici, nego više kao talusi. U mašini moraju sagorevati ili riblje ulje ili kokosovo. Riblje ne miriše mnogo lepo, ali ga mi gorimo zato što manje košta. Ova lebdelica nosila je dovoljno municije za oba mitraljeza, i još je ima dovoljno."
<BR>&nbsp;&nbsp;&nbsp;&nbsp;&nbsp;"Hoću da sednem tamo." Njen pogled bio je uperen u oficirsko sedište. "Mogu li?"
<BR>&nbsp;&nbsp;&nbsp;&nbsp;&nbsp;"Svakako, Generale." Kapetan joj se žurno skloni s puta.
<BR>&nbsp;&nbsp;&nbsp;&nbsp;&nbsp;Sedište je bilo zapanjujuće udobno, dublje i mekše nego njen krevet u kenobi, iako po površini opaljeno i prožeto mirisom dima. Ne, reče ona sebi; nije to zapanjujuće. Trebalo je očekivati da bude takvo, jer je oficirsko. Ajuntamiento dobro postupa sa svojim oficirima, jer zna da se na njima temelji vlast; još jedna činjenica koju ona mora imati na umu, još jedna koju ne sme zaboraviti.
<BR>&nbsp;&nbsp;&nbsp;&nbsp;&nbsp;"Ne diraj okidač, Generale. Otkočen je." On posegnu rukom preko njenog ramena i pritisnu jednu malenu polugu. "Sad je zakočen, ne može pucati."
<BR>&nbsp;&nbsp;&nbsp;&nbsp;&nbsp;"Ovo, kao paučina." Umesto okidača, ona dodirnu to. "Vi to nazivate nišan?"
<BR>&nbsp;&nbsp;&nbsp;&nbsp;&nbsp;"Da, to je zadnji nišan. Onaj stubić koji vidiš na kraju cevi, to je prednji nišan. Strelac ih poravna, tako da u jednom od ovih malih pravougaonika vidi vrh stubića."
<BR>&nbsp;&nbsp;&nbsp;&nbsp;&nbsp;"A-ha."
<BR>&nbsp;&nbsp;&nbsp;&nbsp;&nbsp;"Ako je meta udaljenija, on gleda kroz više pravougaonike. Kroz leve ili desne, ako s jedne strane duva jak vetar ili ako mitraljez vuče na jednu stranu."
<BR>&nbsp;&nbsp;&nbsp;&nbsp;&nbsp;Naslonila se unazad i dozvolila sebi da sklopi oči, samo na sekund ili dva. Kapetan je govorio nešto o noćnom nišanu, o kratkim rafalima koji pogađaju više nego dugi, i o poljima vatre.
<BR>&nbsp;&nbsp;&nbsp;&nbsp;&nbsp;Vatra proždire nečiji dom dok on ovo priča, a Krečna sad pokušava (ako ju je Češlja brzo našla i ako je to bilo negde blizu) da nađe nju, Mejteru Nanu: luta od stražara do stražara i svuda pita, jesu li videli Generalicu, gde je sledeće stražarsko mesto, mogu li je tamo odvesti, jer požari su, Bizon je znao, dobro je znao da se vatre moraju gasiti, ali se plašio da o tome govori zato što je takođe znao da njegovi ljudi ne mogu još i tu dužnost preuzeti, ti muškarci i žene koji su se tako dugo i teško borili čitav ovaj dan, ne mogu provesti noć gaseći požare, a sutra opet ratovati. Bizon, pokraj koga ona ima osećaj da je tako jaka i umešna, Bizon, kome je brada, gusta i kovrdžava, duža nego kosa. Mejtera Oranža ju je upozoravala da ne ide nigde bez kapice, ne samo zato što je to protivno pravilima, nego i zato što podstiče mnoge muškarce, koji se raspaljuju kad ugledaju žensku kosu, osobito ako je dugačka. Ona je, međutim, izgubila kapicu negde i svuda ide bez nje; doduše, kosa joj je kratka jer je ona dala, još kad je ovo počinjalo, da joj je potkrate, da je ošišaju maltene 'do glave'. Ona pobeže od gneva Mejtere Oranže, dole, u dvorane mračne i hladne, pune nenadanih zaokreta, i posle nekog vremena naiđe na Njorku, koji je podseti da bi mu ona trebala bogove dovesti.
<BR>
<BR>&nbsp;&nbsp;&nbsp;&nbsp;&nbsp;"Ja sam pukovnik Usik, Kalde", reče Svili pridošlica. Bio je to krupan čovek, toliko visok i širok da se Školjka, koji je stao iza te zeleno uniformisane mase, nije ni video.
<BR>&nbsp;&nbsp;&nbsp;&nbsp;&nbsp;"Oficir koji upravlja ovom brigadom." Svila mu pruži ruku. "Koji - komanduje. Vi to tako kažete? Ja sam Patera Svila."
<BR>&nbsp;&nbsp;&nbsp;&nbsp;&nbsp;"Upoznao si našu organizaciju." Usik sede na stolicu koju je Školjka ranije uneo.
<BR>&nbsp;&nbsp;&nbsp;&nbsp;&nbsp;"Ne baš. To što si doneo, je li to moja odeća?"
<BR>&nbsp;&nbsp;&nbsp;&nbsp;&nbsp;"Jest." Usik podiže neuredni crni zamotaj. "Popričaćemo mi i o tome, uskoro, Kalde. Ako nisi proučio našu organizacionu shemu, kako znaš moj čin?"
<BR>&nbsp;&nbsp;&nbsp;&nbsp;&nbsp;"Videh onaj plakat." Svila zastade da se priseti. "Putovao sam na jezero, sa jednom ženom koja se zove Šenila. Poster je oglašavao da se osniva rezervna brigada. Potpisan si bio ti, a tekst je glasio da svi zainteresovani treba da se jave u štab Treće brigade. Patera Školjka bio je tako ljubazan da me obiđe pre nekoliko minuta; uzgred je pomenuo da je ovo Treća. Posle njegovog odlaska, setio sam se tog plakata."
<BR>&nbsp;&nbsp;&nbsp;&nbsp;&nbsp;Školjka žurno reče: "Kad sam dospeo do kapetanove sobe, pukovnik je već bio u njoj, Patera. Rekao sam im da ću sačekati, ali on me je naterao da uđem i pitao šta imam reći, pa sam rekao."
<BR>&nbsp;&nbsp;&nbsp;&nbsp;&nbsp;"Hvala ti", reče Svila. "Molim te, vrati se u svoj mantejon odmah, Patera. Uradio si sve što si ovde, noćas, mogao." Nastojeći da u glas unese dodatnu težinu značenja, on dodade: "Već je kasno. Vrlo kasno."
<BR>&nbsp;&nbsp;&nbsp;&nbsp;&nbsp;"Mislio sam, Patera, da..."
<BR>&nbsp;&nbsp;&nbsp;&nbsp;&nbsp;"Idi", reče Usik, potegavši brkove, nadole opružene. "Tvoj kalde i ja imamo da razgovaramo o nekim delikatnim stvarima. Njemu je to jasno. Trebalo bi da je i tebi."
<BR>&nbsp;&nbsp;&nbsp;&nbsp;&nbsp;"Mislio sam..."
<BR>&nbsp;&nbsp;&nbsp;&nbsp;&nbsp;"Idi!" Usik jedva da je malo podigao glas, pa ipak, zazvučalo je kao prasak biča. Školjka žurno iziđe.
<BR>&nbsp;&nbsp;&nbsp;&nbsp;&nbsp;"Stražar! Zatvori vrata."
<BR>&nbsp;&nbsp;&nbsp;&nbsp;&nbsp;Vrhovi brkova su mu sedi, primeti Svila; Usik je, govoreći, namotavao jedan brk oko vrha prsta. "Pošto nisi proučavao naš sistem komandovanja, Kalde, onda ne znaš da brigadom treba da komanduje general, takozvani 'brigadni'."
<BR>&nbsp;&nbsp;&nbsp;&nbsp;&nbsp;"Ne", priznade Svila. "Nikad nisam ni pomislio na to."
<BR>&nbsp;&nbsp;&nbsp;&nbsp;&nbsp;"Ako je tako, nikakva objašnjenja nisu potrebna. Nameravao sam ti reći, da bismo obojica znali na čemu smo, da ja, iako sam samo pukovnik, dakle terenski oficir," Usik ostavi brk i prstom kucnu po srebrnom orlu-ribaru na okovratniku, "komandujem ovom brigadom baš kao da sam brigadni general. Već četiri godine komandujem brigadom. Ti bi hteo odeću?"
<BR>&nbsp;&nbsp;&nbsp;&nbsp;&nbsp;"Da. I da se obučem, ako mi dozvoljavaš."
<BR>&nbsp;&nbsp;&nbsp;&nbsp;&nbsp;Usik klimnu glavom, ali nije bilo jasno da li time izražava dopuštenje ili samo shvatanje šta Svila hoće. "Ti si gotovo mrtav, Kalde. Prošla ti iglica kroz pluća."
<BR>&nbsp;&nbsp;&nbsp;&nbsp;&nbsp;"Svejedno, bolje bih se osećao ako bih ustao i obukao se." Bila je to laž, ali je on žarko želeo da bude istina. "Onda bih sedeo na ovom krevetu, a ne ležao u njemu. Sad ne mogu, jer nemam ništa na sebi."
<BR>&nbsp;&nbsp;&nbsp;&nbsp;&nbsp;Usik se nasmeja tihim 'he-he-he'. "A i cipele bi hteo?"
<BR>&nbsp;&nbsp;&nbsp;&nbsp;&nbsp;"Moje cipele, i moje čarape. Moje rublje, moje pantalone, moju tuniku, i moju mantiju, pukovniče, zamolio bih."
<BR>&nbsp;&nbsp;&nbsp;&nbsp;&nbsp;Uglovi brkova se okrenuše nagore. "Obučen, lako bi mogao pobeći, Kalde. Zar ne?"
<BR>&nbsp;&nbsp;&nbsp;&nbsp;&nbsp;"Kažeš da sam na rubu smrti, pukovniče. Čovek na rubu smrti mogao bi i da pobegne, pretpostavljam, ali ne lako."
<BR>&nbsp;&nbsp;&nbsp;&nbsp;&nbsp;"Oštro smo mi postupali s tobom ovde, u Trećoj, Kalde. Bio si bijen. Mučen."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Upucali ste me. Bar pretpostavljam da je ono bio vaš oficir, onaj koji je pucao na mene. Ali posle toga ste mi doveli doktora i smestili me u ovu udobnu sobu. Niko me nije tukao."
<BR>&nbsp;&nbsp;&nbsp;&nbsp;&nbsp;"Sa dopuštenjem", reče Usik i zagleda mu se izbliza u lice. "Lice ti je svo u modricama. Pretpostavio sam da si dobio batine od nas."
<BR>&nbsp;&nbsp;&nbsp;&nbsp;&nbsp;Svila odmahnu glavom i odgurnu od sebe uspomene na one sate kad su ga saslušavali Savetnik Poto i narednik Pesak.
<BR>&nbsp;&nbsp;&nbsp;&nbsp;&nbsp;"Ne želiš da objasniš otkud ti modrice. Tukao si se ti, Kalde, što je sramota za jednog augura. Ili si se boksovao. Boks bi bio dozvoljen, valjda."
<BR>&nbsp;&nbsp;&nbsp;&nbsp;&nbsp;"Zbog sopstvenog nemara i gluposti, niz stepenice padoh", reče Svila.
<BR>&nbsp;&nbsp;&nbsp;&nbsp;&nbsp;Na njegovo iznenađenje, Usik prasnu u gromki, dugotrajni smeh i poče se pljeskati šakom po kolenu. Stade brisati oči i reče, sada kroz tiši smeh: "Tako kaže svaki naš borac, Kalde, kad od ostalih dobije batine. Kaže, gotovo uvek, da se smandrljao niz stepenice ispred barake. Neće da prizna da je varao svoje drugare, vidiš, ili krao od njih."
<BR>&nbsp;&nbsp;&nbsp;&nbsp;&nbsp;"U mom slučaju, istina je da sam pao." Svila razmisli. "Pokušavao sam i da kradem, mada ne da varam, pre dva dana. A niz stepenice jesam pao i zaradio modrice na licu."
<BR>&nbsp;&nbsp;&nbsp;&nbsp;&nbsp;"E baš mi je drago što te nisu izmlatili. Naši to ponekad rade i bez naređenja. Štaviše, ustanovio sam da ponekad urade iako im je naređeno da ne čine. Ja ih u tom slučaju oštro kaznim, budi siguran. A u tvom slučaju, Kalde", Usik slegnu ramenima, "poslao sam jednog oficira zato što su mi bile potrebni bolji podaci o toku bitke pred Alambrerom nego što mi je moje staklo moglo dati. Spremao sam smeštaj za ranjenike i zarobljenike. Bilo je potrebno da saznam da li je to što spremam dovoljno."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"On se vratio i doneo tebe." Usik je uzdahnuo. "Sad očekuje da dobije medalju i unapređenje za to što me je uvalio u tako težak položaj. Ti razumeš moj problem, Kalde?"
<BR>&nbsp;&nbsp;&nbsp;&nbsp;&nbsp;"Nisam siguran."
<BR>&nbsp;&nbsp;&nbsp;&nbsp;&nbsp;"Mi se borimo, ti i ja. Tvoji sledbenici, njih stotinu hiljada ili više, protiv Civilne garde, čiji sam ja stariji oficir, i protiv nekoliko hiljada vojnika. Mogla bi pobediti jedna, a mogla bi i druga strana. Slažeš se?"
<BR>&nbsp;&nbsp;&nbsp;&nbsp;&nbsp;"Pa, valjda", reče Svila.
<BR>&nbsp;&nbsp;&nbsp;&nbsp;&nbsp;"Hajde da kažemo, za trenutak, da će pobediti moja strana. Ne nameravam da budem nepošten prema tebi, Kalde. Kroz nekoliko trenutaka razgovaraćemo i o onoj drugoj mogućnosti. Znači, pretpostavimo da pobeda bude naša, a ja onda javim Ajuntamientu da si ti moj zarobljenik. Pitaće me zašto to nisam prijavio ranije, čak mogu biti izveden, zbog toga, pred vojni sud. Ako budem imao sreće, propašće mi karijera. Ako ne, biću streljan."
<BR>&nbsp;&nbsp;&nbsp;&nbsp;&nbsp;"Onda javi, svakako."
<BR>&nbsp;&nbsp;&nbsp;&nbsp;&nbsp;Usik odmahnu glavom. Njegovo veliko lice bilo je mračnije nego ikad. "Za mene u ovome nema pravog puta, Kalde. Uopšte nema pravog puta. Ali postoji jedan put koji je očito pogrešan i očito vodi samo u katastrofu i ni u šta drugo, a to je ovaj koji si upravo savetovao. Ajuntamiento je naredio da budeš ubijen na licu mesta, čim budeš primećen. Da li si to znao?"
<BR>&nbsp;&nbsp;&nbsp;&nbsp;&nbsp;"Predvideo." Svila primeti da je, ispod jorgana, stisnuo pesnice. Natera sebe da se opusti.
<BR>&nbsp;&nbsp;&nbsp;&nbsp;&nbsp;"Ne sumnjam da jesi. Trebalo je da te poručnik Tigar ubije onog trenutka. A nije. Mogu li reći otvoreno? Mislim da nije imao stomak za to. Probušio te. I ti si ležao tamo, augur u augurskoj mantiji, zevao si kao riba i krvario na usta. Još jedan hitac - i bio bi kraj." Usik slegnu ramenima. "Sigurno je računao da ćeš ionako umreti, u transportu do našeg štaba. Skoro svako bi u tim uslovima umro."
<BR>&nbsp;&nbsp;&nbsp;&nbsp;&nbsp;"A, tako", reče Svila. "Sad će on biti u nevolji ako kažeš Ajuntamientu da me imaš živog."
<BR>&nbsp;&nbsp;&nbsp;&nbsp;&nbsp;"Ma, biću ja u nevolji." Usik se kucnu debelim kažiprstom po prsima. "Biće mi naređeno da te ubijem, Kalde, pa ću to i morati da uradim. Posle toga, ako mi izgubimo, ta tvoja Nana ima da me strelja, ako joj ne padne na um i nešto gore. Opet, ako pobedimo, biću do kraja života obeležen čovek. Biću onaj koji je ubio Svilu, augura koga je, po čvrstom uverenju ovog grada, Pes izabrao za kaldea. Ako je mudar, Ajuntamiento će tad objaviti da sam postupio suprotno naređenjima, izvešće me pred vojni sud i streljati. Ne, Kalde, neću prijaviti da te držim. To je poslednje što bih učinio."
<BR>&nbsp;&nbsp;&nbsp;&nbsp;&nbsp;"Rekao si da Garda i Vojska - meni je rečeno, sedam hiljada vojnika - ratuju protiv naroda. Koliko je jaka Garda, pukovniče?" Svila se trudio da se priseti svog razgovora sa Hamerstonom. "Ima li u njoj trideset hiljada boraca, približno?"
<BR>&nbsp;&nbsp;&nbsp;&nbsp;&nbsp;"Manje."
<BR>&nbsp;&nbsp;&nbsp;&nbsp;&nbsp;"Pouzdano znam da su neki gardisti napustili Ajuntamiento."
<BR>&nbsp;&nbsp;&nbsp;&nbsp;&nbsp;Usik tmurno klimnu glavom.
<BR>&nbsp;&nbsp;&nbsp;&nbsp;&nbsp;"Mogu li pitati, koliko njih?"
<BR>&nbsp;&nbsp;&nbsp;&nbsp;&nbsp;"Možda nekoliko stotina, Kalde."
<BR>&nbsp;&nbsp;&nbsp;&nbsp;&nbsp;"Da li bi rekao, hiljadu?"
<BR>&nbsp;&nbsp;&nbsp;&nbsp;&nbsp;Sledećih pola minuta, ili duže, Usik je ćutao. Najzad reče: "Meni je rečeno, pet stotina. Ako je to istina, onda su gotovo svi iz moje brigade."
<BR>&nbsp;&nbsp;&nbsp;&nbsp;&nbsp;"Imam nešto da ti pokažem", reče Svila, "ali moram prvo zatražiti od tebe jedno obećanje. To je nešto što mi je Patera Školjka doneo, a ja tražim tvoju reč da nećeš preduzeti, zbog toga, ništa protiv njega niti protiv augura i sibila njegovog mantejona. Hoćeš li to obećati?"
<BR>&nbsp;&nbsp;&nbsp;&nbsp;&nbsp;Usik odmahnu glavom. "Ne mogu iskazati neposlušnost ako mi stigne naređenje da ih uhapsim, Patera."
<BR>&nbsp;&nbsp;&nbsp;&nbsp;&nbsp;"Ako ti ne stigne naređenje." Trebalo bi da im ovo da dovoljno vremena da pobegnu, pomisli Svila. "Obećaj mi da im nećeš ništa učiniti na svoju ruku."
<BR>&nbsp;&nbsp;&nbsp;&nbsp;&nbsp;Usik ga je proučavao. "Mnogo jeftino nudiš svoje informacije, Kalde. Mi se uopšte ne petljamo sa vama religioznima, osim u slučaju najteže provokacije."
<BR>&nbsp;&nbsp;&nbsp;&nbsp;&nbsp;"Onda imam tvoju oficirsku reč?"
<BR>&nbsp;&nbsp;&nbsp;&nbsp;&nbsp;Usik klimnu glavom, i Svila izvadi prolokutorovo pismo ispod jorgana i dade mu ga. Usik tad otkopča dugmad na jednom džepu košulje, izvadi naočare sa srebrnim okvirom i pomeri se samo malo, dovoljno da svetlost padne na pismo.
<BR>&nbsp;&nbsp;&nbsp;&nbsp;&nbsp;U tišini koja je zavladala, Svila je razmatrao sve što je Usik rekao. Da li je doneo ispravnu odluku? Usik je ambiciozan - verovatno se dobrovoljno javio da komanduje rezervnom brigadom, kao i onom u kojoj je do tada bio, a sve u želji da dostigne onaj čin, i onu platu, koji idu uz komandovanje takvim jedinicama. Moguće je da potcenjuje, zapravo je gotovo sigurno da potcenjuje, borbenu moć vojnika kao što su Pesak ili Hamerston; ali sigurno je da zna mnogo o sposobnosti Civilne garde u kojoj je proveo čitav svoj odrasli život. Taj i takav Usik razmatra mogućnost da Ajuntamiento izgubi. Možda će prevagnuti ovo pismo od Prvog govornika, koje znači punu podršku Mejteri Nani.
<BR>&nbsp;&nbsp;&nbsp;&nbsp;&nbsp;Ili se bar on nada tako.
<BR>&nbsp;&nbsp;&nbsp;&nbsp;&nbsp;Usik diže pogled. "Ovde kaže da je Lemur mrtav."
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"Šuška se o tome ceo dan. Šta ako tvoj Prolokutor samo ponavlja glasine?"
<BR>&nbsp;&nbsp;&nbsp;&nbsp;&nbsp;"Mrtav je." Svila je to kazao što je uverljivije mogao, ohrabren saznanjem da bar sada ne postoji potreba da zaobilazi istinu. "Imaš staklo, pukovniče. Mora biti da imaš. Zatraži od njega da ti da vezu sa Lemurom."
<BR>&nbsp;&nbsp;&nbsp;&nbsp;&nbsp;"Video si ga kako umire?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Ne, ali sam video njegovo mrtvo telo." Usik se vrati pismu.
<BR>&nbsp;&nbsp;&nbsp;&nbsp;&nbsp;Prevelika smelost može sada sve upropastiti; bilo bi gore nego beskorisno pokušavati navesti Usika da kaže ili učini išta što bi kasnije moglo da se iskoristi protiv njega.
<BR>&nbsp;&nbsp;&nbsp;&nbsp;&nbsp;Usik spusti pismo. "Udruženje stoji iza tebe, Kalde. Ja sam to i slutio, a ovde piše vrlo jasno."
<BR>&nbsp;&nbsp;&nbsp;&nbsp;&nbsp;"Da. Sad je jasno." Evo prilike da se Usik izjasni. "Ako si naslućivao i pre nego što si pročitao ovo pismo, onda je, pukovniče, bilo dvostruko ljubazno od tebe što si dozvolio Pateri Školjki da me poseti."
<BR>&nbsp;&nbsp;&nbsp;&nbsp;&nbsp;"Nisam, Kalde. Dozvolio je kapetan Geko."
<BR>&nbsp;&nbsp;&nbsp;&nbsp;&nbsp;"A, tako. Ali držaćeš se svog obećanja?"
<BR>&nbsp;&nbsp;&nbsp;&nbsp;&nbsp;"Ja sam čovek od časti, Kalde." Usik je presavio pismo i stavio ga, zajedno sa naočarima, u džep košulje. "Ali zadržaću ovo. Ni ja ni ti ne bismo želeli da ga iko drugi čita. Naročito ne neko od mojih oficira."
<BR>&nbsp;&nbsp;&nbsp;&nbsp;&nbsp;Svila klimnu glavom. "Sasvim se slažem da ga zadržiš."
<BR>&nbsp;&nbsp;&nbsp;&nbsp;&nbsp;"Ti bi hteo odeću. I sve ono iz džepova, dabome. Tu su ti brojanice, rekao bih. Pretpostavljam da bi ih rado propuštao kroz prste dok tako ležiš."
<BR>&nbsp;&nbsp;&nbsp;&nbsp;&nbsp;"Da, veoma, veoma rado."
<BR>&nbsp;&nbsp;&nbsp;&nbsp;&nbsp;"A tu su i dva igličara. Jedan je kao onaj iz koga si pogođen. Drugi je manji i izgleda da je pripadao nekoj ženi sa imenom Zumbula."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Dakle tako. Znam ja nju, ako je to ta Zumbula. Veoma umiljata devojka, a i lepa. Ležao sam s njom u fejdan."
<BR>&nbsp;&nbsp;&nbsp;&nbsp;&nbsp;Svila sklopi oči.
<BR>&nbsp;&nbsp;&nbsp;&nbsp;&nbsp;"Nije mi namera da ti zadajem bol, Kalde. Pogledaj me. Dovoljno sam star da budem otac tebi, ili njoj. Zamišljaš li da bi ona meni slala ljubavna pisma?"
<BR>&nbsp;&nbsp;&nbsp;&nbsp;&nbsp;"Da li se to...?"
<BR>&nbsp;&nbsp;&nbsp;&nbsp;&nbsp;"Da li se odnosi na jedno od ona dva pisma u tvom džepu?" Usik svečano klimnu glavom. "Kapetan Geko mi kaže da pečati nisu bili odlomljeni kad ih je našao. Iskreno rečeno, sumnjao sam u to. Sad vidim da nije trebalo da sumnjam. Ti ih nisi pročitao."
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Kapetan Geko jeste, a i ja. Niko drugi. Geko može biti diskretan, ako mu naredim, a častan čovek mora biti diskretan čovek, takođe. Inače bi bio nekoristan ili štetan. Nisi prepoznao njen pečat?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Nikad ranije nisam dobio pismo od nje."
<BR>&nbsp;&nbsp;&nbsp;&nbsp;&nbsp;"Kalde, ja ga nisam dobio nikad, uopšte." Usik povuče brk. "Bilo bi ti mudro da to imaš pred očima. Toliko godina, toliko pisama od žena, ali nikad nijedno od nje. Ponovo kažem, zavidim ti."
<BR>&nbsp;&nbsp;&nbsp;&nbsp;&nbsp;"Hvala", reče Svila.
<BR>&nbsp;&nbsp;&nbsp;&nbsp;&nbsp;"Ti nju voliš." Usik se zavali u naslon stolice. "To je van sumnje. Možda ni sam ne znaš, ali tako je." Njegov glas postade blaži. "Bio sam ja jednom u tvojim godinama, Kalde. Shvataš li ti da u roku od mesec dana to može prestati?"
<BR>&nbsp;&nbsp;&nbsp;&nbsp;&nbsp;"Može i u roku od jedan dan", priznade Svila. "Ponekad se nadam da hoće."
<BR>&nbsp;&nbsp;&nbsp;&nbsp;&nbsp;"Takođe se i plašiš da hoće. Nije potrebno to da kažeš. Razumem. Rekao sam ti da je znam, i to te je zabolelo, ali neću da posle misliš da nisam potpuno časno nastupio. Jednako ću ti pošteno reći sada. Ali to je poštenje surovo prema meni. Prema mom ponosu. Ja njoj ne značim ništa."
<BR>&nbsp;&nbsp;&nbsp;&nbsp;&nbsp;"Hvala ti još jednom."
<BR>&nbsp;&nbsp;&nbsp;&nbsp;&nbsp;"Molim, nema na čemu. Ne kažem da ona meni ne znači ništa. Nisam ni ja od kamena. Ali ima drugih, nekoliko drugih, koje mi znače mnogo više. Objašnjavati to, bilo bi nedolično."
<BR>&nbsp;&nbsp;&nbsp;&nbsp;&nbsp;"Naravno da ne moraš ići u pojedinosti, osim ako ne želiš da te ispovedim. Mogu li videti njeno pismo?"
<BR>&nbsp;&nbsp;&nbsp;&nbsp;&nbsp;"Uskoro, Kalde. Uskoro ću ti ga dati, da ga zadržiš zauvek. Bar ja pretpostavljam da će tako biti. Ima još jedna stvar koju treba raspraviti. Pomenuo si, pukim slučajem, ženu po imenu Šenila. Ja znam i jednu sa tim imenom. Ona stanuje u žutoj kući."
<BR>&nbsp;&nbsp;&nbsp;&nbsp;&nbsp;Svila se osmehnu i odmahnu glavom.
<BR>&nbsp;&nbsp;&nbsp;&nbsp;&nbsp;"To ti ne zadaje ni najmanji bol. To nije ona Šenila koju si vodio na jezero?"
<BR>&nbsp;&nbsp;&nbsp;&nbsp;&nbsp;"Samo se smejem sebi - svojoj gluposti. Rekla mi je da prima pukovnike; ali tek sad, kad si to rekao, palo mi je na pamet da, praktično neizbežno, ti moraš biti jedan od njih. Ne može pukovnika biti veoma mnogo."
<BR>&nbsp;&nbsp;&nbsp;&nbsp;&nbsp;"Sedam drugih, i ja." Usik poče preturati po zamotaju odeće i izvuče Mošusov veliki igličar i Zumbulin mali, pozlaćeni. Diže ih, da ih Svila vidi, a onda ih ostavi na prozorski prag.
<BR>&nbsp;&nbsp;&nbsp;&nbsp;&nbsp;"Mali je njen", reče Svila. "Zumbulin. Da li bi ti mogao srediti da joj bude vraćen?"
<BR>&nbsp;&nbsp;&nbsp;&nbsp;&nbsp;Usik klimnu glavom. "Poslaću joj ga, preko jednog zajedničkog poznanika. A šta ćemo sa velikim?"
<BR>&nbsp;&nbsp;&nbsp;&nbsp;&nbsp;"Vlasnik je mrtav. Rekao bih da je taj igličar sada moja svojina."
<BR>&nbsp;&nbsp;&nbsp;&nbsp;&nbsp;"Suviše sam fin da pitam da li si ga ti ubio, ali nadam se da to nije bio neko od naših oficira."
<BR>&nbsp;&nbsp;&nbsp;&nbsp;&nbsp;"Ne, i ne. Priznajem da sam nekoliko puta bio u iskušenju da ga ubijem - kao i on da ubije mene, u to nema sumnje - ali nisam. Ja sam samo jednom ubio, u samoodbrani. Mogu li sad pročitati Zumbulino pismo?"
<BR>&nbsp;&nbsp;&nbsp;&nbsp;&nbsp;"Ako ga ja mogu naći." Usik još jednom poče preturati po Svilinoj odeći, onda podiže oba pisma koja je Svila uzeo sa mermerne ploče iznad kamina u stambenoj zgradi tog jutra. "Ovo drugo je od jednog augura. Ne zanima te?"
<BR>&nbsp;&nbsp;&nbsp;&nbsp;&nbsp;"Ni približno toliko, bojim se. Od koga je?"
<BR>&nbsp;&nbsp;&nbsp;&nbsp;&nbsp;"Zaboravio sam." Usik rasklopi pismo. "'Patera Ustavica, koadjutor.' Želi da te vidi, ili je želeo. Trebalo je da dođeš u njegovu kancelariju juče u tri. Već si zakasnio više od jedan dan, Kalde. Treba li ti?"
<BR>&nbsp;&nbsp;&nbsp;&nbsp;&nbsp;"Valjda treba", reče Svila, a Usik mu dobaci, na krevet, Ustavicino pismo.
<BR>&nbsp;&nbsp;&nbsp;&nbsp;&nbsp;Zatim ustade, držeći Zumbulino. "Ovo drugo nećeš hteti da čitaš dok te ja gledam. Osim toga, imam hitna posla. Možda ću opet navratiti do tebe, kasnije večeras. Mnogo kasnije. Ako budem suviše zauzet, videću te sutra ujutro, možda." Povuče brk. "Da li ćeš smatrati da sam nerazuman ako ti poželim sreću, Kalde? I ako kažem da ću, u slučaju da jednog dana više ne budemo protivnici, smatrati da je tvoje prijateljstvo čast za mene?"
<BR>&nbsp;&nbsp;&nbsp;&nbsp;&nbsp;"U tom slučaju smatrao bih da si čovek od časti i poštenja, što i jesi."
<BR>&nbsp;&nbsp;&nbsp;&nbsp;&nbsp;"Hvala, Kalde!" Usik se nakloni; pri tome, potpetice njegovih čizama lupnuše uz oštar zvuk jedna o drugu.
<BR>&nbsp;&nbsp;&nbsp;&nbsp;&nbsp;"Pukovniče?"
<BR>&nbsp;&nbsp;&nbsp;&nbsp;&nbsp;"Tvoje brojanice. Zaboravih. Naći ćeš ih u džepu mantije, siguran sam." Usik se okrete da ode, ali se ipak još jednom okrete Svili. "Čisto iz radoznalosti. Poznaješ li Palatin, Kalde?"
<BR>&nbsp;&nbsp;&nbsp;&nbsp;&nbsp;Svilina desna ruka, kojom je držao Zumbulino pismo, počela je da drhti; on je pritisnu na koleno da Usik to ne bi primetio. "Bio sam tamo." Naporom volje postigao je da mu glas bude gotovo sasvim miran. "Zašto pitaš?"
<BR>&nbsp;&nbsp;&nbsp;&nbsp;&nbsp;"Često, Kalde?"
<BR>&nbsp;&nbsp;&nbsp;&nbsp;&nbsp;"Tri puta, rekao bih." Bilo je nemoguće razmišljati o ma čemu osim o Zumbuli; lako je mogao reči 'pedeset puta' ili 'nijednom'. "Da, u tri navrata - jednom sam bio u Palati, a dva put a prisustvovao sam prinošenju žrtava u Velikom mantejonu."
<BR>&nbsp;&nbsp;&nbsp;&nbsp;&nbsp;"Nigde drugde?"
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"Postoji jedno mesto gde ima drvena statua Telksiepeje. Ti, kao augur, možda znaš gde je to."
<BR>&nbsp;&nbsp;&nbsp;&nbsp;&nbsp;"U Velikom mantejonu postoji reljef Telksiepeje, u oniksu..."
<BR>&nbsp;&nbsp;&nbsp;&nbsp;&nbsp;Usik odmahnu glavom. "Ne. U Ermininoj kući, desno, kad ulaziš u trpezariju. Ugledaš jedan svod iza koga je neko zelenilo. U zadnjem delu prostorije ima bazen sa zlatnim ribicama. Ona stoji pored bazena i drži ogledalo. Svetlo je tako udešeno da se bazen ogleda u ogledalu, a ogledalo u bazenu. O tome se nešto kaže u tom pismu." Usik se okrete na peti.
<BR>&nbsp;&nbsp;&nbsp;&nbsp;&nbsp;"Pukovniče, igličari..."
<BR>&nbsp;&nbsp;&nbsp;&nbsp;&nbsp;On zastade na vratima. "Nameravaš li da se pucnjavom probiješ do slobode, Kalde?" Ne čekajući odgovor, Usik iziđe u hodnik, ostavljajući vrata odškrinuta za sobom. Svila začu kako stražar zauzima stav mirno za pozdrav i Usikove reči: "Voljno si. Odmah se vrati u stražaru."
<BR>&nbsp;&nbsp;&nbsp;&nbsp;&nbsp;Ruke su mu se još tresle dok je otvarao Zumbulino pismo; bilo je na hartiji teške krem-boje, nažvrljano ljubičastim mastilom, sa mnogo ukrasnih krivina na slovima.
<BR>
<BR>&nbsp;&nbsp;&nbsp;&nbsp;&nbsp;O buvice moja draga,
<BR>&nbsp;&nbsp;&nbsp;&nbsp;&nbsp;Zovem te tako ne samo zbog onoga kako si iskočio kroz moj prozor, nego i kako si uskočio kod mene u krevet! Kako je tvoj usamljeni cvetak čeznuo za jednim pisamcetom od tebe!!! Mogao si mi poslati jedno po onom ljubaznom prijatelju koji ti je doneo moj poklon, znaš!
<BR>
<BR>&nbsp;&nbsp;&nbsp;&nbsp;&nbsp;To je bio doktor Ždral, a doktor Ždral je mrtav - umro je na njegovim rukama, jutros.
<BR>
<BR>&nbsp;&nbsp;&nbsp;&nbsp;&nbsp;Sad mi moraš dati svoju zahvalnost i još mnogo više, kad se idući put vidimo! Zar ne znaš ono mestašce gore na Palatinu gde Telks drži podignuto ogledalo? Hieragdan.
<BR>&nbsp;&nbsp;&nbsp;&nbsp;&nbsp;Zu
<BR>
<BR>&nbsp;&nbsp;&nbsp;&nbsp;&nbsp;Svila sklopi oči. Glupost, reče on sebi. Potpuna glupost. Polupismeno škrabocanje jedne žene čije se obrazovanje završilo sa četrnaest godina, devojke koju su dali očevom starešini da bude kućna pomoćnica i konkubina, devojke koja teško da je ikad pročitala knjigu ili napisala pismo, a koja sad pokušava da flertuje, da bude devojački nestašna i šarmantna na papiru. Kako bi se njegovi učitelji u sholi podsmevali!
<BR>&nbsp;&nbsp;&nbsp;&nbsp;&nbsp;Sasvim glupo, ali ona ga naziva dragim, kaže da čezne za njim, rizikovala je da upropasti i svoj i Ždralov položaj kad mu je ovo poslala.
<BR>&nbsp;&nbsp;&nbsp;&nbsp;&nbsp;On pročita pismo opet, presavi ga i gurnu u kovertu, a onda odgurnu jorgan sa sebe i ustade.
<BR>&nbsp;&nbsp;&nbsp;&nbsp;&nbsp;Usik želi da on ode, naravno; da pobegne, ili, možda, da bude ubijen u bekstvu. Nekoliko sekundi Svila je pokušavao da oceni šta je od ta dva Usikov cilj. Da li su one priče o prijateljstvu bile neiskrene? Usik je - ako on iole ume oceniti ljude - sposoban da prevari na svaki mogući način.
<BR>&nbsp;&nbsp;&nbsp;&nbsp;&nbsp;Nije bitno.
<BR>&nbsp;&nbsp;&nbsp;&nbsp;&nbsp;Uze svoju odeću sa stolice i raširi je po krevetu. Ako je Usikova namera da on pobegne, onda treba po tom planu i da pobegne. Ako je Usikov plan da on bude u bekstvu ubijen, onda treba ipak da pobegne i da se potrudi, najbolje što može, da ostane živ.
<BR>&nbsp;&nbsp;&nbsp;&nbsp;&nbsp;Tunika je bila sva skorena od njegove sopstvene krvi; bilo je potpuno nemoguće nositi je. On je baci na pod i sede na krevet da obuče gaće, pantalone i čarape. Kad je i pertle na cipelama vezao, ustade i naglim pokretom otvori jednu ladicu stočića za oblačenje.
<BR>&nbsp;&nbsp;&nbsp;&nbsp;&nbsp;Tunike su bile, većinom, u veselim crvenim i žutim bojama; ali on nađe jednu tamnoplavu, koja, po svemu sudeći, još nikad nije bila nošena. Njena boja bila je toliko bliska crnoj, da se tek pažljivim posmatranjem videlo da je ipak tamnoplava. On je položi na jastuk pored pisama, pa obuče žutu. U ormanu nađe jednu malu putnu torbu. Ugura oba pisma u džep, namota mantiju i ugura je u torbu, pa preko nje stavi tamnoplavu tuniku.
<BR>&nbsp;&nbsp;&nbsp;&nbsp;&nbsp;Klin za pokazivanje količine municije u velikom igličaru govorio je da je napunjen; on ipak otvori zatvarač, da proveri. Nastojao je da se seti kako je to Njorka radio u restoranu one noći; u poslednjem trenutku se setio Njorkinog upozorenja da prst mora biti daleko od okidača. Činilo se da je šaržer pun dugačkihih igala smrtonosnog izgleda, ili gotovo pun. Njorka je rekao da u njegov igličar staje - koliko? Stotinu, i više, sigurno; ovaj veliki pištolj, nekada Mošusov, svakako sadrži toliko. I više. Ali moguće je, naravno, da je na neki način onesposobljen.
<BR>&nbsp;&nbsp;&nbsp;&nbsp;&nbsp;U hodniku, ispred vrata, nije bilo nikog. Svila zatvori vrata, a onda, posle jednog trenutka razmišljanja, položi jorgan na donji deo vrata i zatvori prozor. Sede na krevet, smučen i užasavajuće slab. Kad je poslednji put jeo?
<BR>&nbsp;&nbsp;&nbsp;&nbsp;&nbsp;Veoma rano tog jutra, u Limni, sa doktorom Ždralom i onim kapetanom čije ime nije nikada saznao ili ga je zaboravio, i sa kapetanovim borcima. Kipris je bila velikodušna i dala im još jednu teofaniju, pojavila se pred njima, i pred Mejterom Mermer i Paterom Guloom, pa su svi bili ispunjeni tim čudom, i jednim sasvim novim religijskim osećanjem, za koje im se činilo da ga niko, nikad dosad, nije doživeo. Kakvu divnu kajganu je tad pojeo, pa nekoliko kriški vrućeg, svežeg hleba namazanih seoskim maslacem; kuvar je, kad ga je borac probudio, strpao u peć vekne koje su tokom noći narastale. Pio je i kafu, vruću, jaku; ali nešto svetlije boje, jer je bila pomešana sa kremom i zaslađena medom. Krem je bio u boji ove Zumbuline hartije, a med, med su uzimali iz jedne porculanske činije, bele, sa plavim cvetnim šarama; doktor Ždral mu je dodavao tu činiju, a i sam je iz nje zahvatao i mazao med na hleb. A sad je doktor Ždral mrtav, a i jedan od te trojice gardista, jedan borac; drugi borac, i kapetan, ko zna, mrtvi najverovatnije i oni, negde pred Alambrerom.
<BR>&nbsp;&nbsp;&nbsp;&nbsp;&nbsp;Svila podiže veliki igličar.
<BR>&nbsp;&nbsp;&nbsp;&nbsp;&nbsp;Neko mu je rekao da bi trebalo da je i on mrtav. Nije se mogao setiti od koga je to čuo - od hirurga ili od pukovnika Usika. Možda od Školjke, mada Školjka, baš, ne govori takve stvari.
<BR>&nbsp;&nbsp;&nbsp;&nbsp;&nbsp;Igličar ne opali. On opet povuče obarač, pa vrati oružje na prozorski prag, čestitajući sebi što je odlučio da ga prvo proveri; vide da je bezbednosnu kočnicu ostavio u položaju 'zakočeno', oslobodi je, nanišani u jednu veliku bocu kolonjske vode na stočiću i povuče. Igličar prasnu u njegovoj ruci kao korbač, a boca pršte u paramparčad, ispunjavajući sobu čistim mirisom omorike.
<BR>&nbsp;&nbsp;&nbsp;&nbsp;&nbsp;On opet zakoči pištolj i gurnu ga pod opasač, ispod žute tunike. Ako Mošusov igličar nije onesposobljen, nema razloga ni da se testira Zumbulin. On samo proveri da je i Zumbulin zakočen, prinudi sebe da ustane i ubaci ga u džep pantalona.
<BR>&nbsp;&nbsp;&nbsp;&nbsp;&nbsp;Još jedna stvar, pa može da krene. Zar mladić čija je ovo spavaća soba nije u njoj nikad ništa pisao? Poče se osvrtati, ali ne vide nikakav materijal za pisanje.
<BR>&nbsp;&nbsp;&nbsp;&nbsp;&nbsp;A vlasnica namirisane marame? Ona je pisala njemu, to je maltene sigurno. Ženska koja je dovoljno zainteresovana da ispušta svilene marame sa balkona, verovatno će pisati i razne cedulje i pisma. A on će ih čuvati, sakrivene u nekom kutku njegove sobe, i odgovaraće joj svojim pismima, mada, možda, manje često. Radna soba, ako postoji, verovatno pripada njegovom ocu. Pa, čak ni biblioteka ne bi bila dovoljno privatna. On bi morao pisati ovde, svakako, i pri tome sedeti - gde?
<BR>&nbsp;&nbsp;&nbsp;&nbsp;&nbsp;Nije bilo nikakve stolice u sobi, dok Školjka nije doneo jednu. Stanar je samo mogao sedeti na krevetu ili na podu, ako je uopšte sedeo. Svila opet sede, zamisli da ima ptičje pero za pisanje u ruci, odgurnu stolicu koju je Školjka stavio blizu noćnog ormarića i privuče ormarić sebi. Njegova plitka ladica sadržala je jedno pakovanje hartije za pisanje, jednu mrljavu flanelsku krpu, pet-šest koverata, četiri pera i bočicu mastila.
<BR>&nbsp;&nbsp;&nbsp;&nbsp;&nbsp;On odabra jedno pero i napisa:
<BR>
<BR>&nbsp;&nbsp;&nbsp;&nbsp;&nbsp;Gospodine, događaji izvan moje kontrole prinudili su me da boravim u tvojoj spavaćoj sobi nekoliko sati; bojim se, štaviše, da sam razbio tvoju bocu kolonjske vode i isprljao tvoje čaršave. Osim toga, ja sam, gonjen krajnjom potrebom, prisvojio dve tvoje tunike i tvoju najmanju putnu torbu. Iskreno mi je žao što sam ovako postupio. Bio sam, kao što rekoh, prisiljen.
<BR>&nbsp;&nbsp;&nbsp;&nbsp;&nbsp;Kad se u naš grad budu vratili red i mir, kao što se ja bogovima molim da uskoro bude, potrudiću se da te nađem, da nadoknadim štetu i da ti vratim imovinu. Jednako se možeš i ti obratiti meni, kad god ti bude odgovaralo. Ja sam Pa. Svila, iz Ulice sunca.
<BR>
<BR>&nbsp;&nbsp;&nbsp;&nbsp;&nbsp;Nekoliko dugih trenutaka je oklevao, razmatrajući stvar i golicajući mekanim vrhom guščijeg pera svoje usne. Pa, neka bude.
<BR>&nbsp;&nbsp;&nbsp;&nbsp;&nbsp;Zamoči još jednom, poslednji put, pero u mastilo i napisa iza reči 'sunca' zarez, a posle njega, Kalde. Zatim obrisa pero.
<BR>&nbsp;&nbsp;&nbsp;&nbsp;&nbsp;Vratio je jorgan na postelju i otvorio vrata. U hodniku ni sad nije bilo nikog. Zadnje stepeništa odvede ga u kuhinju, koja je izgledala kao da je bar jedna četa garde preturala po njoj tražeći bilo šta za jelo. Zadnja vrata se otvoriše na prostor koji je, koliko je on mogao videti pri nebeskoj svetlosti, bio mala, formalno uređena bašta; belo obojena kapija bila je iznutra pridržana najobičnijom kukom.
<BR>&nbsp;&nbsp;&nbsp;&nbsp;&nbsp;Izišao je na Korparsku ulicu, stao i osvrnuo se da pogleda kuću koju je napustio. Većina prozora bila je i sad osvetljena, pa i jedan na drugom spratu gde je svetlost postepeno slabila; njegov prozor, nesumnjivo. Daleke eksplozije ukazivale su, bolje nego išta drugo, gde je središte grada.
<BR>&nbsp;&nbsp;&nbsp;&nbsp;&nbsp;Jedan oficir na konju, koji je lako mogao biti baš onaj koji ga je upucao, projaha galopom, ne obrativši ni najmanju pažnju na njega. Dve ulice bliže Palatinu, jedan borac Garde prođe, noseći kurirsku torbu, i dodirnu kapu učtivo.
<BR>&nbsp;&nbsp;&nbsp;&nbsp;&nbsp;U toj torbi moglo bi se nalaziti naređenje da svi auguri u gradu imaju biti uhapšeni, razmišljao je Svila; oficir koji je došao galopom možda donosi Usiku vest o još jednoj bici. Moglo bi biti podesno, pa čak i veoma važno, da on pročita te depeše i čuje vest koju oficir nosi.
<BR>&nbsp;&nbsp;&nbsp;&nbsp;&nbsp;Ali već je čuo, u hodu, najvažniju vest, saopštenu cevima oružja: Ajuntamiento ne drži ceo gradski prostor između ovog kvarta i Palatina. On će se, dakle, morati provlačiti kroz ulice u kojima gardisti i buntovnici Mejtere Nane ubijaju jedni druge, moraće da se vrati u one ulice koje najbolje poznaje - a onda, valjda, kroz još jednu zaraćenu zonu da prodre na Palatin.
<BR>&nbsp;&nbsp;&nbsp;&nbsp;&nbsp;Jer, Garda će držati Palatin čvršće nego išta drugo; pa, i kapetan je rekao da je u noći posle molpindana, cela jedna brigada bila jedva dovoljna da odbrani Palatin. Ratnici obeju strana pokušaće da ga spreče; mogao bi biti ubijen, a i sam napor kome se on sada izlaže mogao bi ga ubiti pouzdanije od metka. Ipak, mora pokušati, pa, ako ostane živ, noćas videti Zumbulu.
<BR>&nbsp;&nbsp;&nbsp;&nbsp;&nbsp;Njegova slobodna ruka već je počela izvlačiti Mošusov iglični pištolj. On je prinudi da ga vrati i da ostane opuštena niz bok; sumorno pomisli da će pre dizastora možda saznati neke istine o sebi, istine takve da bi mu neznanje bilo draže. Nesvesno ubrza hod.
<BR>&nbsp;&nbsp;&nbsp;&nbsp;&nbsp;Ljudi smatraju sebe dobrim ili zlim; ali bogovi - naročito Izvanaš - svakako moraju znati koliko to zavisi od okolnosti. Da li bi Mošus, čiji igličar on zamalo da potegne pre nekoliko sekundi, bio zao čovek, da nije stupio u službu kod Krva? A zar ne bi Krv, kad se tako razmišlja, mogao postati manje zao, sad kad Mošusa više nema? On, Svila, osetio je toplinu i velikodušnost, bar nagoveštenu, u Krvu, ispod lukavstva i pohlepe.
<BR>&nbsp;&nbsp;&nbsp;&nbsp;&nbsp;Nešto pade sa neba i slete na njegovo rame, sa tako teškim udarom da ga umalo ne obori. "Dra-vo Svila! Svila do-bar!"
<BR>&nbsp;&nbsp;&nbsp;&nbsp;&nbsp;"Orebe! Jesi li to stvarno ti?"
<BR>&nbsp;&nbsp;&nbsp;&nbsp;&nbsp;"Tica vrati." Oreb kljunom uhvati i povuče jedan pramen Sviline kose.
<BR>&nbsp;&nbsp;&nbsp;&nbsp;&nbsp;"Baš mi je drago - silno mi je drago što si se vratio. Gde si bio? Kako si dospeo ovamo?"
<BR>&nbsp;&nbsp;&nbsp;&nbsp;&nbsp;"Loše mes-to. Rupa veli-ka!"
<BR>&nbsp;&nbsp;&nbsp;&nbsp;&nbsp;"Ja sam taj koji je sišao u veliku rupu, Orebe. Pored jezera, u onom svetilištu Scilinom, sećaš se?"
<BR>&nbsp;&nbsp;&nbsp;&nbsp;&nbsp;Orebov kljun zaklepeta. "Riba glava?"
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
