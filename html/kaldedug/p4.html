<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. TESERA ZA TUNEL
<P>&nbsp;&nbsp;&nbsp;&nbsp;&nbsp;"Loše", progunđa Oreb, osmatrajući zapaljenog talusa da vidi može li ga taj čuti. "Lo-še!"
<BR>&nbsp;&nbsp;&nbsp;&nbsp;&nbsp;"Aj ćuti." I Njorka je osmatrao podozrivo.
<BR>&nbsp;&nbsp;&nbsp;&nbsp;&nbsp;Šenila se obrati talusu, zakoračivši napred i držeći bacač raketa uperen pravo u njega. "Mi bismo sad ugasili vatru, kad bismo mogli. Da su pri ruci nekakva ćebad ili... bilo šta čime se po vatri može udarati."
<BR>&nbsp;&nbsp;&nbsp;&nbsp;&nbsp;"Ja umre! Čuj mene!"
<BR>&nbsp;&nbsp;&nbsp;&nbsp;&nbsp;"Samo sam htela reći da nam je žao." Bacila je pogled nazad ka četvorici muškaraca; Keder klimnu glavom.
<BR>&nbsp;&nbsp;&nbsp;&nbsp;&nbsp;"Scili služim! Morate!"
<BR>&nbsp;&nbsp;&nbsp;&nbsp;&nbsp;Inkus se uspravi koliko god je bio visok. "Možeš se pouzdati da ću ja učiniti sve što je u mojoj moći da sprovedem boginjinu volju. Govorim ovde i u ime mog prijatelja, kaplara Hamerstona, i u moje lično."
<BR>&nbsp;&nbsp;&nbsp;&nbsp;&nbsp;"Ajuntamiento izdao nju! Uništi ga!"
<BR>&nbsp;&nbsp;&nbsp;&nbsp;&nbsp;Oštrom kretnjom, Hamerston zauze stav mirno. "Dozvoli da se obratim, taluse."
<BR>&nbsp;&nbsp;&nbsp;&nbsp;&nbsp;Vitka, crna cev jednog baz-mitraljeza zadrhta i ispali rafal, pet lakata iznad njihovih glava; kuršumi odoše, vrišteći u svome rikošetiranju, u daljine tunela.
<BR>&nbsp;&nbsp;&nbsp;&nbsp;&nbsp;"Možda bolje ne", šapnu Njorka. Jačim glasom reče: "Scila nam je rekla da Patera Svila pokušava da ih zbaci sa vlasti i naredila da mu pomognemo. To ćemo i učiniti, ako možemo. Šenila, ja i ova njegova ptica."
<BR>&nbsp;&nbsp;&nbsp;&nbsp;&nbsp;"Juzgadu reci!"
<BR>&nbsp;&nbsp;&nbsp;&nbsp;&nbsp;"Dabome, i to je rekla." Na ovo, i Keder i Inkus klimnuše glavom.
<BR>&nbsp;&nbsp;&nbsp;&nbsp;&nbsp;Jezik plamena liznu talusov obraz. "Tesera! Thetis! U subpodrum..." Uzdrma ga unutrašnja eksplozija.
<BR>&nbsp;&nbsp;&nbsp;&nbsp;&nbsp;Njorka nepotrebno uzviknu: "Kibaj!" Nagrnuše svi da beže napred kroz tunel, a plamen, kao veo, obuhvati veliko metalno lice.
<BR>&nbsp;&nbsp;&nbsp;&nbsp;&nbsp;"Gotov je! Pada!" reče Keder. Njorka se kretao na nogama slabijim nego ikad od njegovog ranog detinjstva, ali Keder je bežao još sporije.
<BR>&nbsp;&nbsp;&nbsp;&nbsp;&nbsp;Još jedna potmula eksplozija, onda tišina u kojoj se čulo samo šuštanje vatre. Hamerston, koji je održavao korak sa Njorkom, zastade da podigne pištolj sa debelom municijom. "Ovo je pripadalo nekom spavaču", reče on Njorki vedro. "Vidi kako cev sija! Verovatno iz ovoga nije nikada pucano. Nisam mogao da se vratim po svoj pištolj jer je trebalo da pazim na vas. Iz mog je, inače, ispaljeno jedno pet hiljada metaka, dosad." On podiže novi pištolj do lica i pogleda niz cev.
<BR>&nbsp;&nbsp;&nbsp;&nbsp;&nbsp;Oreb graknu, a Njorka reče: "Pazi, ej! Mož pogodiš Sifonku."
<BR>&nbsp;&nbsp;&nbsp;&nbsp;&nbsp;"Zakočen je." Hamerston spusti pištolj. "Poznaješ ti nju od ranije, a?"
<BR>&nbsp;&nbsp;&nbsp;&nbsp;&nbsp;Njorka klimnu glavom i uspori hod da bi ih Keder sustigao. "Od proletos, valjda."
<BR>&nbsp;&nbsp;&nbsp;&nbsp;&nbsp;"Imao sam ja devojku, jednom", reče mu Hamerston. "Bila je kućna pomoćnica, ali da je vidiš, nikad to ne bi pogodio. Lepa ko slika."
<BR>&nbsp;&nbsp;&nbsp;&nbsp;&nbsp;Njorka klimnu glavom. "I šta je bilo?"
<BR>&nbsp;&nbsp;&nbsp;&nbsp;&nbsp;"Morao sam preći u rezervu. Uspavali me, a kad sam se probudio, nisam više bio u gradu. Možda je trebalo da pođem i potražim Moli." Slegnuo je ramenima. "Al sam izračunao da je ona valjda našla nekog drugog. Sve one tako."
<BR>&nbsp;&nbsp;&nbsp;&nbsp;&nbsp;"Pa, naći ćeš i ti neku drugu, ako hoćeš", reče mu Njorka tonom pouzdanog uveravanja. Zastade, okrete se i pogleda kroz tunel: talus se još video, ali je izgledao dalek, tačka naranžaste svetlosti ne veća od najbliže svetiljke iznad njih. "Mogao si biti mrtav, sad", reče on. "Zamisli da te Patera nije popravio?"
<BR>&nbsp;&nbsp;&nbsp;&nbsp;&nbsp;Hamerston odmahnu glavom. "Nikad mu neću moći platiti. Ne mogu mu čak ni pokazati, stvarno, koliko ga volim. Mi ne možemo plakati. Jeste li to znali?"
<BR>&nbsp;&nbsp;&nbsp;&nbsp;&nbsp;"Ja-dan!" Oreb je zvučao šokirano.
<BR>&nbsp;&nbsp;&nbsp;&nbsp;&nbsp;Njorka mu reče: "Šta jadan, ne mož ni ti da plačeš, ptičurino jedna."
<BR>&nbsp;&nbsp;&nbsp;&nbsp;&nbsp;"Tica pla-če!"
<BR>&nbsp;&nbsp;&nbsp;&nbsp;&nbsp;"Vi, mesnate glave, uvek pričate kako je dobro biti hem", nastavi Hamerston. "A to 'dobro' znači: nisi u stanju da jedeš, na dužnosti si po sedamdeset dva sata neprekidno, a i više, do sto dvadeset sati. Dobro je još: ostave te da spavaš toliko dugo, da se brod 'Svitak' izmeni, pa onda moraš učiti nove postupke za sve i svašta. I još: sedam ili osam nas limenih jurimo za po jednom ženskom. Hoćeš malo ti da probaš?"
<BR>&nbsp;&nbsp;&nbsp;&nbsp;&nbsp;"Je'ote, ne!"
<BR>&nbsp;&nbsp;&nbsp;&nbsp;&nbsp;Keder uhvati Njorku za ruku. "Hvala što si sačeka."
<BR>&nbsp;&nbsp;&nbsp;&nbsp;&nbsp;Njorka ga otrese od sebe. "Ne mogu ni ja nešto brzo."
<BR>&nbsp;&nbsp;&nbsp;&nbsp;&nbsp;Hamerston reče, nešto veselijim načinom: "Mogao bih ja vas obojicu nositi, ali ne smem. Pateri se to ne bi svidelo."
<BR>&nbsp;&nbsp;&nbsp;&nbsp;&nbsp;Kederov široki osmeh otkri i tamnu rupu: dva nedostajuća zuba. "Ne daj me mati u brodare!"
<BR>&nbsp;&nbsp;&nbsp;&nbsp;&nbsp;Njorka se nasmeja.
<BR>&nbsp;&nbsp;&nbsp;&nbsp;&nbsp;"Dobre su njegove namere", reče im Hamerston. "On se brine za mene. To je jedan od razloga što bih bio spreman da poginem za njega."
<BR>&nbsp;&nbsp;&nbsp;&nbsp;&nbsp;Njorka suzbi svoju prvu pomisao, pa umesto nje reče: "Zar više ne razmišljaš o svojoj staroj družini? O drugim vojnicima?"
<BR>&nbsp;&nbsp;&nbsp;&nbsp;&nbsp;"Dabome da imam i njih u vidu. Ali Patera mi je prvi."
<BR>&nbsp;&nbsp;&nbsp;&nbsp;&nbsp;Njorka klimnu glavom.
<BR>&nbsp;&nbsp;&nbsp;&nbsp;&nbsp;"Moraš imati u vidu celinu okolnosti. Trebalo bi da je naš vrhovni komandant kalde. Tako kažu naša opšta naređenja. Međutim, sad nema kaldea, što znači da smo se zaglavili. Niko nema prava da bilo šta naređuje, al mi ipak naređujemo jedni drugima jer moramo, da bi se brigada održala. Pesak je moj narednik, znaš?"
<BR>&nbsp;&nbsp;&nbsp;&nbsp;&nbsp;"A-ha."
<BR>&nbsp;&nbsp;&nbsp;&nbsp;&nbsp;"A Škriljac i Šejl su redovi, u našoj četi. On kaže meni, ja kažem njima. A oni mi odgovore: dabome, kaplare. Kako god ti kažeš. Samo, niko od nas ne smatra da je to, tako, u redu."
<BR>&nbsp;&nbsp;&nbsp;&nbsp;&nbsp;"Mala čeka?" upita Oreb. Već neko vreme je bacao poglede ka Šenilinim dalekim, golim leđima.
<BR>&nbsp;&nbsp;&nbsp;&nbsp;&nbsp;"Sačekaće, pre ili kasnije", reče mu Njorka. "Aj, ćuti više. Ovo je zanimljivo."
<BR>&nbsp;&nbsp;&nbsp;&nbsp;&nbsp;"Eto, na primer, pre neki dan", nastavi Hamerston. "Pazio sam jednog uhapšenog. Odlomila se jedna flapna, i ja da je popravim, kad on pobeže. Da je sve na svom mestu, ja bih zbog toga izgubio čin, vidiš? Ali nije, pa sam dobio samo grdnju od Peska i dvostruku od majora. Zbog čega je to tako?" On uperi prst, debeo kao vodovodna cev, u Njorku, koji odmahnu glavom.
<BR>&nbsp;&nbsp;&nbsp;&nbsp;&nbsp;"Reći ću ti. Zato što obojica znaju da Pesak uopšte nema ovlašćenje da nekom nešto naređuje; znači, ja da sam hteo, mogao sam mu reći: šetaj, bre, prijatelju."
<BR>&nbsp;&nbsp;&nbsp;&nbsp;&nbsp;"Šeta?" Oreb upitno pogleda Hamerstona.
<BR>&nbsp;&nbsp;&nbsp;&nbsp;&nbsp;"Hoćeš pravu istinu? Bilo mi je mnogo krivo kad mi je pobegao, ali još mnogo gore kad sam razgovarao sa njima. Ne zbog onog što su govorili. Toga sam se naslušao toliko da bih mogao da otpevam sve od reči do reči. Nego zato što mi nisu skinuli oznake činova. Eto, rekoh, iako nisam mislio da ću ikad reći. Mogli su mi sastrugati činove, ali nisu, jer znaju da za to nemaju ovlašćenje od kaldea, a ja sam neprestano razmišljao: momci, ne morate, sam ću ih sastrugati. Međutim, da sam to učinio, njih dvojica bi se samo još gore osećala."
<BR>&nbsp;&nbsp;&nbsp;&nbsp;&nbsp;"Ja nikad nisam voleo da radim ni za kog osim za sebe samog", reče mu Njorka.
<BR>&nbsp;&nbsp;&nbsp;&nbsp;&nbsp;"Moraš ipak imati nekog napolju. Ja svakako moram. Je li ti sad manje-više dobro?"
<BR>&nbsp;&nbsp;&nbsp;&nbsp;&nbsp;"Bolje nego maločas."
<BR>&nbsp;&nbsp;&nbsp;&nbsp;&nbsp;"Posmatrao sam te, jer Patera tako želi. Jedva hodaš. Lupio si glavom o nešto kad su talusa razbucali, mislili smo da si poginuo u akciji. Pateri se to u prvi mah, na neki način, i dopalo. Malo kasnije, ipak ne. Suštinska plemenitost njegovog karaktera probila se u prvi plan. Razumeš šta hoću reći?"
<BR>&nbsp;&nbsp;&nbsp;&nbsp;&nbsp;Keder ubaci: "A i ona golema počela plakat i vikat na nj."
<BR>&nbsp;&nbsp;&nbsp;&nbsp;&nbsp;"Da, i to. Vidi..."
<BR>&nbsp;&nbsp;&nbsp;&nbsp;&nbsp;"Čekaj malo", reče im Njorka. "Šenila plakala?"
<BR>&nbsp;&nbsp;&nbsp;&nbsp;&nbsp;"Heh-heh", reče Keder. "A je. Više mi bi ža za nju neg za te."
<BR>&nbsp;&nbsp;&nbsp;&nbsp;&nbsp;"Kad sam se probudio, nije čak ni bila tu!"
<BR>&nbsp;&nbsp;&nbsp;&nbsp;&nbsp;"Pobegla. Razgovara san ja sa taluson, al san je vidija."
<BR>&nbsp;&nbsp;&nbsp;&nbsp;&nbsp;"Kad sam se ja probudio, bila je tu", reče Hamerston Njorki. "Imala je bacač, al prazan. Al odma do nas bio je i drugi, sav zgruvan. Možda ga je ona donela, ne znam. Uglavnom, kad sam popričao sa Paterom o tebi i o nekoliko drugih stvari, pokazao sam joj kako da izvadi protivoklopne rakete iz tog slupanog i napuni ispravan."
<BR>&nbsp;&nbsp;&nbsp;&nbsp;&nbsp;Keder reče Hamerstonu: "Donela je ona dobar iz tunela dok je augur tebe popravlja. Ovaj bakonja nije ništ znao za se, i mi nismo znali koliko je postrada. Ona kad se vratila i videla da se on nije osvestija, sva se izgubila."
<BR>&nbsp;&nbsp;&nbsp;&nbsp;&nbsp;Njorka se počeša po uhu. Keder se sada obrati njemu. "Ti si, bakonja, čeonu kost slomija, to ti je. Glavu. Već san ja to vidija. Jednoga na mojoj navi greda udarila. Dve noći je leža unutri dok ga nismo na obalu doneli. Malo otvori oči, prozbori, pa opet nije tu. Našli mu doktura, i doktur uradija sve što je moga, al on ipak umre sledeći dan. Sreća tvoja da nisi glavu sasvim razbija."
<BR>&nbsp;&nbsp;&nbsp;&nbsp;&nbsp;"Šta je u tome sreća?" reče Hamerston.
<BR>&nbsp;&nbsp;&nbsp;&nbsp;&nbsp;"E, svakom pametnom je jasno, ne? On neće da mre, kao ni ja!"
<BR>&nbsp;&nbsp;&nbsp;&nbsp;&nbsp;"Vi, mesnate glave, uvek tako pričate. A pogledaj: umreš, i nema više nevolja, niti posla. Nema patrola kroz ove tunelčine, u kojima gledaš na sve strane, a zapravo nema šta da se nađe, osim što spucaš ponekog boga. Nema..."
<BR>&nbsp;&nbsp;&nbsp;&nbsp;&nbsp;"Ubi bog?" upita Oreb.
<BR>&nbsp;&nbsp;&nbsp;&nbsp;&nbsp;"E, da". reče Njorka. "O kakvom to ubijanju bogova vi pričate, a?"
<BR>&nbsp;&nbsp;&nbsp;&nbsp;&nbsp;"Mi ih samo tako zovemo", objasni Hamerston. "U stvari su to tunelske životinje. Malo smo izvrnuli reč dog što bi značilo 'pas'. Stvarno liče na pse, ali su ružni, dok je pravi pas lep. Zato ne kažemo dog nego bog."
<BR>&nbsp;&nbsp;&nbsp;&nbsp;&nbsp;"Ja ovde ne vidim nijednu prokletu životinju."
<BR>&nbsp;&nbsp;&nbsp;&nbsp;&nbsp;"Nisi ni boravio u tunelima dugo. Misliš da jesi, ali nisi. Postoje ovde i slepi miševi, i veliki slepi crvi, naročito ispod jezera. A bogova ima kolko hoćeš. Međutim nas je ovde petoro, pri čemu sam ja vojnik, a ima i dosta svetla u ovom sektoru. Kad uđemo u neku mračniju deonicu, pripazi."
<BR>&nbsp;&nbsp;&nbsp;&nbsp;&nbsp;"Malopre si reka da ti ništ nije umreti", podseti ga Keder.
<BR>&nbsp;&nbsp;&nbsp;&nbsp;&nbsp;"Sad mi 'je nešt'." Hamerston prstom pokaza Inkusa, koji je isprednjačio pedesetak lakata ispred njih. "To i pokušavam da vam kažem. Njorka reče da mu ne treba nikakva četa, a ni vođa kao što je, recimo, ovaj Patera. Niko njemu ne treba."
<BR>&nbsp;&nbsp;&nbsp;&nbsp;&nbsp;"Pa, i ne treba", reče Njorka. "Eto jedne proklete istine."
<BR>&nbsp;&nbsp;&nbsp;&nbsp;&nbsp;"Onda, znaš šta. Sedi evo ovde. Lezi i zaspi. Keder i ja idemo dalje. Vrlo se loše i bolesno osećaš, to vidim. Tebi se ne pešači, nimalo. Pa, nema ni razloga da se trudiš. Čekaću dok nam ne budeš na rubu vidika, a onda ću te izbušiti sa jedno par metaka."
<BR>&nbsp;&nbsp;&nbsp;&nbsp;&nbsp;"Ne puca!" usprotivi se Oreb.
<BR>&nbsp;&nbsp;&nbsp;&nbsp;&nbsp;"Čekaću da se staložiš, važi? Nećeš ni znati da ti stiže. Mislićeš da sam odustao. Može?"
<BR>&nbsp;&nbsp;&nbsp;&nbsp;&nbsp;"Ne, hvala."
<BR>&nbsp;&nbsp;&nbsp;&nbsp;&nbsp;"Dobro, evo šta hoću reći. Ova ponuda ti nije izgledala mnogo privlačno. Kad bih je uporno ponavljao, ti bi rekao nešto u smislu da moraš da se brineš za svoju curu, iako je jasno da se jedva možeš brinuti i za sebe samog. Ili, da moraš paziti na ovog pticana, ili nešto tako. Sve bi to, doduše, bile laži, jer tebi nije stvarno stalo do njih, iako bi ti bilo pametnije da se brineš za njih nego da radiš ovo što radiš."
<BR>&nbsp;&nbsp;&nbsp;&nbsp;&nbsp;Njorka, nejak, obuzet mučninom, slegnu ramenima. "Ako ti tako kažeš."
<BR>&nbsp;&nbsp;&nbsp;&nbsp;&nbsp;"Sa nama je drugačije. Naprosto, sesti ovde negde i pustiti da se sve usporava, polako i zaspati, i spavati zauvek, a da niko nikad ne dođe da me probudi... to zvuči prilično dobro. Zvučalo bi lepo i mom naredniku, a i majoru. Razlog što to ne uradimo, svi mi, jeste taj što treba da se brinemo za Viron. A to znači da čuvamo kaldea, jer on je taj koji kaže šta je dobro, a šta loše za Viron."
<BR>&nbsp;&nbsp;&nbsp;&nbsp;&nbsp;"Navodno je Svila novi kalde", reče Njorka. "Taj Svila, koga ja poznajem. Scila je o njemu to rekla."
<BR>&nbsp;&nbsp;&nbsp;&nbsp;&nbsp;Hamerston klimnu glavom. "Biće to super, ako se dogodi, ali još se nije ostvarilo, a možda nikad ni neće. Međutim, ja sad imam ovog Pateru, vidiš ga? Eto meni mogućnosti da idem za njim i da pazim na njega tako reći neprekidno. On mi čak više i ne govori da ga ne gledam, što je u početku govorio. Dakle, ne želim da sednem i umrem, ništa više nego ma ko od vas."
<BR>&nbsp;&nbsp;&nbsp;&nbsp;&nbsp;Oreb klimanjem glave pokaza da ovo odobrava. "Do-bar mali!"
<BR>&nbsp;&nbsp;&nbsp;&nbsp;&nbsp;Nešto ispred njih, u tunelu, Inkus upita, ne bez oštrine: "Jesi li sigurna da je to sve, kćeri moja?"
<BR>&nbsp;&nbsp;&nbsp;&nbsp;&nbsp;"Sve, od dana kad me je Patera Svila ispovedio, kao što ti rekoh", reče Šenila. "Naime, sve čega se ja sećam." Kao da se izvinjava, dodade: "To je bilo u sfigdan - dakle, nije bilo vremena da se nešto mnogo desi. Sam si rekao da se ne računa ono što sam radila kad sam bila Kipris ili Scila."
<BR>&nbsp;&nbsp;&nbsp;&nbsp;&nbsp;"Dabome da se ne računa. Bogovi ne mogu učiniti nikakvo zlo. Bar ne na našem nivou." Inkus pročisti grlo i proveri da su brojanice u njegovim rukama u tačnom položaju. "Pošto je tako, ja ti, kćeri moja, prenosim oproštaj svih bogova. U ime Pesa Gospoda, oprošteno ti je. U ime Ehidne Božanske, oprošteno ti je. U ime slavno i večno delotvorno Scile Iskričave, najlepše među boginjama, prvorođene od Sedmoro, nepokolebljive pokroviteljke ovog naš..."
<BR>&nbsp;&nbsp;&nbsp;&nbsp;&nbsp;"Ja više nisam ona, Patera, laćano ti kažem."
<BR>&nbsp;&nbsp;&nbsp;&nbsp;&nbsp;Inkus se opusti: predosećanje koje ga je maločas obuzelo bilo je, ipak, pogrešno. "Oprošteno ti je. U ime Molpe, oprošteno ti je. U ime Hieraksovo, oprošteno ti je."
<BR>&nbsp;&nbsp;&nbsp;&nbsp;&nbsp;On duboko udahnu. "U ime Telksiepeje, oprošteno ti je. U ime Feje, oprošteno ti je. U ime Sfikse, oprošteno ti je. I u ime svih manjih bogova, oprošteno ti je. Klekni sada, kćeri moja. Moram iscrtati znak zbrajanja iznad tvoje glave."
<BR>&nbsp;&nbsp;&nbsp;&nbsp;&nbsp;"Ja bih radije da Njorka to ne vidi. Zar ne bi ti mogao samo..."
<BR>&nbsp;&nbsp;&nbsp;&nbsp;&nbsp;"Klekni!" obrecu se Inkus na nju. Za dobru meru discipline, dodade još: "Sagni glavu!" Ona učini tako, a Inkus poče njihati brojanicama prvo napred i nazad, a onda levo i desno.
<BR>&nbsp;&nbsp;&nbsp;&nbsp;&nbsp;"Nadam se da nije video", prošaputa Šenila, ustajući. "Nije nešto napaljen za religiju, kolko ga ja znam."
<BR>&nbsp;&nbsp;&nbsp;&nbsp;&nbsp;"Usuđujem se reći da nije." Inkus strpa brojanice u džep. "Inače, ti jesi, kćeri moja? Ako si ti veoma religiozna, onda si to uspela dosad da prikriješ od mene, potpuno."
<BR>&nbsp;&nbsp;&nbsp;&nbsp;&nbsp;"Mislila sam da mi je pametno, Patera. Ovaj, pametno - da se ispovedim kod tebe. Mogli smo poginuti maločas kad je talus ratovao protiv vojske. Njorka jedva živ ostade. Mogli su i vojnici posle da priđu i da nas pobiju. Ne verujem da su znali da se mi vozimo na njegovim leđima. Kad se zapalio, možda nisu prišli samo zato što su mislili da će eksplodirati. A da se to desilo, poginuli bismo - od eksplozije."
<BR>&nbsp;&nbsp;&nbsp;&nbsp;&nbsp;"Vratiće se oni ranije ili kasnije da pokupe svoje mrtve. Moram reći da me ta perspektiva zabrinjava. Šta ako naletimo na njih?"
<BR>&nbsp;&nbsp;&nbsp;&nbsp;&nbsp;"Da. Od nas se traži da se otarasimo svih Savetnika?"
<BR>&nbsp;&nbsp;&nbsp;&nbsp;&nbsp;Inkus klimnu glavom. "Tako si nam ti govorila, po Scilinim uputstvima, draga moja. Treba da smenimo i Njegovu svesnost." Inkus dozvoli sebi osmeh - ili mu se osmeh neodoljivo dogodi. "Ta funkcija preći će na mene."
<BR>&nbsp;&nbsp;&nbsp;&nbsp;&nbsp;"Znaš šta bude sa ljudima koji se dignu protiv Ajuntamienta, Patera? Budu ubijeni ili bačeni u Jame. Tako su prošli svi za koje sam ikad čula."
<BR>&nbsp;&nbsp;&nbsp;&nbsp;&nbsp;Inkus sumorno klimnu glavom.
<BR>&nbsp;&nbsp;&nbsp;&nbsp;&nbsp;"Eto zato sam mislila da je potrebno da me ispovediš. Možda imam još jedan dan života. To nije mnogo."
<BR>&nbsp;&nbsp;&nbsp;&nbsp;&nbsp;"Žene i auguri obično budu pošteđeni tog poniženja da se nad njima izvrši smrtna kazna, draga moja."
<BR>&nbsp;&nbsp;&nbsp;&nbsp;&nbsp;"Kad se dignu protiv Ajuntamienta? Ne verujem ja u to. Ali, i da je tako, oni bi me zaključali u Alambreru ili bacili u neku od jama. A tamo jači pojedu slabije."
<BR>&nbsp;&nbsp;&nbsp;&nbsp;&nbsp;Inkus, za glavu niži od nje, diže pogled ka njenom licu. "Nikad mi nisi izgledala slaba, kćeri moja. Ponajmanje onda kad si me tresnula, znaš."
<BR>&nbsp;&nbsp;&nbsp;&nbsp;&nbsp;"Izvini, Patera. Nije to bilo ništa lično, a, uostalom, sam kažeš da se ta razdoblja ne računaju." Bacila je pogled preko ramena, ka Njorki, Kederu i Hamerstonu. "Da mi malo usporimo, a?"
<BR>&nbsp;&nbsp;&nbsp;&nbsp;&nbsp;"Vrlo rado!" Bilo mu je teško da održava korak s njom. "Kao što rekoh, kćeri moja, ono što si ti meni radila ne može se računati kao 'zlo'. Scila je imala puno pravo da me udara, kao majka svoje dete. Stavi to spram ponašanja ovog Njorke prema meni. On me je zgrabio fizički i bacio u jezero."
<BR>&nbsp;&nbsp;&nbsp;&nbsp;&nbsp;"Ja se toga ne sećam."
<BR>&nbsp;&nbsp;&nbsp;&nbsp;&nbsp;"Scila to nije naredila, draga moja. On je postupao po svom sopstvenom zlom naumu, i da se od mene zatražilo da ga ponovo ispovedim i razrešim od tog greha, uopšte nisam siguran da bih mogao sebe prisiliti na tako nešto. Nalaziš li ti da je on privlačan?"
<BR>&nbsp;&nbsp;&nbsp;&nbsp;&nbsp;"Njorka? Svakako."
<BR>&nbsp;&nbsp;&nbsp;&nbsp;&nbsp;"Priznajem da sam ja smatrao da je dobar primerak, kad sam ga prvi put video. Crte lica nimalo zgodne, ali, zato, jedna mišićava muškost, stvarna i upečatljiva." Inkus uzdahnu. "To navodi na snove... Mislim, navodi mladu ženu, kao što si ti, na snove... Čest je to slučaj, kćeri moja. Grubijan, pa ipak, čovek se nada: grubijan ne sasvim lišen unutrašnje osećajnosti. Međutim, u stvarnom zbliženju sa primerkom, čovek se uvek razočara."
<BR>&nbsp;&nbsp;&nbsp;&nbsp;&nbsp;"Lupio je on mene nekolko puta dok smo se pentrali do onog svetilišta. Je l' ti to rek'o?"
<BR>&nbsp;&nbsp;&nbsp;&nbsp;&nbsp;"O posećivanju nekog svetilišta?" Inkusove obrve se uzviše. "Njorka i ti ste posetili...? Ne, uopšte nije pomenuo."
<BR>&nbsp;&nbsp;&nbsp;&nbsp;&nbsp;"Ej, mislila sam, da li ti je rekao da me je lupio. Htela sam, možda... Ali nije bitno. Sela sam na jednu od onih belih kamenčina, a on me šutnuo. Šutnuo me u nogu, znaš. Jako sam se naljutila zbog toga."
<BR>&nbsp;&nbsp;&nbsp;&nbsp;&nbsp;Inkus odmahnu glavom, još jednom zbunjen Njorkinom grubošću. "Kako se i ne bi naljutila, kćeri moja. Zaista te ne mogu kritikovati zbog toga."
<BR>&nbsp;&nbsp;&nbsp;&nbsp;&nbsp;"Ja sam tek malo-po malo shvatala šta se dešava. Prvo je Kipris... uradila, znaš, ovo isto što i Scila. To je bilo na sahrani Fideje. Naime, Fideja je bila jedna ženska koju sam ja poznavala." Ona prenese raketni bacač u drugu ruku i obrisa suze sa očiju. "Još i sad mi je stvarno, stvarno žao zbog nje. I uvek će biti."
<BR>&nbsp;&nbsp;&nbsp;&nbsp;&nbsp;"Tvoja žalost ti služi na čast, kćeri moja."
<BR>&nbsp;&nbsp;&nbsp;&nbsp;&nbsp;"Sad ona leži u jednoj kutiji u zemlji, a ja se šetam po ovoj rupi, koja je mnogo dublja. Pitam se da li je njoj, mrtvoj, ovako kako je meni sada? Moglo bi biti."
<BR>&nbsp;&nbsp;&nbsp;&nbsp;&nbsp;"Njen duh se, van svake sumnje, ujedinio sa bogovima u glavnom procesoru", reče Inkus ljubazno.
<BR>&nbsp;&nbsp;&nbsp;&nbsp;&nbsp;"Njen duh, dobro, ali ona? Je li, a kako se zove ovo od čega je tunel? Znam da ponekad prave kuće od toga."
<BR>&nbsp;&nbsp;&nbsp;&nbsp;&nbsp;"Neznalice kažu 'brodski kamen', a učeni kažu 'navis-lapis'."
<BR>&nbsp;&nbsp;&nbsp;&nbsp;&nbsp;"Dobro. Mi smo u velikoj kutiji od brodskog kamena. Sahranjeni smo jednako kao Fideja. Htedoh reći da Kipris uopšte nije kazala Njorki, Patera. Za razliku od Scile, koja mu je odmah rekla. Dok je bila Kipris, Njorka je mislio da sam to ja, i mnogo mu se dopadala. Dao mi je i ovaj prsten, vidiš? Onda je razgovarala sa ljudima u Limni, ušla u mantejon i otišla. Napustila me, izišla sasvim iz mene, ostavila me potpuno samu pred tamošnjim Prozorom. Na smrt sam se uplašila. Bilo mi je ostalo nešto para, pa sam krenula da kupujem crvenu traku..."
<BR>&nbsp;&nbsp;&nbsp;&nbsp;&nbsp;"Rakiju 'Crvena traka', kćeri moja?"
<BR>&nbsp;&nbsp;&nbsp;&nbsp;&nbsp;"Da. I da je pijem, čašu za čašom, zamišljajući da je rđa, zato što je približno iste boje. Mnogo je trebalo popiti dok je strah popustio, a i tad je ipak ostao, pomalo, negde pozadi u glavi, i duboko u crevima. Onda sam videla Njorku, to je bilo još u Limni, pa sam počela da mu se nabacujem zato što sam ostala bez love, bila sam samo jedna pijandura, pijana, matora dromfulja. Onda je normalno da me je tresnuo. Ali nikad me nije udario onako jako kao Grgeč jednom prilikom. Baš mi je žao što sam te lupila. Zar ne bi trebalo da bogovi vode brigu o nama, Patera?"
<BR>&nbsp;&nbsp;&nbsp;&nbsp;&nbsp;"Pa, i vode, kćeri moja."
<BR>&nbsp;&nbsp;&nbsp;&nbsp;&nbsp;"Scila se nije nešto potrudila. Mogla me je sklanjati od sunca, i sačuvati moje krpice, onda ne bih ovoliko izgorela. Bile smo se pregrejale kad sam trčala za nju, pa su nam zasmetale, a ona ih je naprosto pocepala i bacila. Moju najbolju zimsku haljinu."
<BR>&nbsp;&nbsp;&nbsp;&nbsp;&nbsp;Inkus pročisti grlo. "Mislio sam da porazgovaram s tobom o tom problemu, kćeri moja. O tvojoj nagosti. Možda je trebalo još dok sam te ispovedao. Pretpostavljao sam, međutim, da bi mogla pogrešno shvatiti. Od sunca sam izgoreo i ja. Međutim, golotinja nije u redu, znaš."
<BR>&nbsp;&nbsp;&nbsp;&nbsp;&nbsp;"Napaljuje tipove. Moja, bar, ili Violetina. Videla sam jednog koji je bukvalno skočio na zid, pokušao da se penje uz ravan zid, kad se Violeta skinula kod otvorenog prozora, iako nije ostala stvarno sasvim gola. Imala je jednu od onih stvarno dobrih, neprimetnih traka koje podižu sise i izguruju ih malo napred, a ne vidi se da su tu."
<BR>&nbsp;&nbsp;&nbsp;&nbsp;&nbsp;"Nagost, kćeri moja", nastavi Inkus hrabro, "nije u redu ne samo zato što budi raskalašne misli kod slabih muškaraca, nego i zato što često izaziva nasilje. Napade svakojake. Raskalašne misli su same po sebi nepoželjna stvar, kao što nagovestih, ali nisu ozbiljno zlo. Nasrtaji, međutim, jesu ozbiljno zlo. Kad je reč o raskalašnim, ili lascivnim, mislima, kriva si ti ako si ih namernom golotinjom izazvala. Kod napada, kriv je napadač. Njegova je obaveza da se suzdrži, ma kako žestok izazov bio. Ja te, međutim, pitam, kćeri moja, da li ti želiš da ma koji ljudski duh bogovi odbiju."
<BR>&nbsp;&nbsp;&nbsp;&nbsp;&nbsp;"Kad napadač udara ženu po glavi, e to najviše mrzim", reče Šenila sa čvrstim uverenjem.
<BR>&nbsp;&nbsp;&nbsp;&nbsp;&nbsp;Inkus klimnu glavom, zadovoljan. "Postoji i to. Treba da imaš u vidu da oni muškarci koji su takvim nasrtajima najskloniji, ni u kom slučaju nisu najplemenitiji pripadnici mog pola. Naprotiv! Ti bi čak mogla biti ubijena. Žene često stradaju na taj način."
<BR>&nbsp;&nbsp;&nbsp;&nbsp;&nbsp;"Mislim da si u pravu, Patera."
<BR>&nbsp;&nbsp;&nbsp;&nbsp;&nbsp;"Jesam, jesam, kćeri moja. Na to se možeš sa pouzdanjem osloniti. Mi, ovde prisutni, takvi smo da tvoja nagost ne izaziva neke velike štetne posledice, rekao bih. Bar ja sam otporan na nju. Takođe vojnik čiji sam život, dobrotom i uz pomoć prelepe Feje, uspeo nekako da spasem. Kapetan naše brodice..."
<BR>&nbsp;&nbsp;&nbsp;&nbsp;&nbsp;"Keder."
<BR>&nbsp;&nbsp;&nbsp;&nbsp;&nbsp;"Da, Keder. Keder je takođe otporan na njeno dejstvo, gotovo u celosti, pretpostavljam, zbog svojih poodmaklih godina. Njorka, za koga sam se najozbiljnije bojao da bi mogao ugroziti tebe kao i mene, sada je, dejstvom Ehidne Božanske, koja uvek štiti čednost i tvog pola i mog, toliko teško povređen da mi se čini krajnje neverovatno da bi mogao napasti tebe ili..."
<BR>&nbsp;&nbsp;&nbsp;&nbsp;&nbsp;"Njorka? Nema potrebe Njorka mene da napadne za to."
<BR>&nbsp;&nbsp;&nbsp;&nbsp;&nbsp;Inkus još jednom pročisti grlo. "Odustaću od rasprave o tome, kćeri moja. Iz tvojih razloga ili iz mojih, mada bih mnogo radije odustajao iz mojih. Međutim, razmotri i ovo: treba uskoro da uđemo u Juzgado, koristeći teseru koju nam je talus rekao. Kad uđemo tamo..."
<BR>&nbsp;&nbsp;&nbsp;&nbsp;&nbsp;"A je l' to ono što treba da radimo kad stignemo u grad? Pretpostavljam da jeste, ali nisam stigla da mislim o tome, nego samo kako da odvedemo Njorku kod doktora, i te stvari. Znam jednog dobrog doktora. Onda ću da sednem, da mi neko fini opere noge, da dobijem malo pudera i karmina i neki pristojan parfem, i pićence, i nešto da pojedem. Zar ti nisi gladan, Patera? Ja crkavam od gladi."
<BR>&nbsp;&nbsp;&nbsp;&nbsp;&nbsp;"Nisam sasvim nesviknut na post, kćeri moja. Da se vratimo našoj temi. Moramo ući u Juzgado. Tako nam je rekao talus dok su se kandže Hieraksove sklapale oko njega. Njegova uputstva su od Scile došla, rekao je, a ja mu to verujem. Kazao nam je da Ajuntamiento mora biti uništen, a to isto rekla je i Scila sama u onim nezaboravnim trenucima kad je saopštila, takođe, da je mene odabrala za svog sledećeg Prvog govornika. Talus je predložio da mi prenesemo njenu odluku komisionarima, i dao teseru pomoću koje možemo prodreti u subpodrum da bismo to postigli. Moram priznati da ni ja nisam znao za postojanje takvog ulaza, ali izgleda da postoji. Razmisli, dakle, kćeri moja: uskoro ćeš..."
<BR>&nbsp;&nbsp;&nbsp;&nbsp;&nbsp;"Thetis, tako je rekao, a? Baš sam se pitala šta mu to znači. Je l' to radi kao ključ? Čula sam da postoje takva vrata."
<BR>&nbsp;&nbsp;&nbsp;&nbsp;&nbsp;"Da. Prastara", obavesti je Inkus. "Vrata koja je načinio Veliki Pes, u doba kad je gradio svitak. Palata Prolokutora ima takva vrata, za koja ja znam, ali ne smem odati, teseru."
<BR>&nbsp;&nbsp;&nbsp;&nbsp;&nbsp;"Thetis zvuči kao ime neke boginje. Je l' jeste? Ja ne znam mnogo o bogovima, osim o velikih Devetoro. I Izvanašu. Patera Svila mi je pričao nešto o njemu."
<BR>&nbsp;&nbsp;&nbsp;&nbsp;&nbsp;"Jeste ime boginje, šta bi drugo bilo." Inkus se sav ozario, zadovoljan. "U Spisima je, kćeri moja, opisano kako se vrši odabir nas augura, kojim mehanizmom. Opisano je divnim, mada slikovitim jezikom. Tamo stoji da..." Zastao je. "Žao mi je što ne mogu navesti ceo taj odlomak. Moram ga prepričati, bojim se. A evo šta tamo stoji: da svaka godina koju Pes donosi liči na flotu. Tebi su brodovi dobro poznati, kćeri moja. Bila si, dozvoli jednu stvar - na onom jadnom ribarskom brodiću sa mnom."
<BR>&nbsp;&nbsp;&nbsp;&nbsp;&nbsp;"Dabome."
<BR>&nbsp;&nbsp;&nbsp;&nbsp;&nbsp;"Svaka godina, kao što rekoh, poredi se sa flotom čiji su brodovi dani te godine, junačne lađe nakrcane mladim ljudima koje ona donosi. Svaki od tih brodova-dana mora proći pored Scile na svom putu ka večnosti. Neki plove veoma blizu njoj, dok se drugi odmiču, zato što neke mlade posade gledaju da budu što dalje od njenog volećeg zagrljaja. Ali ta njihova manevrisanja nimalo ne utiču na ishod. Scila iz svake lađe, podjednako, uzme koga god hoće. Odabere one mlade ljude koji joj se najviše dopadnu."
<BR>&nbsp;&nbsp;&nbsp;&nbsp;&nbsp;"Ne vidim kakve..."
<BR>&nbsp;&nbsp;&nbsp;&nbsp;&nbsp;"Ali", nastavi Inkus upečatljivo, "otkud to da lađe uopšte zaplove? Zašto ne bi ostale bezbedno u luci? Zašto ne otplove u sasvim drugom pravcu? Zato što postoji jedna manje važna boginja, čija je funkcija da pošalje sve lađe ka Scili. Thetis je ta boginja, pa time i najprikladnija tesera za nas. Ključ, kako ti reče. Karta za ulaz, ili crep sa urezanim znacima - dakle, nešto što će nas uvesti u Juzgado i ujedno osloboditi hladnoće i mraka ovih groznih tunela."
<BR>&nbsp;&nbsp;&nbsp;&nbsp;&nbsp;"Misliš da smo sad blizu Juzgada, Patera?"
<BR>&nbsp;&nbsp;&nbsp;&nbsp;&nbsp;Inkus odmahnu glavom. "To ne znam, kćeri moja. Prevalili smo izvesnu udaljenost na leđima našeg zlosrećnog talusa, a on je išao veoma brzo. Usuđujem se nadati da smo već ispod grada."
<BR>&nbsp;&nbsp;&nbsp;&nbsp;&nbsp;"Ne verujem ja da smo se mnogo udaljili od Limne", reče mu Šenila.
<BR>
<BR>&nbsp;&nbsp;&nbsp;&nbsp;&nbsp;Njorku je bolela glava. Na mahove mu se činilo da mu je neko zakucao u glavu klin, ili planinarski ekser; u oba slučaja, bol je bio toliki da Njorka na mahove nije mogao misliti ni o čemu drugom. Samo je prisiljavao sebe da načini još jedan korak napred: još jedan umorni korak u nizu istih takvih, bez kraja. Povremeno je bol popuštao, i tad je Njorka postajao svestan da mu je, takođe, muka, više nego ikada u životu - da bi se mogao svakog trenutka ispovraćati.
<BR>&nbsp;&nbsp;&nbsp;&nbsp;&nbsp;Hamerston je gazio pored njega; svojim velikim stopalima, sa donje strane obloženim gumom, stvarao je manje buke nego Njorka svojim čizmama, dok su gazili po vlažnom brodskom kamenu tunelskog poda. Kod Hamerstona je ostao i njegov igličar, i Njorka je, kad god mu je bol u glavi to popuštao, počinjao smišljati razne kombinacije kako da ga se dočepa. Prividne; više košmarne, nego stvarne. Ako gurne Hamerstona sa litice u jezero, ali mu otme igličar u trenutku kad pad tek počinje? Ako se budu pentrali na neki krov, pa mu on podmetne nogu, i Hamerston padne? Ako provali u Hamerstonovu kuću dok taj spava, i obije Hamerstonov trezor, i izvuče igličar... Otisnuo se Hamerston naglavačke, ili se tumba kroz prazninu, ili niz krov, a on, Njorka, samo ga buši, buši, iglicama, viskozna, crna tečnost šiklja iz svake rane, zacrnjuje snežna prostranstva i preobraća vodu jezera u crnu krv u kojoj se svi dave.
<BR>&nbsp;&nbsp;&nbsp;&nbsp;&nbsp;Ne, kod Inkusa je njegov igličar, ispod te crne mantiještine; nego, Hamerston ima pištolj sa debelom municijom, a pomoću toga je moguće ubiti i vojnika, debeli metak probija tuglene zidove kuća, prođe kroz telesinu konja, ili vola, a kamoli ne kroz čoveka, za sobom ostavi grozomornu ranu.
<BR>&nbsp;&nbsp;&nbsp;&nbsp;&nbsp;Vran na njegovim ramenima povremeno leprša; prelazi sa jednog ramena na drugo, pridržavajući se kandžama i tamnocrvenim kljunom. Oreb mu zaviruje u uši - dakle, vidi njegove misli; ali Oreb ne može znati, jer ni on sam ne zna, šta te misli predskazuju. Oreb je samo ptican. Ne može mu Inkus oduzeti Oreba, a ni mač, ni nož.
<BR>&nbsp;&nbsp;&nbsp;&nbsp;&nbsp;Ima i Keder nož. Ispod tunike, onaj stari, sa debelim sečivom i vrhom poput koplja, pomoću koga je čistio i sekao ribu koju je njegov brodić lovio; nož koji radi tako brzo i pouzdano, iako po izgledu uopšte ne odgovara takvom poslu. Nije Keder uopšte star, Keder je sluga i ulizica tog noža, on je nosač zadužen da nosi taj nož, kao što je brod imao dužnost da nosi sve njih, iako u njenu nije bilo ničeg što bi ga pokretalo; nosio ih je kao što ih je dečja igračka mogla nositi, igračke mogu i da pucaju i da lete ako su odgovarajućeg oblika, premda šuplje i prazne kao Kederova nava, prazne kao brodica ili pune kao krompir; ali Dropljan će se pobrinuti oko Kedera.
<BR>&nbsp;&nbsp;&nbsp;&nbsp;&nbsp;Njegov brat, Dropljan, koji mu je uzeo praćku zato što je on iz nje gađao kamenjem mačke, a sad više neće da je vrati. Ništa kod Dropljana nikad nije bilo pošteno, čak ni to što se rodio prvi i umro prvi. Dropljan je podvaljivao od početka pa do kraja, i posle kraja, podvaljivao Njorki, na kraju i samom sebi ukrao samog sebe. Takav je život, takva je smrt. Čovek živi dokle god ga mrziš, a umre čim počneš da ga gledaš sa naklonošću. Niko osim Dropljana nije mogao da udari Njorku, dok je Dropljan bio prisutan; tu povlasticu, da bije Njorku, Dropljan je ostavio za sebe, a sad se Dropljan vratio, i evo nosi ga, nosi ga u naručju, opet, kao nekad, mada je on u međuvremenu zaboravio da ga je Dropljan ikada nosio u naručju. Dropljan je samo tri godine stariji od njega, a zimi četiri. Da li je Dropljan zapravo ta 'majka' koje se on, Dropljan, navodno seća, a koje se Njorka ne može setiti uopšte? Nikad nije ni mogao, ili ne sasvim, Dropljan sa tom velikom crnom pticom koja mu se klati na glavi kao one ptice na ženskim šeširima, oči perle od čađi, malo se trza i njiše sa svakim pokretom Dropljanove glave, punjena ptica koja se podsmeva životu i ruga smrti.
<BR>&nbsp;&nbsp;&nbsp;&nbsp;&nbsp;Dropljani su ptice, ali dropljani mogu da lete - eto laćane istine, a Dropljanova mati Ljiljana bila je istinita, ona koja je stvarno odletela sa Hieraksom i ostavila njih obojicu; zato se on nikad nije molio Hieraksu, Smrti ili bogu smrti, dobro, možda samo ponekad, pa i tad ne od srca, iako je Keder rekao da on pripada Hieraksu, i zato je Hieraks ugrabio Dropljana, brata koji je njemu bio otac i koji mu je na prevaru uzeo praćku i nikad ništa drugo.
<BR>&nbsp;&nbsp;&nbsp;&nbsp;&nbsp;"Kako se osećaš, bakonja?"
<BR>&nbsp;&nbsp;&nbsp;&nbsp;&nbsp;"Odlično. Odlično", reče on Kederu. Onda: "Samo bi mogo da se ispovraćam."
<BR>&nbsp;&nbsp;&nbsp;&nbsp;&nbsp;"A je l' bi mogo malo i hodat?"
<BR>&nbsp;&nbsp;&nbsp;&nbsp;&nbsp;"Nema potrebe, ja ću ga nositi", reče Dropljan, otkrivši pod-zvucima svog oštrog baritona da je Hamerston, vojnik. "Patera je rekao da ja to mogu."
<BR>&nbsp;&nbsp;&nbsp;&nbsp;&nbsp;"Da ti ne ispovraćam odelo", reče Njorka, a Hamerston se nasmeja; njegovo veliko, metalno telo pri tome se jedva nešto malo zatreslo, a pištolj sa debelom municijom zazveckao samo malčice o njegova metalna leđa.
<BR>&nbsp;&nbsp;&nbsp;&nbsp;&nbsp;"Gde je Sifonka?"
<BR>&nbsp;&nbsp;&nbsp;&nbsp;&nbsp;"Napred, sa Paterom."
<BR>&nbsp;&nbsp;&nbsp;&nbsp;&nbsp;Njorka diže glavu i pokuša da vidi, ali vide samo blesak vatre, i vatrenu nit kroz zelene daljine, i onda rascvetavanje eksplodirajuće rakete.
<BR>
<BR>&nbsp;&nbsp;&nbsp;&nbsp;&nbsp;Pade i beli bik; rumena arterijska krv prosipala se iz njegovog besprekornog vrata i pljuštala po pozlaćenim papcima. Sad! - pomisli Svila, gledajući vence od stakleno-baštenskih orhideja kako klize niz pozlatu kojom su rogovi bili obloženi.
<BR>&nbsp;&nbsp;&nbsp;&nbsp;&nbsp;Kleknu pored pale glave. Sad ili nikad.
<BR>&nbsp;&nbsp;&nbsp;&nbsp;&nbsp;Ona dođe sa tom mišlju. Tek što je vrh njegovog noža počeo rezati krug oko bikovog desnog oka, on krajičkom svoga oka nazre Svete prelive u Prozoru. Živopisna tamnožuta koja se presijava od krljušti, sad azur, gle, golubija siva, pa ružičasta i crvena, eno i gromovite crne. I reči, reči koje u prvi mah nije mogao sasvim razumeti, reči izgovorene glasom koji bi, maltene, mogao pripadati nekoj starici, da je manje rezonantan, manje vibrantan, manje mlad.
<BR>&nbsp;&nbsp;&nbsp;&nbsp;&nbsp;"Čujte me. Vi koji ste čisti."
<BR>&nbsp;&nbsp;&nbsp;&nbsp;&nbsp;On je do maločas očekivao da će božanstvo koje dođe u posetu - ako ijedno dođe - svakako biti Kipris. Nepoznate crte lica ove boginje ispuniše i daleko prepuniše Sveti prozor: plamteće oči odmah ispod gornjeg ruba Prozora, a škrta donja usna tako blizu donje ivice, da je pri govoru izletala iz slike.
<BR>&nbsp;&nbsp;&nbsp;&nbsp;&nbsp;"Čiji je ovo grad, augure?" Šuštanje u masi: svi koji su je čuli spuštali su se na kolena.
<BR>&nbsp;&nbsp;&nbsp;&nbsp;&nbsp;Svila, već na kolenima pored bika, uspe nekako da se nakloni. "Pripada tvojoj najstarijoj kćeri, Velika Kraljice." Zmijurine oko njenog lica - deblje od ljudskog šačnog zglavka, ali jedva nešto deblje od vlasi kose, u srazmeri sa njenim ustima, nosem i očima, i bledim, šupljim obrazima - otkrile su odmah koja je ovo boginja. "Viron je grad Scile Pržeće."
<BR>&nbsp;&nbsp;&nbsp;&nbsp;&nbsp;"Pamtite svi to. A ti, Prolokutore, naročito."
<BR>&nbsp;&nbsp;&nbsp;&nbsp;&nbsp;Svila je bio toliko zapanjen da je malo nedostajalo da okrene glavu. Zar je moguće da se Prvi govornik pridružio ovoj masi od nekoliko hiljada ljudi?
<BR>&nbsp;&nbsp;&nbsp;&nbsp;&nbsp;"Gledala sam ja vas", reče Ehidna. "Slušala sam."
<BR>&nbsp;&nbsp;&nbsp;&nbsp;&nbsp;Čak i preostale životinje, malobrojne, sad su utihnule.
<BR>&nbsp;&nbsp;&nbsp;&nbsp;&nbsp;"Ovaj grad mora ostati u vlasti moje kćeri. Takva je volja njenog oca. Ja svuda govorim u njegovo ime. Takva je i moja volja. Vaša preostala žrtvovanja moraju biti za nju. Ni za koga drugog. Neposlušnost vodi ka uništenju."
<BR>&nbsp;&nbsp;&nbsp;&nbsp;&nbsp;Svila se opet nakloni. "Biće kao što si ti rekla, Velika Kraljice." Na tren mu se učini da je ovo više kapitulacija pred jednom pretnjom, nego iskazivanje počasti jednoj boginji; ali nije bilo vremena za analizu tog osećaja.
<BR>&nbsp;&nbsp;&nbsp;&nbsp;&nbsp;"Ovde postoji osoba podobna za vođu. Ona će biti vaš vođa. Neka iskorači napred."
<BR>&nbsp;&nbsp;&nbsp;&nbsp;&nbsp;Ehidnine oči, tvrde i crne poput opala, užagreno su pogledale u Mejteru Nanu, koja ustade i pođe napred, sagnute glave, sitnim koracima, maltene smešnim, prema zastrašujućem prisustvu u Prozoru. Stade pored Svile; njena glava sad je bila na jedva nešto malo većoj visini od njegove, iako je on bio na kolenima.
<BR>&nbsp;&nbsp;&nbsp;&nbsp;&nbsp;"Za mačem ti čezneš."
<BR>&nbsp;&nbsp;&nbsp;&nbsp;&nbsp;Ako je Mejtera Nana klimnula glavom, bilo je to neprimetno.
<BR>&nbsp;&nbsp;&nbsp;&nbsp;&nbsp;"Ti si mač. Moj mač. Scilin. Ti si mač osmoro velikih bogova."
<BR>&nbsp;&nbsp;&nbsp;&nbsp;&nbsp;Od svih hiljada prisutnih, bilo je, u najboljem slučaju, pet stotina onih koji su čuli glavninu onoga što su govorili Mejtera Mermer, Patera Gulo, pa i sam Svila; ali sada je svako - od muškaraca tako blizu nagnutog oltara da su im pantalone bile poprskane krvlju, do dečice koju su na svoja ramena podizale majke, i same ne mnogo krupnije od dece - čuo ovu boginju; svako je čuo taj gromoviti, silni glas, i razumeo, bar do neke mere, nju, Veliku Ehidnu, Kraljicu bogova, najvišu i najbližu zastupnicu Pesa Dvoglavoga. Dok je govorila, njihali su se kao žito koje oseća dolazak oluje.
<BR>&nbsp;&nbsp;&nbsp;&nbsp;&nbsp;"Vernost ovog grada mora biti ponovo uspostavljena. Oni koji su je rušili, moraju biti izbačeni. Taj vladajući Savet. Poubijajte to. Vratite na snagu Povelju moje kćeri. Najtvrđe mesto u gradu. Taj haps koji zovete Alambrera. Porušite to."
<BR>&nbsp;&nbsp;&nbsp;&nbsp;&nbsp;Mejtera Mint kleknu i opet se oglasi snagom srebrne trube. "Hoću, Velika Kraljice!" Svila nije mogao poverovati da taj glas izlazi iz one male, bojažljive sibile koju je poznavao.
<BR>&nbsp;&nbsp;&nbsp;&nbsp;&nbsp;Njenim odgovorom teofanija je bila upotpunjena. Beli bik ležao je mrtav pored Svile, jednim uhom dodirujući Svilinu šaku; Prozor je opet bio prazan, ali celom širinom i dužinom Sunčane ulice hiljade vernika ostalo je u klečećem položaju, lica praznih, ili ošamućenih, ili ekstatičnih. U daljini - tako daleko da je on, ustajući, nije mogao videti - neka žena je počela da vrišti kao da umire, poneta verskim zanosom.
<BR>&nbsp;&nbsp;&nbsp;&nbsp;&nbsp;On diže obe ruke, kao onda kad je stajao na lebdelici. "Ljudi Virona!"
<BR>&nbsp;&nbsp;&nbsp;&nbsp;&nbsp;Polovina, možda, pokazaše neke znake da su ga čuli.
<BR>&nbsp;&nbsp;&nbsp;&nbsp;&nbsp;"Čast nam je ukazala Kraljica svitka! Ehidna sama..."
<BR>&nbsp;&nbsp;&nbsp;&nbsp;&nbsp;Reči koje je planirao zamreše u njegovom grlu: pržeća svetlost sruči se na grad, kao zid vatrenog uništenja. Svilina senka, zamućena i razlivena kao što su senke uvek bile pod blagotvornim zracima dugačkog sunca, sad se stvrdnu u obrise crne kao katran i oštre kao da su od papira izrezani.
<BR>&nbsp;&nbsp;&nbsp;&nbsp;&nbsp;Zažmurio je i zateturao se pod težinom ovog belog usijanja odozgo; a kad je opet otvorio oči, ta pojava je nestala. Umiruće smokvino drvo (čije su se gornje grane videla iznad baštenskog zida) sada je gorelo: suvo lišće je pucketalo, lomilo se i slalo stub čađavog dima u visinu.
<BR>&nbsp;&nbsp;&nbsp;&nbsp;&nbsp;Nalet vetra pojača plamen u krošnji, izvijajući i rasturajući stub dima. Činilo se da ništa drugo nije izmenjeno. Jedan čovek grubog izgleda, koji je još bio na kolenima pored oltara i mrtvačkog sanduka, upita: "J-je li to bilo još reči od bogova, Patera?"
<BR>&nbsp;&nbsp;&nbsp;&nbsp;&nbsp;Svila duboko udahnu. "Da, bilo je. To je bila reč od jednog boga koji nije Ehidna, a ja ga razumem."
<BR>&nbsp;&nbsp;&nbsp;&nbsp;&nbsp;Mejtera Nana skoči na noge - a sa njom još stotinu ljudi, ili više: Svila prepoznade Veselperku, Kavi, Peroa, Alou, Zorila, Roga, pa Koprivu, Zeleniku, Harta, Kamilana, Lepu Katu, Makaka, i desetine drugih. Truba od srebra, u koju se glas Mejtere Nane pretvorio, poče pozivati sve u bitku. "Ehidna je progovorila! A gnev Pesov smo osetili! Na Alambreru!"
<BR>&nbsp;&nbsp;&nbsp;&nbsp;&nbsp;Sabor vernika pretvorio se u rulju.
<BR>&nbsp;&nbsp;&nbsp;&nbsp;&nbsp;Sad su svi bili na nogama, i činilo se da svi govore i viču. Motor lebdelice zagrme. Gardisti, neki sa lebdelice, ali većina na nogama, počeše vikati: "Za mnom, svi!" "Za mnom!" "Krećemo na Alambreru!" Jedan od njih opali metak iz pištolja sa debelom municijom u vazduh.
<BR>&nbsp;&nbsp;&nbsp;&nbsp;&nbsp;Svila je pogledom tražio Guloa, nameravajući da ga pošalje da ugasi to drvo; ali Gulo je već odmicao, vodeći stotinak ljudi za sobom. Drugi privedoše belog pastuva Mejteri Nani; jedan čovek sklopi šake i sagnu se duboko, a Mejtera Nana skoči na njegova leđa i odatle na konja, pokretima koje bi Svila do tog trenutka smatrao nemogućim. Konj se, osetivši dodir njenih peta, prope, pa prednjim nogama zagrabi po vetru.
<BR>&nbsp;&nbsp;&nbsp;&nbsp;&nbsp;On oseti ogromno olakšanje. "Mejtera! Mejtera!" Prebaci žrtveni nož u levu ruku i, odustajući od dostojanstva koje bi auguri trebalo da čuvaju, pojuri ka njoj; njegova crna mantija lepršala je u vetru. "Uzmi ovo!"
<BR>&nbsp;&nbsp;&nbsp;&nbsp;&nbsp;Srebrn, zelen kao proleće i crven kao krv, azof kog mu je Ždral dao sevnu kroz vazduh; hitnuo ga je preko glava gomile. Bacio je previsoko i dva lakta levo od nje - pa ipak, ona ga je nekako uhvatila, kao što je Svila, nekako, i znao da će uspeti.
<BR>&nbsp;&nbsp;&nbsp;&nbsp;&nbsp;"Pritisni krvni kamen", povika on, "kad hoćeš sečivo!"
<BR>&nbsp;&nbsp;&nbsp;&nbsp;&nbsp;Sledećeg trenutka ta bolna, beskrajna oštrica raseče stvarnost na dve polovine, raseče nebo. Ona povika: "Ti nam se pridruži, Patera! Čim žrtvuješ ovo što je preostalo!"
<BR>&nbsp;&nbsp;&nbsp;&nbsp;&nbsp;On klimnu glavom i prinudi sebe da se osmehne.
<BR>
<BR>&nbsp;&nbsp;&nbsp;&nbsp;&nbsp;Prvo desno oko. Svili se činilo da je prošao čitav jedan ljudski vek od trenutka kad je prvi put kleknuo da izvadi to oko iz očne duplje, do ovog časa, kad ga baca u vatru, mrmljajući Scilinu kratku molitvu. Dok je to dovršio, kongregacija se svela na nekoliko staraca i grupu dečurlije koju su pazile i držale stare žene: sveukupno, stotinak osoba.
<BR>&nbsp;&nbsp;&nbsp;&nbsp;&nbsp;Glasom niskim, bez uzlaznih i silaznih tonova, Mejtera Mermer reče: "Jezik za Ehidnu. Ehidna nam je progovorila."
<BR>&nbsp;&nbsp;&nbsp;&nbsp;&nbsp;Ehidna sama je rekla da preostale žrtve treba da budu upućene Scili, ali Svila ipak posluša Mejteru Mermer. "Pogledaj nas, Velika Ehidna, Majko bogova, ti neuporediva, Kraljice ovog svitka..." (postoje li drugi svici, u kojima Ehidna nije kraljica?) Sve što je u sholi naučio ukazuje na to da takvih nema, ali on je sada promenio uobičajeni način oslovljavanja, verujući svome osećaju da ih ipak ima.) "Gaji nas, Ehidna. Vatrom nas oslobodi."
<BR>&nbsp;&nbsp;&nbsp;&nbsp;&nbsp;Bikova glava bila je toliko teška da ju je jedva podigao; očekivao je da će mu Mejtera Mermer pomoći, ali ona to nije učinila. Nejasno se zapitao da li će se pozlata na bikovim rogovima samo istopiti, ili će na neki način biti uništena. Nije se činilo verovatno da bi mogla biti uništena, i on načini mentalnu zabelešku da kasnije spase to zlato sa oltara; sloj zlata na rogovima bio je veoma tanak, ali, ipak, tu će se doći do nekih para. Pre nekoliko dana smišljao je kako bi mogao uposliti Roga i nekoliko drugih da okreče prednju stranu palestre; ovo zlato bi moglo kupiti četke, kreč i boju.
<BR>&nbsp;&nbsp;&nbsp;&nbsp;&nbsp;A sad Rog, i onaj kapetan, i razni uličari, i pristojni porodični ljudi ove gradske četvrti zajedno sa njima, i momčići još golobradi, i devojke istih godina, i mlade majke koje još nikad nisu uzele oružje u ruke, napadaju Alambreru; ali ako prežive...
<BR>&nbsp;&nbsp;&nbsp;&nbsp;&nbsp;On to ispravi: ako bar neki prežive.
<BR>&nbsp;&nbsp;&nbsp;&nbsp;&nbsp;"Pogledaj nas, Scilo divna, prekrasna na vodama, vidi našu ljubav i našu potrebu za tobom. Pročisti nas, o Scilo. Vatrom nas oslobodi."
<BR>&nbsp;&nbsp;&nbsp;&nbsp;&nbsp;Svaki bog ima pravo na te završne reči, pa čak i Tartaros, bog noći, i Scila, boginja vode. On izvuče bikovu glavu nekako na oltar i gurnu je bezbedno u oganj, razmišljajući o rečima 'vatrom nas oslobodi': sigurno su nekada pripadale isključivo Pesu. Ili Kiprisi, možda - ljubav je vatra, a Kipris je posela Šenilu, čija je kosa obojena u vatreno crvenu boju. A šta sa onim vatrama kojima su istačkane nebeske zemlje ispod gole, kamenite ravnice koja čini trbuh broda 'Svitak'?
<BR>&nbsp;&nbsp;&nbsp;&nbsp;&nbsp;Trebalo je da Mejtera Mermer nagomila nove količine kedrovog drveta oko bikove glave; ali ona ni to nije uradila. On sam obavi taj posao, gurajući u vatru onoliku količinu drveta koliko bi mantejon normalno potrošio za nedelju dana, pre Kiprisinog dolaska.
<BR>&nbsp;&nbsp;&nbsp;&nbsp;&nbsp;Prednji desni papci. Pa levi. Zadnji desni, pa levi, koje uspe da oslobodi tek posle znatnog natezanja. Obuzet sumnjom, on opipa obe oštrice noža: bile su i sad veoma oštre.
<BR>&nbsp;&nbsp;&nbsp;&nbsp;&nbsp;Ne pročitati žrtvu ovako veliku, kao što je ovaj bik, bilo bi nezamislivo, čak i posle teofanije; on otvori veliki trbuh i poče proučavati utrobu. "Rat, tiranija i strašni požari." Nastojao je da govori što tiše, u nadi da ga starci neće čuti. "Moguće je da grešim. Nadam se da je tako. Maločas nam je Ehidna govorila neposredno, a ona bi nas sigurno upozorila, ako bi nam predstojale takve nevolje." U jednom uglu njegovog uma, duh doktora Ždrala se podsmešljivo kikotao. Pisma od bogova, u crevima mrtvog bika, Svilo? Ti uspostavljaš vezu sa svojom podsvešću, to je sve.
<BR>&nbsp;&nbsp;&nbsp;&nbsp;&nbsp;"Više je nego moguće da grešim - da učitavam svoje strahove u ovu veličanstvenu žrtvu." Svila pojača glas. "Neka mi bude dozvoljeno da ponovim da Ehidna nije ništa slično rekla." Pade mu na um, malčice prekasno, da je njegova dužnost bila da ponovi Ehidninu poruku, od reči do reči tačno, celoj kongregaciji. Sad to učini, ubacujući svaku činjenicu koje se mogao setiti o njenom mestu uz Pesa i o njenoj bitnoj ulozi u nadgledanju čednosti i plodnosti. "Prema tome, jasno vam je da je Velika Ehidna naprosto zahtevala da mi oslobodimo grad. Pošto oni koji odoše u boj učiniše to na njen zahtev, možemo sa punim pouzdanjem očekivati da likuju."
<BR>&nbsp;&nbsp;&nbsp;&nbsp;&nbsp;On posveti jetru i srce Scili.
<BR>&nbsp;&nbsp;&nbsp;&nbsp;&nbsp;Jedan mlad čovek pridružio se deci, dedama i babama. Izgledao je Svili nekako poznat, ali Svila, kratkovido piljeći u pognutu glavu tog čoveka, nije uspevao da tačno odredi ko bi to mogao biti. Mali čovek, tunika boje jagorčevine raskošno izvezena zlatnim koncem, crne kovrdže sjajne na suncu.
<BR>&nbsp;&nbsp;&nbsp;&nbsp;&nbsp;Bikovo srce je cvrčalo i šištalo, onda bučno puklo - stručni naziv za to bio je 'fulminacija' - izbacujući iz sebe mlaz varnica. Bio je to znak da će doći do nereda i uzbune u društvu - ali zakasneli znak; nemiri su već prerasli u revoluciju, a prve žrtve su, po svemu sudeći, već padale.
<BR>&nbsp;&nbsp;&nbsp;&nbsp;&nbsp;Pa, zaista, nasmejani doktor Ždral je već pao, a i onaj mladi borac sa svečanim izrazom lica. Jutros (još koliko jutros!) on je pokušavao da kaže kapetanu Garde da se Ajuntamiento možda može skinuti s vlasti i nenasilnim sredstvima. Imao je na umu odbijanja da se plaćaju porezi i da se radi, pa i mogućnost da Civilna garda hapsi one funkcionere koji ostanu verni četvorici preostalih Savetnika. Umesto svega toga, dao je svoj doprinos pokretanju silovitog tornada; podseti sebe, tmurno, da je ciklonski vetar najstariji od Pesovih simbola, ujedno pokuša da zaboravi da je Ehidna pomenula 'osam velikih bogova'.
<BR>&nbsp;&nbsp;&nbsp;&nbsp;&nbsp;Poslednjim spretnim zasekom, on oslobodi preostali prevoj kože sa bikovog buta i prevali ceo but u sredinu oltarske vatre. "Bogovi, blagorodni, pozivaju i nas da se pridružimo gozbi. Od svoje dobre volje, vraćaju nam hranu koju im nudimo, hranu koju su učinili svetom. Pretpostavljam da davalac više nije prisutan? U tom slučaju, svi oni koji poštuju bogove, dobrodošli su da stupe napred."
<BR>&nbsp;&nbsp;&nbsp;&nbsp;&nbsp;Mladić u tunici boje jagorčevine pođe ka bikovom truplu; jedna starica ga uhvati za rukav i zašišta: "Pusti prvo decu!" Svila pomisli da ovaj momak verovatno još od svog detinjstva nije prisustvovao nijednom prinošenju žrtava.
<BR>&nbsp;&nbsp;&nbsp;&nbsp;&nbsp;Za svako prisutno dete on izreza po jednu komadinu sirovog bifteka i dade je svakome na vrhu noža. Za mnogu od te dece, biće to jedino meso koje će okusiti ovih, i tokom još mnogo sledećih dana; ono što preostane, kuvaće se sutra za one srećnike koji su đaci u palestri.
<BR>&nbsp;&nbsp;&nbsp;&nbsp;&nbsp;Ako bude postojalo ikakvo 'sutra' za palestru i za đake u njoj.
<BR>&nbsp;&nbsp;&nbsp;&nbsp;&nbsp;Poslednje dete bila je jedna devojčica. Najednom odvažan, Svila odreza za nju znatno deblju šniclu. Ako je Kipris odabrala da posedne Šenilu zbog vatrene kose, zašto je odabrala i Mejteru Nanu, što mu je u poverenju saopštila još pod senikom, pre polaska za Limnu? Da li je Mejtera Nana volela? Njegov um je odbacivao tu mogućnost, ali... Da li je Šenila, ona koja je u preteranom strahu probola nožem Fideju, volela išta izvan sebe? Ili je, po mišljenju Kipris, ljubav prema sebi jednako zadovoljavajuća kao i bilo koja druga? Ne, Orhideji je jasno rekla da nije tako.
<BR>&nbsp;&nbsp;&nbsp;&nbsp;&nbsp;Prvoj starici dade još veći komad mesa. Babama treba dati, pa starcima, pa ovom usamljenom mladiću, a na kraju, Mejteri Mermer (jedinoj prisutnoj sibili) sve što preostane, za palestru i za kuhinju kenobe. Gde je Mejtera Ruža jutros?
<BR>&nbsp;&nbsp;&nbsp;&nbsp;&nbsp;Prvi deda promumla neka zahvaljivanja, njemu lično, a ne bogovima; on se tek sad priseti da su i drugi to činili na obredu žrtvovanja pre Fidejine sahrane, i odluči da kaže kongregaciji što-šta o tome, sledećeg scildana, ako bude tada imao slobodu da govori.
<BR>&nbsp;&nbsp;&nbsp;&nbsp;&nbsp;Evo, već, poslednjeg starog čoveka. Svila i za njega izreza debeo komad, onda baci pogled pored njega i pored mladića iza njega, ka Mejteri Mermer, pomislivši da će ona možda sa neodobravanjem gledati na deljenje tako velikih komada mesa - i odjednom prepoznade mladića.
<BR>&nbsp;&nbsp;&nbsp;&nbsp;&nbsp;Tokom sledećeg trenutka, koji je izgledao veoma dug, nije se mogao ni pomaći. Drugi su se kretali, ali, činilo se, mukotrpno kao muve u medu. Mejtera Mermer se primiče njemu, malo-po malo; na njenom licu, koje je nagnuto malo unazad, lebdi tanan osmejak. Jasno: ona ima isto osećanje kao on - naime, da je sutrašnji rad palestre, najblaže rečeno, pod znakom pitanja. Poslednji starac lagano klima glavom i okreće se da ode. Njegove desni su izložene pogledu; to je širok osmeh, ali bez ijednog zuba. Svilina desna ruka žarko želi da jurne u džep njegovih pantalona, gde na nju čeka pozlaćeni igličar koji je doktor Ždral dao Zumbuli; ali da bi to postigla, ruka bi se morala prvo osloboditi žrtvenog noža, a to bi trajalo nedeljama, ako ne i godinama.
<BR>&nbsp;&nbsp;&nbsp;&nbsp;&nbsp;Blesak nauljenog metala: Mošus poteže svoj igličar: taj sjaj se stapa sa nešto tamnijim sjajem zglavkova Mejtere Mermer. Pucanj, nadjačan vriskom iglice koja se prevrće u letu jer je prošla kroz rukav Sviline mantije i tu izgubila ravnotežu.
<BR>&nbsp;&nbsp;&nbsp;&nbsp;&nbsp;Ruke Mejtere Mermer obgrliše Mošusa. Svilin nož munjevito zaseče po ruci koja je držala igličar i ovaj pade. Mošus kriknu. Starice su žurno odlazile (one bi to nazvale trčanjem), pri čemu su neke gonile decu ispred sebe. Jedan dečkić pojuri pored Svile, oko mrtvačkog sanduka, i pojavi se držeći obema ručicama, nespretno, Mošusov igličar, komično uperen u Mošusa samog.
<BR>&nbsp;&nbsp;&nbsp;&nbsp;&nbsp;Dva uvida dođoše Svili jednovremeno. Prvi, da bi Resica lako mogao i nehotice da opali, i da ubije Mošusa. Drugi, da za to njega, Svilu, nije ni najmanje briga.
<BR>&nbsp;&nbsp;&nbsp;&nbsp;&nbsp;Mošusov palac visio je na dronjku mesa; krv iz te rane mešala se sa krvlju belog bika. Pokušavajući i sad da shvati situaciju, Svila upita: "On te poslao da ovo uradiš, a?" Živo je dočarao sebi zajapureno, oznojeno lice Mošusovog poslodavca, ali se u tom času nije mogao setiti imena tog čoveka.
<BR>&nbsp;&nbsp;&nbsp;&nbsp;&nbsp;Mošus pljunu, gustim, žutim ispljuvkom koji ostade na Svilinoj mantiji; ali Mejtera Mermer ga je već gurala, rvući se sa njim neprestano, ka oltaru. I, jezivo, naginjala ga u plamen. Mošus pljunu još jednom, ovaj put njoj u lice, i poče se bacakati tako očajničkom snagom da za trenutak odiže Mejteru Mermer sa tla.
<BR>&nbsp;&nbsp;&nbsp;&nbsp;&nbsp;Resica povika: "Mejtera, da ga ubijem?" Pošto ona nije odgovorila, Svila odmahnu glavom.
<BR>&nbsp;&nbsp;&nbsp;&nbsp;&nbsp;"Ovaj fini, živi čovek", izgovori ona polako, "prinosi se meni, Ehidni Božanskoj." Njene šake, koščate, sa plavim venama, ruke jedne stare biološke žene, sjajile su grimizno u plamenovima. "Majci bogova, Neuporedivoj Ehidni, kraljici broda 'Svitak'. Lepa Ehidno! Osmehni nam se. Pošalji nam zverad za gonjenje. Velika Ehidno! Istisni travu svoju zelenu za marvu našu..."
<BR>&nbsp;&nbsp;&nbsp;&nbsp;&nbsp;Mošus zaječa. Tunika mu se dimila; oči je izbuljio toliko da se činilo da će ispasti iz glave.
<BR>&nbsp;&nbsp;&nbsp;&nbsp;&nbsp;Jedna starica se nasmeja sitnim kikotom.
<BR>&nbsp;&nbsp;&nbsp;&nbsp;&nbsp;"Božanska Ehidno!" zaključi Mejtera Mermer. "Vatrom nas oslobodi."
<BR>&nbsp;&nbsp;&nbsp;&nbsp;&nbsp;"Pusti ga, Ehidna", oštro reče Svila.
<BR>&nbsp;&nbsp;&nbsp;&nbsp;&nbsp;Mošusova tunika je gorela; rukavi Mejtere Mermer isto tako.
<BR>&nbsp;&nbsp;&nbsp;&nbsp;&nbsp;"Pusti ga!"
<BR>&nbsp;&nbsp;&nbsp;&nbsp;&nbsp;Nastrana, samonametnuta disciplina Orile najzad popusti: Mošus poče jaukati, i nastavi, a posle svake pauze i grcanja, njegovi krici i jauci bili su sve slabiji, ali užasniji. Svili, koji je uzalud vukao neumoljive ruke Mejtere Mermer, ti jauci su zvučali kao škripanje šarki u krilima smrti, u crnim krilima Visokog Hieraksa koji je, mašući njima, leteo duž svitka, od Istočnog pola do Glavnog procesora.
<BR>&nbsp;&nbsp;&nbsp;&nbsp;&nbsp;Mošusov igličar progovori dvaput, tako brzo da se činilo da je to bilo samo jedno kratko mucanje. Jedna iglica ostavi ožiljak na obrazu Mejtere Mermer, a druga na donjoj vilici; ali obe pobegoše u nebo, skičeći.
<BR>&nbsp;&nbsp;&nbsp;&nbsp;&nbsp;"Nemoj", reče on Resici. "Mogao bi da pogodiš mene, a da išta postigneš, nemoguće je."
<BR>&nbsp;&nbsp;&nbsp;&nbsp;&nbsp;Resica se trže, onda zapanjeno pogleda dole, ka prašnjavoj crnoj zmiji otrovnici koja je zagrizla skočni zglob jedne njegove noge, i nije puštala.
<BR>&nbsp;&nbsp;&nbsp;&nbsp;&nbsp;"Ne beži", reče mu Svila, i okrete se da mu pritekne u pomoć; time spase sebe. Jer druga otrovnica, veća, upravo tad je proturila svoju tupu glavu iz okovratnika Mejtere Mermer, bacila se ka njegovom vratu i promašila za dva prsta.
<BR>&nbsp;&nbsp;&nbsp;&nbsp;&nbsp;On jako povuče prvu otrovnicu i otrže je sa Resicine noge, a zatim je baci u stranu; na mestu uboda zmijskih očnjaka iscrta znak sabiranja, ali vrhom noža, plitko zasecajući u kožu. "Lezi na leđa i miruj", reče on Resici. Resica tako učini, a Svila se saže i pritisnu usne na krvave krstove na koži.
<BR>&nbsp;&nbsp;&nbsp;&nbsp;&nbsp;Mošusovi krici su prestali, a Mejtera Mermer se okrenula ka njemu i dečaku; mantija je, sva u plamenu, spadala sa njenih uzanih ramena. U svakoj ruci držala je po jednu zmiju otrovnicu i njima mahala po vazduhu. "Prizvala sam ovu decu sebi, iz uličica i bašta ovog podmuklog grada. Znaš li ko sam?"
<BR>&nbsp;&nbsp;&nbsp;&nbsp;&nbsp;Ali njen glas ostao je onaj isti, dobro znan, i zato se Svili činilo da je poludeo. On ispljunu puna usta krvi.
<BR>&nbsp;&nbsp;&nbsp;&nbsp;&nbsp;"I taj dečko je moj. Uzimam ga. Daj ga meni."
<BR>&nbsp;&nbsp;&nbsp;&nbsp;&nbsp;Svila pljunu drugi put, a onda podiže Resicu sa zemlje i zadrža ga u naručju. "Bogovima se mogu nuditi samo besprekorni. Ovog dečka je ujela otrovna zmija; prema tome, on je očito nepodoban."
<BR>&nbsp;&nbsp;&nbsp;&nbsp;&nbsp;Mejtera Mermer dvaput mahnu otrovnicom ispred lica, kao da tera muvu. "Treba li ti da prosuđuješ o tome? Ili ja?" Plamteći ostaci mantije srozaše se oko njenih nogu.
<BR>&nbsp;&nbsp;&nbsp;&nbsp;&nbsp;Svila pruži Resicu ka njoj. "Reci mi zašto je Pes ljut na nas, o Velika Ehidno."
<BR>&nbsp;&nbsp;&nbsp;&nbsp;&nbsp;Posegnula je da preuzme dečaka, videla zmiju u sopstvenoj ruci, pogledala je kao da do tog trenutka nije znala da je tu, i opet je podigla. "Pes je mrtav, a ti si budala. Daj Njorku."
<BR>&nbsp;&nbsp;&nbsp;&nbsp;&nbsp;"Ovaj dečak zove se Resica", reče joj Svila. "Njorka je bio ovakav dečak pre nekih dvadeset godina, pretpostavljam." Pošto ona nije rekla ništa na to, on nastavi: "Znao sam da vi bogovi možete da posedate biološke ljude kao što sam ja. Nisam znao da možete i hemijske da posedate."
<BR>&nbsp;&nbsp;&nbsp;&nbsp;&nbsp;Ehidna žustro mahnu zmijom, koja se uvijala i namotavala, ispred svog lica. "Njih lakše šta znače ovi numerali? Zašto bismo vas pustili...? Moj muž..."
<BR>&nbsp;&nbsp;&nbsp;&nbsp;&nbsp;"Da li je Pes poseo nekoga, a taj neko umro?"
<BR>&nbsp;&nbsp;&nbsp;&nbsp;&nbsp;Njena glava se okrete, mehanički, ka Svetom prozoru. "Prosti brojevi... Njegova citadela."
<BR>&nbsp;&nbsp;&nbsp;&nbsp;&nbsp;"Skloni se ti od te vatre", reče joj on, ali bilo je prekasno. Kolena je više nisu držala; ona se sruši na svoju zapaljenu mantiju. Činilo se da se, u padu, gužva i smanjuje.
<BR>&nbsp;&nbsp;&nbsp;&nbsp;&nbsp;On ostavi Resicu na tlo i izvuče Zumbulin igličar. Prvim hicem pogodi jednu zmiju iza glave, i čestita sebi; ali druga pobeže, nestajući u upečenoj, žutoj prašini Ulice sunca.
<BR>&nbsp;&nbsp;&nbsp;&nbsp;&nbsp;"Treba da zaboraviš sve što si sada, sticajem okolnosti, možda čuo", reče on Resici, vrativši igličar u džep.
<BR>&nbsp;&nbsp;&nbsp;&nbsp;&nbsp;"Nisam ništa ni razumeo, Patera." Resica se pridigao u sedeći položaj i rukama čvrsto stegao ugrizenu nogu.
<BR>&nbsp;&nbsp;&nbsp;&nbsp;&nbsp;"To je dobro." Svila izvuče zapaljene ostatke mantije ispod Mejtere Mermer.
<BR>&nbsp;&nbsp;&nbsp;&nbsp;&nbsp;Stara žena se sitno zasmeja. "Sad bih te mogla ubiti, Svilo." Držala je iglični pištolj, donedavno Mošusov, ne mnogo spretnije nego što je to maločas činio Resica, ali uperen u Svilina prsa. "U našoj kući sad su Savetnici. Oni bi to voleli."
<BR>&nbsp;&nbsp;&nbsp;&nbsp;&nbsp;Bezubi starac munjevito zamahnu svojim komadom sirove govedine, pljusnu staru ženu po ruci i oštro reče: "Nemoj, Gljivo!" Igličar pade na tlo, a starac ga istog trena pritisnu nogom.
<BR>&nbsp;&nbsp;&nbsp;&nbsp;&nbsp;Pred Svilinim zapanjenim pogledom, on izvuče gamadion, sav obložen bleštećim draguljima, iz otrcane, smeđe tunike. "Trebalo je ranije da saopštim da sam prisutan, Patera, ali sam se nadao da ću to moći kad ostanemo sami. Ja sam, kao što vidiš, takođe augur. Ja sam Patera Kvecal."
<BR>
<BR>&nbsp;&nbsp;&nbsp;&nbsp;&nbsp;Njorka stade i osvrte se ka poslednjim mrljavim, zelenim svetiljkama. Ovo je kao izlazak iz grada, pomisli on. Mrziš grad - mrziš ogavne i grozne osobine njegove, buku, dim, a najviše mrziš posrani krrrrvnički grabež za pare, za svaku prokletu krvavu paricu, pare za ovo i pare za ono, čovek ne može više ni da prdne besplatno. Ali kad izjašeš iz grada, i tama se sklopi oko tebe, a nebeske zemlje koje iz grada nekako ne primećuješ počnu da plove u visinama, osetiš odjednom da ti grad nedostaje, povučeš uzde, zaustaviš magarca i osvrćeš se. Gledaš grad, sa bilo kog mesta odakle je to moguće. Toliko svetiljki, malenih i dalekih; izgledaju kao najniže nebeske zemlje odmah posle zatvaranja pijace, tamo gde je već pala noć.
<BR>&nbsp;&nbsp;&nbsp;&nbsp;&nbsp;Iz pomrčine ispred njega Keder upita: "Oš ti dolazit?"
<BR>&nbsp;&nbsp;&nbsp;&nbsp;&nbsp;"Da. Ne živciraj se, matori."
<BR>&nbsp;&nbsp;&nbsp;&nbsp;&nbsp;Držao je u ruci strelu koju je neko odapeo na Šenilu. Bila je izrađena od kosti, ne od drveta. Dve dugačke cepke kosti, zaključio je Njorka, prepipavajući je prstima uzduž, po deseti ili dvanaesti put; zalepljene i uvezane da bi činile jednu celinu. Na zadnjem kraju su 'perca' takođe izrađena od kosti, a opaki, šiljati vrh je od kovanog metala. Najverovatnije su to delovi cevanične kosti neke velike životinje ili čak krupnog čoveka. On je čuo da seljaci ponekad love lukom i strelama; ima toga i na pijaci. Ali ovakvih strela nema.
<BR>&nbsp;&nbsp;&nbsp;&nbsp;&nbsp;Steže je šakama i prelomi na pola, pa pusti da komadi padnu; onda pohita tunelom, za Kederom. "Gde je Sifonka?"
<BR>&nbsp;&nbsp;&nbsp;&nbsp;&nbsp;"Opet napred sa onin soldatom." Keder je zvučao kao da je i sad na znatnoj udaljenosti ispred njega.
<BR>&nbsp;&nbsp;&nbsp;&nbsp;&nbsp;"Tako mi Hieraksa! Malo je nedostajalo da je nabodu prvom strelom!"
<BR>&nbsp;&nbsp;&nbsp;&nbsp;&nbsp;"Malo je nedostajalo da ubiju mene." Inkusov glas doplovio je kroz mrak. "Jesi li to zaboravio, možda?"
<BR>&nbsp;&nbsp;&nbsp;&nbsp;&nbsp;"Nisam", reče mu Njorka, "al me manje briga."
<BR>&nbsp;&nbsp;&nbsp;&nbsp;&nbsp;"Ne bri-ne", potvrdi Oreb sa Njorkinog ramena.
<BR>&nbsp;&nbsp;&nbsp;&nbsp;&nbsp;Inkus se kikotavo nasmeja. "A ne brinem se ni ja za tebe, Njorka. Kad sam uputio kaplara Hamerstona da ide ispred nas, moja prva pomisao bila je da bi s njim trebalo da ideš i ti. Onda sam shvatio da nema štete ako zaostaneš. Hamerstonov zadatak nije da izigrava dadilju tebi, nego da zaštiti mene od tvojih grubosti."
<BR>&nbsp;&nbsp;&nbsp;&nbsp;&nbsp;"I da me izmlati kad god ti pomisliš da bi tako trebalo."
<BR>&nbsp;&nbsp;&nbsp;&nbsp;&nbsp;"Upravo tako. O, upravo tako. Ali milosrđe i strpljenje mnogo su draži besmrtnim bogovima nego žrtvovanje, Njorka. Ako poželiš da ostaneš tu gde si, ja te neću sprečavati. Niti će te sprečavati moja visoka prijateljica, koja je, kao što si video, mnogo jača od tebe."
<BR>&nbsp;&nbsp;&nbsp;&nbsp;&nbsp;"Šenila nije jača od mene, čak ni sad. Ne verujem da je mnogo jača od tebe."
<BR>&nbsp;&nbsp;&nbsp;&nbsp;&nbsp;"Ali ima najbolje oružje. Do toga je držala. Što se mene tiče, drago mi je što su ona i njeno oružje blizu našeg stamenog kaplara, a daleko od tebe."
<BR>&nbsp;&nbsp;&nbsp;&nbsp;&nbsp;Njorka samog sebe, u mislima, 'šutnu' što se nije ranije setio da Šenilin bacač može oboriti Hamerstona baš kao i najbolji pištolj sa debelom municijom. Ogorčeno progunđa: "Neprestano ti nešto mozgaš, a?"
<BR>&nbsp;&nbsp;&nbsp;&nbsp;&nbsp;"Nećeš da mi se obraćaš sa 'Patera', je li, Njorka? Čak i sad odbijaš da upotrebiš moju titulu?"
<BR>&nbsp;&nbsp;&nbsp;&nbsp;&nbsp;Njorka je osećao slabost i vrtoglavicu; plašio se za Šenilu i za sebe; ipak uspe da kaže: "Ta titula bi značila da si ti, tobož, moj otac, a ono 'Mejtera' kako sam zvao moju učiteljicu, to bi značilo 'majka'. Čim počneš da se ponašaš kao otac, ja ću početi tako da te zovem."
<BR>&nbsp;&nbsp;&nbsp;&nbsp;&nbsp;Inkus se opet nasmeja. "Od nas, očeva, traži se da suzbijemo nasilničko ponašanje svojih potomaka i da naučimo mlade - nadam se da ćeš mi oprostiti malu vulgarnost - da ih naučimo da obrišu svoje slinave, prljave nosiće."
<BR>&nbsp;&nbsp;&nbsp;&nbsp;&nbsp;Njorka poteže kratki mač. Bio mu je neobično težak u ruci, ali ta težina, kao i hladni, tvrdi metal drške, dadoše mu novo pouzdanje. Oreb promuklo posavetova: "Ne, bre. Ne."
<BR>&nbsp;&nbsp;&nbsp;&nbsp;&nbsp;Inkus, koji je čuo šištanje sečiva što se izvlačilo iz korica, povika: "Kaplare!"
<BR>&nbsp;&nbsp;&nbsp;&nbsp;&nbsp;Hamerstonov glas dođe iz daljine, kroz tunel. "Evo me, Patera. Počeo sam ja da se vraćam čim sam čuo da vas dvojica razgovarate."
<BR>&nbsp;&nbsp;&nbsp;&nbsp;&nbsp;"Hamerston na žalost ne raspolaže svetlom. Kaže mi da je ostao bez njega kad je pogođen. Ali u mraku vidi bolje nego mi, Njorka. Bolje nego ijedna biološka osoba, zapravo."
<BR>&nbsp;&nbsp;&nbsp;&nbsp;&nbsp;Njorka, koji u mrklom mraku nije video ništa, reče: "Ja imam oči kao mačka."
<BR>&nbsp;&nbsp;&nbsp;&nbsp;&nbsp;"Ma nemoj. Ako je tako, šta ja držim sad u ruci?"
<BR>&nbsp;&nbsp;&nbsp;&nbsp;&nbsp;"Moj igličar." Njorka šmrknu: osećao se blagi smrad, kao da neko prži hranu na užegloj masti.
<BR>&nbsp;&nbsp;&nbsp;&nbsp;&nbsp;"Njorka? Njor iz 'Tla-pe'?"
<BR>&nbsp;&nbsp;&nbsp;&nbsp;&nbsp;"Da, ej!"
<BR>&nbsp;&nbsp;&nbsp;&nbsp;&nbsp;"Jeb te Pes. Ni-sta lo-ma."
<BR>&nbsp;&nbsp;&nbsp;&nbsp;&nbsp;Njorka zastade. "Sifonka, jesi dobro?"
<BR>&nbsp;&nbsp;&nbsp;&nbsp;&nbsp;Odgovora nije bilo.
<BR>&nbsp;&nbsp;&nbsp;&nbsp;&nbsp;Neko je zaječao; Hamerston opet opali. Njorka povika: "Slušajte svi, nemoj se borimo ako oni ne napadaju. Matori, gde si?" Njegov borbeni zanos već je iscurio, ostavivši ga slabijim i smučenijim nego ikad. "Sifonka?"
<BR>&nbsp;&nbsp;&nbsp;&nbsp;&nbsp;Oreb mu pomože svojim glasom. "Mala kaže! Do-bro? Ne mre?"
<BR>&nbsp;&nbsp;&nbsp;&nbsp;&nbsp;"Ma gde dobro! Ni blizu nisam dobro!" reče Šenila, boreći se za vazduh. "Ovaj me tresnuo nečim, Njorka. Oborio me i pokušao, znaš, da dobije za džabe. Prilično sam smlaćena, ali živa sam, valjda."
<BR>&nbsp;&nbsp;&nbsp;&nbsp;&nbsp;Mrak popusti, kao da se dogodio dizastor: tako naglo, i sa nailaskom svetlosti tako blede. Desetak stadija ispred njih, jedna od puzećih svetiljki lagano je izlazila iza okuke tunela. Pred Njorkinim općinjenim pogledom, to telo pokaza se celo na dalekome mestu na plafonu: sjajna tačka zahvaljujući kojoj postade vidljivo sve ono što je dotad bilo sakriveno.
<BR>&nbsp;&nbsp;&nbsp;&nbsp;&nbsp;Šenila je sedela na podu, na znatnoj daljini od Njorke. Videći Njorku, goli čovek pregladnelog izgleda, koji je stajao nad njom, diže obe ruke i uzmače. Njorka joj priđe i pokuša da joj pruži ruku, da bi joj pomogao da ustane, ali pri toj kretnji primeti (kao, nekoliko trenutaka pre toga, Svila) da mu je ruka zauzeta nožem. Stegavši zube protiv bola koji kao da mu je razdirao glavu na komade, on se sagnu i uvuče nož ponovo u čizmu.
<BR>&nbsp;&nbsp;&nbsp;&nbsp;&nbsp;"U mraku me uhvatio baš za bacač. Onda me udario motkom ili nečim takvim."
<BR>&nbsp;&nbsp;&nbsp;&nbsp;&nbsp;Pregledajući njenu glavu pri slabašnoj svetlosti, Njorka zaključi da tamna mrlja ispod kose predstavlja modricu, okrvavljenu. "Prokleto si talična da te nije ubio."
<BR>&nbsp;&nbsp;&nbsp;&nbsp;&nbsp;Goli čovek žmirnu. "Nisa mogo. Nisa pokušavo."
<BR>&nbsp;&nbsp;&nbsp;&nbsp;&nbsp;"Trebo bi te ubijem, ja tebe", reče mu Njorka. "Mislim i da oću. Idi uzmi bacač, Sifonka."
<BR>&nbsp;&nbsp;&nbsp;&nbsp;&nbsp;Iza Njorke, Inkus reče: "Nameravao je silovati, usuđujem se da kažem. Upozorio sam je baš na to. Silom se nametnuti ma kojoj ženi je rđavo, sine moj. A tek proročici..." On zakorači napred i uperi Njorkin veliki igličar u napadača. "I ja sam napola rešen da te ubijem, tako mi Scile."
<BR>&nbsp;&nbsp;&nbsp;&nbsp;&nbsp;"Patera je ubio oba boga", reče Hamerston ponosito. "A i dvojicu vas mesoglavaca."
<BR>&nbsp;&nbsp;&nbsp;&nbsp;&nbsp;"Stani malo, Patera. Mora ga pitamo nešto." Pokaza svojim kratkim mačem, koji je bio sav obliven krvlju, ka golom čoveku. "Kako se zoveš?"
<BR>&nbsp;&nbsp;&nbsp;&nbsp;&nbsp;"Urus. Ej, Njor, mi bili laćano društvo. Seš se ono znojavo mesto? Ti ušo pozadi ja ti pazio na ulicu."
<BR>&nbsp;&nbsp;&nbsp;&nbsp;&nbsp;"A-ha. Pamtim ja tebe. Dobio si jame. To je bilo pre..." Njorka pokuša da razmisli, ali nađe samo bol.
<BR>&nbsp;&nbsp;&nbsp;&nbsp;&nbsp;"Dva-tri meseca. Al sa imo sreće." Urus poče prilaziti, malo-po malo, držeći ruke u položaju molbe. "Njorka, da sa znao da s ti, sve b drukče bilo. Mi b ti pomogli, ja i moji. Al kako sa mogo znam? Moj čovek Gelada reko, idu samo ona i on." Brzim pokretima pokaza ka Šenili i Inkusu. "Velika riba iz jame za ribe, i mali tip. Nie reko za vojnika ni za teb. Ka sa čuo vojnika ja teo žim-be, al on se vratio."
<BR>&nbsp;&nbsp;&nbsp;&nbsp;&nbsp;Šenila poče: "Po čemu bih ja bila..."
<BR>&nbsp;&nbsp;&nbsp;&nbsp;&nbsp;"Zato što nemaš ništa na sebi, Sifonka" reče Njorka i uzdahnu. "I robijašicama uzmu svu odeću pre nego što ih bace u jamu. Mislio sam da to svako zna. Sedi. Sedite i vas dvojica, Patera, Hamerstone. Matori, je l' ideš?"
<BR>&nbsp;&nbsp;&nbsp;&nbsp;&nbsp;Oreb se promuklo pridruži ovom pozivu. "Mato-ri!"
<BR>&nbsp;&nbsp;&nbsp;&nbsp;&nbsp;Nije bilo odgovora iz mraka koji je uzmicao.
<BR>&nbsp;&nbsp;&nbsp;&nbsp;&nbsp;"Sedite", reče im Njorka opet. "Svi smo dibidus umorni - Hieraks zna da sam ja crk'o od umora. Verovatno ima još dugo da idemo do najbliže večere ili mesta gde se može spavati. Za ovog Urusa ovde imam nekoliko pitanja. Valjda imate i vi."
<BR>&nbsp;&nbsp;&nbsp;&nbsp;&nbsp;"Ja imam svakako", reče Inkus.
<BR>&nbsp;&nbsp;&nbsp;&nbsp;&nbsp;"E pa, dobićeš priliku." Njorka obazrivo sede na hladni pod tunela. "Prvo da vam kažem da je on rek'o istinu, ali šta s tim? Znam ja možda sto tipova kojima mogu da verujem pomalo, al nikom mnogo. Pre nego što su ga bacili u jame, on je bio jedan od tih, i to je sve, ništa više tu nema."
<BR>&nbsp;&nbsp;&nbsp;&nbsp;&nbsp;Inkus i Hamerston su seli jednovremeno; Urus je sačekao da mu bude naznačeno, jednim klimanjem glave, da sme, pa sede i on.
<BR>&nbsp;&nbsp;&nbsp;&nbsp;&nbsp;Njorka se nagnu unazad; zažmurio je. U glavi mu se vrtelo. "Svako će imati priliku, rekao sam, al ja prvi. Posle svi vi. Gde je Keder, Uruse?"
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Onaj matori. Bio s nama. Ribar. Jesi ga sredio?"
<BR>&nbsp;&nbsp;&nbsp;&nbsp;&nbsp;"Nisa sredio nikog." Urus kao da je govorio sa daljine od dve milje. Hamerstonov glas: "Što su te bacili u jamu?" Šenilin: "Pusti to sad. Kako to da si ovde? To bi ja da znam. Trebalo bi da si u jami, čak si mislio da sam ja pobegla iz jame za žene. Jesi stvarno to mislio samo zbog toga što sam bez odeće, kao što kaže ovaj Njorka?" Inkusov: "Sine moj, razmislio sam o nekim stvarima. Nisi mogao predvideti da ću ja, sveštenik, biti naoružan, a?" "Nisa znao da si pop. Gelada reko ide dugačka riba i mali tip. Samo to reko. Mi odma skidaj svetla." "A-ha, dakle taj Gelada je odapeo strelu na mene, je li." "Ne na teb, Patera, na nju. Reko e 'Ima bacač' i gađo e. Al gutno. Luk od lepljenih kosti, al on slabo đa-ga. Slabije neg što misli. Njorka, ja samo oću napolje, ej? Izvedi me gore, to e sve. Ć te slušam sve što kažeš."
<BR>&nbsp;&nbsp;&nbsp;&nbsp;&nbsp;"Pitam se, pitam se", progunđa Njorka.
<BR>&nbsp;&nbsp;&nbsp;&nbsp;&nbsp;Inkusov glas: "Ja sam ispalio bar dvadeset hitaca. I na te ljude, i na zveri zaista... zverske." Šenilin: "Lako si mogao poubijati sve nas, znaš li ti to? Jeote. Buška on iglicama na sve strane, u pomrčini, bole njega ćoše." Hamerstonov: "Nije mogao mene." "Kćeri moja, da nisam pucao, lako sam mogao ja mrtav ostati ovde. Ali nisam 'buškao' nasumce. Znao sam! Mada je bila tama takva kao, kao da sam - slep. Desilo se nešto divno. Pravo čudo. Sigurno mi je Scila pomogla. Oni su svi jurišali na mene, da me ubiju, ali umesto toga, pobio sam ja njih."
<BR>&nbsp;&nbsp;&nbsp;&nbsp;&nbsp;Njorka otvori oči i žmirkavo pogleda u tamu iza njih. "Možda su oni ubili Kedera. Ne znam. Al idem da vidim."
<BR>&nbsp;&nbsp;&nbsp;&nbsp;&nbsp;Šenila se spremala da ustane. "Mnogo ti je loše, a? Idem ja."
<BR>&nbsp;&nbsp;&nbsp;&nbsp;&nbsp;"Ne sada, Sifonka. Još je mrak tamo pozadi. Uruse, kažeš da su tvoji momci poskidali svetla. Da bi ovaj deo tunela bio mračan, pa da nam se zavučete iza leđa, a?"
<BR>&nbsp;&nbsp;&nbsp;&nbsp;&nbsp;"Jes. Gelada mi s popo na ramena i skino četr, Gaur odno. Ona se razmiču prema mraku, jes znao?"
<BR>&nbsp;&nbsp;&nbsp;&nbsp;&nbsp;Njorka samo zamumla.
<BR>&nbsp;&nbsp;&nbsp;&nbsp;&nbsp;"Al polako. Mi misili da čekamo sa strane dok prođete. Misim ona i mali pop. Nismo znali da ima još." "I ti si s leđa skočio na mene!" "A ša b ti uradila?" (Njorka oseti, jer sad nije mogao da gleda, da je Urus raširio ruke.) "Ti s Geladu raketom. Da ni bila krivina, pobila bi nas sve." "Loš mali!" (To je rekao Oreb.)
<BR>&nbsp;&nbsp;&nbsp;&nbsp;&nbsp;Njorka još jednom otvori oči. "Pobila bi trojicu, četvoricu. Hamerstone, pominjao si dve životinje koje je Patera ubio?"
<BR>&nbsp;&nbsp;&nbsp;&nbsp;&nbsp;"Tunelske bogove", potvrdi Hamerston. "Rekao sam ti, oni su kao psi, ali ne lepi kao psi."
<BR>&nbsp;&nbsp;&nbsp;&nbsp;&nbsp;"Mora se vratim", progunđa Njorka. "Da vidim šta je bilo sa matorim i da bacim pogled na te pse. Uruse, ti si jedan, a ja sam sredio jednog, to su dvojica. Hamerston kaže da je Patera oladio dvojicu, to su četri. Je l' još neko sredio nekog?"
<BR>&nbsp;&nbsp;&nbsp;&nbsp;&nbsp;Hamerston: "Ja. Jednog. A spucao sam i jednog od onih koje je Patera pogodio, jer se taj nešto bacakao."
<BR>&nbsp;&nbsp;&nbsp;&nbsp;&nbsp;"A-ha, mislim da sam to čuo. Znači, pet. Uruse, sad mi ne lupetaj, zi-pa dobro ša ti žem-ka. Koko s imo?"
<BR>&nbsp;&nbsp;&nbsp;&nbsp;&nbsp;"Šes, Njor, i dva vau."
<BR>&nbsp;&nbsp;&nbsp;&nbsp;&nbsp;"Šes uračunavajući i tebe?"
<BR>&nbsp;&nbsp;&nbsp;&nbsp;&nbsp;"Jes majk mi."
<BR>&nbsp;&nbsp;&nbsp;&nbsp;&nbsp;"Vraćam se ja tamo", ponovi Njorka, "čim svetla odu do tamo i čim meni bude bolje. Ko god oće sa mnom, dobro je. Ko god oće sam da ide dalje, i to je dobro. A ja ću da potražim te bogove i Kedera." Opet sklopi oči.
<BR>&nbsp;&nbsp;&nbsp;&nbsp;&nbsp;"Dobar ma-li!"
<BR>&nbsp;&nbsp;&nbsp;&nbsp;&nbsp;"Da, ptico, bio je dobar." Njorka je čekao da neko progovori, ali svi su ćutali. "Uruse, tebe su bacili u jame. Je l stvarno bacaju iz visine? Uvek sam se pitao."
<BR>&nbsp;&nbsp;&nbsp;&nbsp;&nbsp;"Ak i naljutiš. Inače s voziš dole u korpi."
<BR>&nbsp;&nbsp;&nbsp;&nbsp;&nbsp;"A tako vas i hrane? Spuštaju njamu u korpi?"
<BR>&nbsp;&nbsp;&nbsp;&nbsp;&nbsp;"I kante vode ponekad. Al mi smo vatali vodu ka e kiša, najviše."
<BR>&nbsp;&nbsp;&nbsp;&nbsp;&nbsp;"Čaj-pri."
<BR>&nbsp;&nbsp;&nbsp;&nbsp;&nbsp;"Nie tako lše. Kod men. Slažemo s mi. Novi dolaze, jači."
<BR>&nbsp;&nbsp;&nbsp;&nbsp;&nbsp;"Ako ih baš ne bace s visine. Onda polome noge, pretpostavljam."
<BR>&nbsp;&nbsp;&nbsp;&nbsp;&nbsp;"Jes Njor."
<BR>&nbsp;&nbsp;&nbsp;&nbsp;&nbsp;"Takvog ubijete i pojedete dok je još debeo."
<BR>&nbsp;&nbsp;&nbsp;&nbsp;&nbsp;Neko (Inkus, zaključi Njorka) čujno, užasnuto, uvuče vazduh.
<BR>&nbsp;&nbsp;&nbsp;&nbsp;&nbsp;"Ne uvek. Ne ak e neko kog neko zna. Ne b teb."
<BR>&nbsp;&nbsp;&nbsp;&nbsp;&nbsp;"Znači, tebe su strpali u jamu, al si se u korpi vozio do dole, a ti si momak i po - bio. I vid'o si da kopaju, a?" Njorka otvori oči, rešen da ih sad drži neprestano otvorene.
<BR>&nbsp;&nbsp;&nbsp;&nbsp;&nbsp;"Jes. Kopali ka slobodi. Do glavnog zida, onda na dole, kolko god treba. Naša jama jedna od najstarijih, najdubljih. Kopali s koske, po dva. Drugi iznosili u ruke. Treći pazili na baće i gazili po jami ono prosuto. Sve mi rekli."
<BR>&nbsp;&nbsp;&nbsp;&nbsp;&nbsp;Hamerston reče: "I umesto ispod zida, provalili ste u ovaj tunel?"
<BR>&nbsp;&nbsp;&nbsp;&nbsp;&nbsp;Urus živo klimnu glavom. "Oni su. Pre mene. Bila pukotina u brodskom kamenu. Vidli svetla, poludeli ljudi. Doneli kamenje, probili rupu da si mogo taman da se provučeš."
<BR>&nbsp;&nbsp;&nbsp;&nbsp;&nbsp;Inkus se zlobno nasmeši, otkrivajući isturene zube više nego ikad. "Počinjem razumevati tvoju nevolju, sine moj. Kad ste prodrli u ove grozne tunele, pokazalo se da ne možete stići na površinu. Tačno? Tako se odigralo? Pesovu pravdu ste osetili?"
<BR>&nbsp;&nbsp;&nbsp;&nbsp;&nbsp;"Jes Patera." Sa Ulizičkom grimasom, Urus se naginjao ka Inkusu, kao da će pasti ničice pred njega. "Nego, Patera. Ti ubi dva moja prijatelja maločas, a? Ništa ono, 'idi u Glavni procesor', a?"
<BR>&nbsp;&nbsp;&nbsp;&nbsp;&nbsp;Inkus mahnu glavom levo i desno, pri čemu su se njegovi bucmasti obrazi zatresli. "Smatrao sam da je najbolje da u ovom slučaju bogovi procene sami, sine moj. Istog bih mišljenja bio i u tvom slučaju, sine moj."
<BR>&nbsp;&nbsp;&nbsp;&nbsp;&nbsp;"Dobro. Misio sam te ubijem. Laćano. Ne pokušavam te lažem. Al sad treba to zaboravimo. A, Patera? Pes bi nam reko da 'sve zlo ostavimo iza sebe'. A?" Urus mu pruži ruku.
<BR>&nbsp;&nbsp;&nbsp;&nbsp;&nbsp;"Sine moj, kad bi ti posedovao ovakav igličar kao ja, onda bih ja pristao na neko takvo izmirenje, rado."
<BR>&nbsp;&nbsp;&nbsp;&nbsp;&nbsp;Njorka se tiho zacereka. "Kolko ste daleko išli, Ure? U potrazi za izlazom?"
<BR>&nbsp;&nbsp;&nbsp;&nbsp;&nbsp;"Daleko. Al ima svašta u ovi tuneli, ej. Razni su. Neki puni vode. Ima zatrpani. Na kraju nekih, vrata, al ne mož prođeš."
<BR>&nbsp;&nbsp;&nbsp;&nbsp;&nbsp;Šenila reče: "Imam posle da ti kažem nešto o vratima, Mlatko, kad budemo sami."
<BR>&nbsp;&nbsp;&nbsp;&nbsp;&nbsp;"Tako treba, Sifonka. Dobro ti je to." Njorka se bolno pridiže na noge. Videći da je sečivo njegovog kratkog mača još uprljano krvlju, on ga obrisa rubom tunike i vrati u korice. "Ima svašta, je li. Ša ima?"
<BR>&nbsp;&nbsp;&nbsp;&nbsp;&nbsp;"Na ovu stranu", Urus pokaza rukom, "ima vojnici k'o ovaj. Ubiju te čim te vide; znači, mora slušaš da ne naiđu. Ja s u mraku čuo da e vojnik. Tiho idu, i marširaju tiho. Al zvuk drukči, a i zvecne im štolj-pi ponekad. Ima i vau, oni to zovu bogovi. Al to đavoli, u stvari. Al ima jedan moj, Eland, uvatio dva mala, pripitomio. Vodili ih mi s nama. Ima i velike mašine. Ta-ruši. A i druge. Neke ti neće ništ ak i ne diraš."
<BR>&nbsp;&nbsp;&nbsp;&nbsp;&nbsp;"To je sve?"
<BR>&nbsp;&nbsp;&nbsp;&nbsp;&nbsp;"Sve što ja ikad vido, Njor. Za duhove se priča. Nika vido."
<BR>&nbsp;&nbsp;&nbsp;&nbsp;&nbsp;"Dobro." Njorka se okrete i obrati se Inkusu, Hamerstonu i Šenili. "Vraćam se u onaj deo tunela, kao što rekoh, da potražim Kedera."
<BR>&nbsp;&nbsp;&nbsp;&nbsp;&nbsp;Pođe laganim šetkanjem nazad kroz tunel, bez zaustavljanja, sve do mesta gde su ležali ljudi i zveri koje je Inkus pobio. Čučnu da ih bolje osmotri, ali krišom pogleda i ka grupi koju je ostavio. Niko nije pošao za njim. On slegnu ramenima. "Samo ja i ti, Orebe."
<BR>&nbsp;&nbsp;&nbsp;&nbsp;&nbsp;"Loš pas!"
<BR>&nbsp;&nbsp;&nbsp;&nbsp;&nbsp;"Ova dva su zaista gadna. On reče 'vau', al tako se kaže za pse-čuvare, a ovo uopšte nisu psi - tu je Hamerston u pravu."
<BR>&nbsp;&nbsp;&nbsp;&nbsp;&nbsp;Pokraj jednog od mrtvih robijaša ležao je grubo izrađen topuz - kamen žilama privezan za kost pocrnelu u vatri. Njorka podiže to oružje, pogleda ga i odbaci, pitajući se koliko je taj napadač uspeo da se približi Inkusu pre nego što je poginuo. Da je Inkus ubijen, možda bi on, Njorka, opet došao do svog igličara. Ali šta bi u tom slučaju uradio Hamerston?
<BR>&nbsp;&nbsp;&nbsp;&nbsp;&nbsp;Sa više radoznalosti razgledao je čoveka koga je sam sasekao. Njorka je svojevremeno krađom došao do tog kratkog mača - ili velikog noža; nosio ga je uglavnom da bi se pravio važan, a naoštrio ga je jednom, jer mu je to bilo potrebno, zato što je njime ponekad sekao konopce ili izvaljivao zaključane ladice; iz čiste radoznalosti pohađao je dva časa nastave kod majstora Ksipiasa; sad mu se činilo da je zaista vlasnik jednog oružja koga, do ovog trenutka, nije bio svestan.
<BR>&nbsp;&nbsp;&nbsp;&nbsp;&nbsp;Svetlost puzećih svetiljki ovde je bila primetno slabija; one su imale još dugo da putuju do mesta iznad poprišta na kome je Njorka ostavio ribara. On sad isuka kratki mač i poče nastupati obazrivo. "Pevaj ako išta vidiš, ptičurino."
<BR>&nbsp;&nbsp;&nbsp;&nbsp;&nbsp;"Ne vidi."
<BR>&nbsp;&nbsp;&nbsp;&nbsp;&nbsp;"Ali u ovom osvetljenju tebe vid dobro služi, je li tako? Pa i ja vidim, al ne mnogo dobro."
<BR>&nbsp;&nbsp;&nbsp;&nbsp;&nbsp;"Nema ni-ko." Oreb sa jakim, bučnim udarom sklopi kljun i odleprša sa Njorkinog desnog na levo rame. "Nema ni-šta."
<BR>&nbsp;&nbsp;&nbsp;&nbsp;&nbsp;"Dahhh. Ni ja ne vidim nešto naročito. E samo kad bih bio siguran da je ovo to mesto."
<BR>&nbsp;&nbsp;&nbsp;&nbsp;&nbsp;Ponajviše je žalio što Šenila nije pošla za njim. Dobro, Dropljan jeste, Dropljan evo ide za njim, velik i nezgodan; ali, nije to isto. Ako Šenili nije stalo do njega do te mere da sad za njim pođe - onda nema svrhe ni on da ide ovim tunelom... onda ništa nema svrhe.
<BR>&nbsp;&nbsp;&nbsp;&nbsp;&nbsp;Kako si se ti upetljo u ovo, ej, derište? pita Dropljan.
<BR>&nbsp;&nbsp;&nbsp;&nbsp;&nbsp;"Neam pojma", mrmlja Njorka. "Z-boravio."
<BR>&nbsp;&nbsp;&nbsp;&nbsp;&nbsp;Moj-ne žeš-la, derište. Oš te izvadim odavde? Onda mora znam.
<BR>&nbsp;&nbsp;&nbsp;&nbsp;&nbsp;"Misim, dopao mi se. Taj pop. Svila. Misim da ga Aju skembo. Pa sam misio da nađem ove u Limni, oni bi me rado gledali, zbog love. Njama, piće, možda posle i dve sobe za nas al na visini. On nju ne bi, on je augur..."
<BR>&nbsp;&nbsp;&nbsp;&nbsp;&nbsp;"Loše ka-že!"
<BR>&nbsp;&nbsp;&nbsp;&nbsp;&nbsp;"On je pop, a ja sam tu, ona bi popila dve-tri-pe-šes uz večeru, bila bi mi zahvalna za to, a i za prsten, pa bi moglo bude fino."
<BR>&nbsp;&nbsp;&nbsp;&nbsp;&nbsp;Ša sam ti reko o spetljavanju sa ženama, ej, derište?
<BR>&nbsp;&nbsp;&nbsp;&nbsp;&nbsp;"Brate, jesi, reko si. Sve si ti u pravu. E, sad. Nema Svile, a ova nešto podilejos. Ja se naljutim, lupim je i odem ga tražim. E, al sad svi kažu, on bude novi kalde. Bilo bi dobro biti njegov ortak, ako mu to uspe."
<BR>&nbsp;&nbsp;&nbsp;&nbsp;&nbsp;"Ide mala! Ov-de!"
<BR>&nbsp;&nbsp;&nbsp;&nbsp;&nbsp;Baš te briga za to. I ša, sad se vraćaš po tog kasapina Svilu? Zato s pošo nazad?
<BR>&nbsp;&nbsp;&nbsp;&nbsp;&nbsp;"Da, nazad u Viron, jer bi on tako hteo. Al prvo da nađem matorog Kedera čiji je bio onaj brodić."
<BR>&nbsp;&nbsp;&nbsp;&nbsp;&nbsp;Pa ti si ucepo gomilu takvih kedera, u životu. A ni broda više nema.
<BR>&nbsp;&nbsp;&nbsp;&nbsp;&nbsp;"Patera bi hteo tako, a meni se sviđa taj Patera."
<BR>&nbsp;&nbsp;&nbsp;&nbsp;&nbsp;Tako mnogo?
<BR>&nbsp;&nbsp;&nbsp;&nbsp;&nbsp;"Mlatko? Mlatko!"
<BR>&nbsp;&nbsp;&nbsp;&nbsp;&nbsp;On te čeka, znaš. Taj Gelada nas čeka u mraku pored tela tog matorog. Imo je luk i strele. To nije imo niko drugi.
<BR>&nbsp;&nbsp;&nbsp;&nbsp;&nbsp;"Ide mala. Ovde", ponovi Oreb.
<BR>&nbsp;&nbsp;&nbsp;&nbsp;&nbsp;Njorka se okrete ka njoj. "Ostani pozadi, Sifonka, na bezbednom!"
<BR>&nbsp;&nbsp;&nbsp;&nbsp;&nbsp;"Mlatko, ima nešto što moram da ti kažem, ali to ne mogu da vičem."
<BR>&nbsp;&nbsp;&nbsp;&nbsp;&nbsp;"On nas vidi, Sifonka. Al mi njega ne. Odavde ga ni ovaj vran ne vidi, jer gleda iz svetlijeg u tamnije. Di ti e bacač?"
<BR>&nbsp;&nbsp;&nbsp;&nbsp;&nbsp;"Morala sam ga ostaviti kod našeg Kamenka. Patera nije hteo da pođem za tobom, a kad sam pošla, izgleda da je pomislio da bih ja, čim se malo udaljim, mogla pucati na njih dvojicu."
<BR>&nbsp;&nbsp;&nbsp;&nbsp;&nbsp;Njorka pogleda desno od sebe, u nadi da se posavetuje sa Dropljanom, ali Dropljan više nije bio tu.
<BR>&nbsp;&nbsp;&nbsp;&nbsp;&nbsp;"Onda sam ja rekla: ne bismo mi vas. Ne bismo ništa tako. Nas dvoje ne mrzimo vas dvojicu. Ali Patera je rekao da ti njih ipak mrziš."
<BR>&nbsp;&nbsp;&nbsp;&nbsp;&nbsp;Njorka odmahnu glavom: bol. Kao grimizna magla. "Može biti da on mrzi mene. Ja njega ne."
<BR>&nbsp;&nbsp;&nbsp;&nbsp;&nbsp;"To sam mu i ja rekla. A on meni: vrlo dobro kćeri moja - znaš kako on govori - ostavi to kod nas, pa ću ti verovati. Ja poslušala. Ostavila cev kod Kamenka."
<BR>&nbsp;&nbsp;&nbsp;&nbsp;&nbsp;"Pa si pošla za mnom go-go-goloruka, da bi mi rekla to o prokletim vratima."
<BR>&nbsp;&nbsp;&nbsp;&nbsp;&nbsp;"Da!" Govoreći, prilazila je bliže. "Nešto važno, Mlatko, zaista važno, a nisam htela da čuje onaj što me udario."
<BR>&nbsp;&nbsp;&nbsp;&nbsp;&nbsp;"Jel o onom što je 'ta-ruši' kazao?"
<BR>&nbsp;&nbsp;&nbsp;&nbsp;&nbsp;Šenila, zapanjena, stade.
<BR>&nbsp;&nbsp;&nbsp;&nbsp;&nbsp;"Čuo sam, Sifonka. Bio sam odmah iza tebe, a vrata su moj posao. Vrata i prozori, zidovi i krovovi. Misliš da bi meni promaklo nešto tako?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Izgleda da ne bi."
<BR>&nbsp;&nbsp;&nbsp;&nbsp;&nbsp;"I ja kažem da, izgleda, nije. Ostani ti sad tamo negde, gde je bezbedno." Okrete joj leđa, nadajući se da nije primetila koliko je mukom obuzet i vrtoglav: tunel ispred njega sve mračniji, i kao da se vrti u krug, to je crno ždrelo u koje on zuri, to je vatrometni katerinski točak koji je izgoreo, ili zadnji visoki točak mrtvačkih kola, sav od ebonosa i crnog gvožđa, kotura se nakatranisanim drumom u nigdinu. "Znam da si tu negde, Gelada. Imaš matorog. Sad zi-pa dobro. Ja sam Njorka. Urusov ortak. Nisam došo se đam-sva. Al taj matori e moj ortak, isto."
<BR>&nbsp;&nbsp;&nbsp;&nbsp;&nbsp;Njegov glas je postepeno slabio. On pokuša da sabere svu snagu koja mu je preostala. "Sa ć idemo s Urusom nazad u vašu jamu."
<BR>&nbsp;&nbsp;&nbsp;&nbsp;&nbsp;"Mlatko!"
<BR>&nbsp;&nbsp;&nbsp;&nbsp;&nbsp;"Ti ćuti." Nije se potrudio da pogleda ka njoj. "To je zato što ja mogu vas provedem kroz gvozdena vrata koja vi ne umete rešite. Razgovaraću s ljudima u vašoj jami. Reći ću: ko oće napolje, nek pođe sa mnom, izlazimo napolje. Onda idemo do jednih takvih vrata, ja ih otvorim, i svi izađemo. Al to e sve. Ne se vraćam ni za kog."
<BR>&nbsp;&nbsp;&nbsp;&nbsp;&nbsp;Zastao je, čekajući neki odgovor. Oreb nervozno klepnu kljunom.
<BR>&nbsp;&nbsp;&nbsp;&nbsp;&nbsp;"Ti i matori ajte s nama. Ili pusti njega, a ti posle idi sam za nama ako voliš tako, do jame, pa do vrata, i napolje. Al sigurno ću vidim ša e s njim."
<BR>&nbsp;&nbsp;&nbsp;&nbsp;&nbsp;Šenilina ruka dotače njegovo rame; on se trže.
<BR>&nbsp;&nbsp;&nbsp;&nbsp;&nbsp;"Oš i ti, Sifonka?"
<BR>&nbsp;&nbsp;&nbsp;&nbsp;&nbsp;Klimnula je glavom i uhvatila ga pod ruku. Načinili su još stotinak koraka u tamu sve dublju - onda jedna strela fijuknu između njihovih glava; Šenila uzviknu i steže mu ruku čvršće nego ikad.
<BR>&nbsp;&nbsp;&nbsp;&nbsp;&nbsp;"Ma to je samo upozorenje", reče joj on. "Mogo je on da nas nabode da je hteo. Al neće, jer s nama mož napolje, a sam ne mož."
<BR>&nbsp;&nbsp;&nbsp;&nbsp;&nbsp;Progovori opet jačim glasom. "Matori e ucepan, a, Gelada? Provalio sam te. I ti sad misliš, kad ja to saznam, sve propalo. Neće tako bude. Sve što sam reko ostaje da važi. Imamo popa, to je onaj mali što je bio s ovom. Ti nam samo daj telo matorog. Pop ć se moli i možda ga sahrani negde ako nađemo mesto. Ne poznajem te, al ti si možda znao Dropljana, mog brata. To je onaj što e mazno Molpin zlatni pehar, ej. Oš zovem Urusa? On ć ti kaže da e istina."
<BR>&nbsp;&nbsp;&nbsp;&nbsp;&nbsp;Šenila povika: "Istinu ti kaže, Gelada, stvarno. Samo, ja 'misim' da ti više nisi tu, nego si pobego niz tunel. To bi ja uradila. Al ako si tu, imaj poverenja u Njorku. Sigurno si u jami odavno, jer sad u Orili Njorku svako zna."
<BR>&nbsp;&nbsp;&nbsp;&nbsp;&nbsp;"Tica vidi!" progunđa Oreb.
<BR>&nbsp;&nbsp;&nbsp;&nbsp;&nbsp;Njorka pođe lagano, još dublje u sve tamniji sumrak tunela. "Ima luk?"
<BR>&nbsp;&nbsp;&nbsp;&nbsp;&nbsp;"Ima luk!"
<BR>&nbsp;&nbsp;&nbsp;&nbsp;&nbsp;"Spusti taj luk, Gelada. Nabodeš mene, propala ti poslednja prilika za izlazak."
<BR>&nbsp;&nbsp;&nbsp;&nbsp;&nbsp;"Njorak?" Taj glas iz tame mogao je biti glas Hieraksa samog, šupalj i beznadan kao odjek iz groba. "To ti ime? Njorak?"
<BR>&nbsp;&nbsp;&nbsp;&nbsp;&nbsp;"Njorka. Dropljanov brat. On bio stariji od mene."
<BR>&nbsp;&nbsp;&nbsp;&nbsp;&nbsp;"Imaš igličar? Ostavi ga."
<BR>&nbsp;&nbsp;&nbsp;&nbsp;&nbsp;"Neam." Njorka vrati kratki mač u korice, skide tuniku i baci je na pod tunela. Podiže ruke i okrete se oko sebe, pun krug. "Vidiš? Imam mač i ništa više." Izvuče još jednom mač iz korica. "Evo, ostavljam ga preko krpa. Jasno ti je da ni Sifonka nema ništa. Ostavila je bacač kod onog vojnika." Pokazavši ruke, on produži laganim koracima u tamu.
<BR>&nbsp;&nbsp;&nbsp;&nbsp;&nbsp;Najednom, slabo treperenje svetla, još stotinu koraka dalje. "Fenjerče", doviknu im Gelada. "Na mast od vau."
<BR>&nbsp;&nbsp;&nbsp;&nbsp;&nbsp;Gelada opet dunu u plamičak; ovog puta Njorka je čuo taj zvuk, tiho izlaženje daha. "Trebo sam se setim", promrmlja on Šenili.
<BR>&nbsp;&nbsp;&nbsp;&nbsp;&nbsp;"Nerado ih palimo", reče Gelada i ustade: stvorenje od štapova, ne mnogo višeg rasta nego Inkus. "Držimo ih zatvorene. Fitilj još malo pa potrošen. Ljudi nam to donesu, ostave."
<BR>&nbsp;&nbsp;&nbsp;&nbsp;&nbsp;Pošto Njorka, koji je žustro hodao kroz mrak, nije ništa rekao na to, on nastavi: "Ka se ulje potroši, onda mast od vau."
<BR>&nbsp;&nbsp;&nbsp;&nbsp;&nbsp;"Ja mislio da fenjere sami pravite, od koske", reče Njorka tonom običnog razgovora. "Fitilje možda od upletene kose." Već je bio blizu, dovoljno blizu da vidi Kederovo telo, koje je ležalo pred Geladinim nogama.
<BR>&nbsp;&nbsp;&nbsp;&nbsp;&nbsp;"I to, ponekad. Al kosa ne valja. Upredemo krpe."
<BR>&nbsp;&nbsp;&nbsp;&nbsp;&nbsp;Njorka stade pokraj tela. "Sjebo si ga još tamo, a? Pa vuko. Sav je nešto prljav."
<BR>&nbsp;&nbsp;&nbsp;&nbsp;&nbsp;"Vuko kolko sa mogo. Težak je, jao-ooo."
<BR>&nbsp;&nbsp;&nbsp;&nbsp;&nbsp;Njorka rasejano klimnu glavom. Svila mu je jednom prilikom pričao, dok su sedeli za večerom u jednom separeu u Vironu, da Krv ima kćerku, čij je lice kao lobanja, i kad razgovaraš s njom čini ti se da razgovaraš s lobanjom, iako je to živa ženska, dok Dropljan (koji je stvarno mrtav) uopšte ne izgleda tako. Lice njenog tate, Krva, stvarno ne liči na lobanju, mekano je i crveno i mlohavo, pa oznojeno - znoji se i kad govori nekome koliko mora da plati. Ovaj Gelada, međutim, stvarno ima lice-lobanju, kao da je on, a ne Krv, otac te gaborke Gljive; čovek praktično bez ijedne dlake na glavi i licu, dakle kao lobanja, a boja, boja sivkasta i bela, kao prljave kosti, čak i sada, u smrdljivoj, žutoj svetlosti fenjera. Leš, leš koji hoda, sa malenim, okruglim trbuhom, laktovima većim od ruku. Pleća kao šipke za okačinjanje peškira, fenjer u jednoj ruci; pokraj njegovih nogu luk, tako malen, kao dečja igračka, od kosti sapete trakom sirove kože. Pored luka, strela, pored strele položen Kederov stari, široki nož, i Kederova glava, stara, na njoj više nema one stare kape koju je uvek nosio, kosa bela i ludo raskuštrana kao kod neke babe, a na jednoj ruci nedostaje mišica, pola mesa pojedeno, vidi se čista belina kosti, belija od njegovih očiju, belija od ma čega drugog.
<BR>&nbsp;&nbsp;&nbsp;&nbsp;&nbsp;"Si bolesan, Njor?"
<BR>&nbsp;&nbsp;&nbsp;&nbsp;&nbsp;"A-ha, malo." Njorka kleknu pored Kederovog tela.
<BR>&nbsp;&nbsp;&nbsp;&nbsp;&nbsp;"Imo je čakiju." Gelada se hitro sagnu i dohvati Kederov nož. "To ostaje meni."
<BR>&nbsp;&nbsp;&nbsp;&nbsp;&nbsp;"Važi." Rukav Kederove teške, iznošene, plave tunike bio je odsečen, a meso sečeno u trakama i dizano sa mišice. Takođe i sa podlaktice. Oreb skoči sa Njorkinog ramena da razgleda obavljeni posao, a Njorka ga upozori: "Nije za kljucanje!"
<BR>&nbsp;&nbsp;&nbsp;&nbsp;&nbsp;"Jadan ti-ca!"
<BR>&nbsp;&nbsp;&nbsp;&nbsp;&nbsp;"Imo e on i dve-tri parice. Dać ti ka me izvedeš napolje."
<BR>&nbsp;&nbsp;&nbsp;&nbsp;&nbsp;"Zadrži ih. Trebaće ti, tamo gore."
<BR>&nbsp;&nbsp;&nbsp;&nbsp;&nbsp;Krajićkom vidnog polja Njorka primeti da Šenila iscrtava znak sabiranja. "Hierakse Visoki, bože mračni, bože smrti..."
<BR>&nbsp;&nbsp;&nbsp;&nbsp;&nbsp;"Je se borio?"
<BR>&nbsp;&nbsp;&nbsp;&nbsp;&nbsp;"Slabo. Ja zašo iza njega. Nabacio mu moje drugo uže oko vrata. To e umetnost. Znaš Mandrila?"
<BR>&nbsp;&nbsp;&nbsp;&nbsp;&nbsp;"Zapalio", reče mu Njorka, ne dižući pogled. "Koko sam čuo, u Palustriju."
<BR>&nbsp;&nbsp;&nbsp;&nbsp;&nbsp;"Moj rođak. Radio sam s njim. A Elodiju?"
<BR>&nbsp;&nbsp;&nbsp;&nbsp;&nbsp;"Ona je mrtva. I ti si." Njorka se uspravi i sjuri nož u okrugli trbuščić, ali tako da je vrh zašao pod rebra i nagore, u srce.
<BR>&nbsp;&nbsp;&nbsp;&nbsp;&nbsp;Gelada širom otvori oči i usta. Trenutak-dva, pokušavao je da uhvati Njorkin šačni zglob, da odgurne tu oštricu koja je već okončala njegov život. Njegov fenjer, spolja obojen u crno, pade na goli brodski kamen, sa lupnjavom; Kederov nož takođe. Mrak se odasvud spusti na njih.
<BR>&nbsp;&nbsp;&nbsp;&nbsp;&nbsp;"Mlatko!"
<BR>&nbsp;&nbsp;&nbsp;&nbsp;&nbsp;Njorka je osetio kako se Geladina težina sleže na nož: popustile mu noge. Jednim trzajem, oslobodi nož, zatim ga obrisa o svoju butinu, zadovoljan što ne mora da gleda Geladinu krv niti prazno zurenje mrtvačevih očiju.
<BR>&nbsp;&nbsp;&nbsp;&nbsp;&nbsp;"Mlatko, rekao si da mu nećeš ništa!"
<BR>&nbsp;&nbsp;&nbsp;&nbsp;&nbsp;"Je l jesam? Ne sećam se."
<BR>&nbsp;&nbsp;&nbsp;&nbsp;&nbsp;"Pa on nama ne bi ništa učinio."
<BR>&nbsp;&nbsp;&nbsp;&nbsp;&nbsp;Nije ga dodirnula, ali on je u mraku osećao njenu blizinu, ženski miris njenih prepona, mošus njene kose. "Već je on nama nešto učinio, Sifonka." Vratio je nož u čizmu, zatim je, pipajući prstima, našao Kederovo telo i prebacio ga sebi preko ramena. Keder nije bio teži od dečaka. "Oćeš poneti fenjer? Mogao bi nam biti od koristi, ako pronađemo kako se pali."
<BR>&nbsp;&nbsp;&nbsp;&nbsp;&nbsp;Šenila ne reče ništa, ali on nekoliko sekundi kasnije začu limeni zveket fenjera.
<BR>&nbsp;&nbsp;&nbsp;&nbsp;&nbsp;"Ubio je Kedera. To bi već bilo dovoljno, al on počeo i da ga jede. Zato u prvi mah nije ništa govorio. Bio suviše zauzet žvakanjem. Znao je da ćemo zahtevati telo staroga, pa je mislio da se pre toga najede."
<BR>&nbsp;&nbsp;&nbsp;&nbsp;&nbsp;"Umirao je od gladi. Umirao od gladi, ovde, ispod zemlje." Šenilin glas bio je jedva nešto jači od šapata.
<BR>&nbsp;&nbsp;&nbsp;&nbsp;&nbsp;"Dabome. Ptičurino, de si?"
<BR>&nbsp;&nbsp;&nbsp;&nbsp;&nbsp;"Ovde tica!" Perje pređe ovlašnim dodirom preko Njorkinih prstiju; Oreb je stajao na Kederovom lešu.
<BR>&nbsp;&nbsp;&nbsp;&nbsp;&nbsp;"Ti kad bi umirao od gladi, možda bi isto uradio, Njorka."
<BR>&nbsp;&nbsp;&nbsp;&nbsp;&nbsp;Njorka ne odgovori, a ona dodade: "Možda bih i ja."
<BR>&nbsp;&nbsp;&nbsp;&nbsp;&nbsp;"Nema to veze, Sifonka." Krenuo je bržim hodom, odmičući ispred nje.
<BR>&nbsp;&nbsp;&nbsp;&nbsp;&nbsp;"Ne vidim zašto nema veze!"
<BR>&nbsp;&nbsp;&nbsp;&nbsp;&nbsp;"Zato što sam morao. Uradio bi i on tako, kao što rekoh. Idemo sad u jamu. To sam mu reko."
<BR>&nbsp;&nbsp;&nbsp;&nbsp;&nbsp;"Ne sviđa mi se ni to." Šenila je zvučala kao da će zaplakati.
<BR>&nbsp;&nbsp;&nbsp;&nbsp;&nbsp;"Moram. Imam suviše prijatelja koji su tamo poslati, Sifonka. Ako su neki u toj jami, a ja mogu da ih izvučem, onda moram. Onda će cela jama da sazna za ovo. Možda im Patera ne bi rekao, ako bih lepo zamolio. Možda ni Hamerston ne bi. Ali Urus sigurno bi. Reko bi: evo momka koji je ucepo jednog Njorkinog prijatelja, ucepo i pojeo, štaviše, a Njorka ništa. Čim bi oni izišli iz jame, ceo grad bi saznao."
<BR>&nbsp;&nbsp;&nbsp;&nbsp;&nbsp;Jedan bog se nasmejao iza njih, tiho ali jasno, besmislenim i beshumornim smehom ludaka; Njorka se zapita da li je Šenila to čula. "Dakle, morao sam. Pa sam i uradio. I ti bi, na mom mestu."
<BR>&nbsp;&nbsp;&nbsp;&nbsp;&nbsp;Tunel je već postajao svetliji. Ispred njih, na još bolje osvetljenom prostoru, video je Inkusa, Hamerstona i Urusa. Sedeli su sva trojica na podu tunela. Hamerston je držao Šenilin protivoklopni bacač položen popreko preko čeličnih butina, Inkus je pomicao perle na brojanicama, a Urus je zurio kroz tunel, ka njima.
<BR>&nbsp;&nbsp;&nbsp;&nbsp;&nbsp;"Dobro, Mlatko."
<BR>&nbsp;&nbsp;&nbsp;&nbsp;&nbsp;Evo njegovog mača i tunike. On odloži Kederov leš na tlo, uvuče mač u korice, obuče ponovo tuniku.
<BR>&nbsp;&nbsp;&nbsp;&nbsp;&nbsp;"Mali do-bar!" reče Oreb i klepnu kljunom kao da daje visoku ocenu nečemu.
<BR>&nbsp;&nbsp;&nbsp;&nbsp;&nbsp;"Šta, jeo si ga? Reko sam ti o tome."
<BR>&nbsp;&nbsp;&nbsp;&nbsp;&nbsp;"Drugi mali", reče Oreb. "Oči moje."
<BR>&nbsp;&nbsp;&nbsp;&nbsp;&nbsp;Njorka slegnu ramenima. "Zašto ne?"
<BR>&nbsp;&nbsp;&nbsp;&nbsp;&nbsp;"Idemo odavde, Mlatko, molim te." Šenila je već isprednjačila nekoliko koraka.
<BR>&nbsp;&nbsp;&nbsp;&nbsp;&nbsp;On klimnu glavom i ponese Kedera.
<BR>&nbsp;&nbsp;&nbsp;&nbsp;&nbsp;"Imam neko loše predosećanje. Kao da je on tamo još živ, ili tako nešto."
<BR>&nbsp;&nbsp;&nbsp;&nbsp;&nbsp;"Nije živ", reče joj Njorka tonom punog pouzdanja.
<BR>&nbsp;&nbsp;&nbsp;&nbsp;&nbsp;Stigoše do trojice koji su ih čekali. Inkus stavi brojanice u džep. "Rado bih doneo Pesov oproštaj našem palom drugu. Ali njegov duh je već odleteo."
<BR>&nbsp;&nbsp;&nbsp;&nbsp;&nbsp;"Dabome", reče Njorka. "Samo smo se nadali da ga ti sahraniš, Patera, ako se nađe neko mesto."
<BR>&nbsp;&nbsp;&nbsp;&nbsp;&nbsp;"A sad je Patera, je li?"
<BR>&nbsp;&nbsp;&nbsp;&nbsp;&nbsp;"Bilo je i pre. Govorio sam ja 'Patera'. Samo ti nisi primećivao, Patera."
<BR>&nbsp;&nbsp;&nbsp;&nbsp;&nbsp;"A, jesam, jesam, sine moj." Inkus rukom pokaza Hamerstonu i Urusu da ustanu. "Uradio bih ja u svakom slučaju sve što mogu za našeg zlosrećnog drugara. Ne radi tebe, sine moj, nego radi njega."
<BR>&nbsp;&nbsp;&nbsp;&nbsp;&nbsp;Njorka klimnu glavom. "Mi ništa više i ne tražimo, Patera. Gelada je mrtav. Možda treba to da kažem svima."
<BR>&nbsp;&nbsp;&nbsp;&nbsp;&nbsp;Inkus je pogledom odmeravao Kederovo telo. "Tu težinu ti ne možeš daleko nositi, sine moj. Mislim da će morati Hamerston da ga nosi."
<BR>&nbsp;&nbsp;&nbsp;&nbsp;&nbsp;"Ne", reče Njorka, glasom najednom tvrdim. "Nosiće ga Urus. Hajde, Uruse. Uzimaj ga."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
