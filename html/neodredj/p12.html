<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;On pruži ruku prema mrkoj vreći čiji je otvor zjapio, te mu omogućavao da u spletu konaca i nabora vidi ostatak namirnica. Nije ih bilo mnogo. No oni će sigurno naći neku drugu vreću kad im bude bila potrebna. Monika bi ih primećivala iz velike daljine, tako da se moglo poverovati da ih je dozivala. A možda ih je zbilja i pozivala plavom školjkom od koje više nije htela da se rastane.
<BR>&nbsp;&nbsp;&nbsp;&nbsp;&nbsp;Renato uze jednu neverovatno laku kristalnu bocu u kojoj je iskričao neki zlatasti napitak. Monika prinese školjku koja joj je zamenjivala čašu.
<BR>&nbsp;&nbsp;&nbsp;&nbsp;&nbsp;"Žedna sam."
<BR>&nbsp;&nbsp;&nbsp;&nbsp;&nbsp;Renato spretno napuni sedefasti sud.
<BR>&nbsp;&nbsp;&nbsp;&nbsp;&nbsp;"U tvoje zdravlje. U zdravlje naše samoće!"
<BR>&nbsp;&nbsp;&nbsp;&nbsp;&nbsp;Mlada žena je zamišljeno gledala kako svetleći mehuri prskaju u vazduhu. Njene crne oči izgledale su uvećane od nešto zabrinute pažnje. One su zauzimale mnogo mesta na njenom licu, izduženo ovalnom, bogatom nepravilnostima ispod šlema od tri četvrtine razmršenih tamnih kovrdža.
<BR>&nbsp;&nbsp;&nbsp;&nbsp;&nbsp;"Ne", reče ona. "Mi nećemo uvek biti sami. Mi smo možda prvi, ali sigurna sam da će doći i drugi."
<BR>&nbsp;&nbsp;&nbsp;&nbsp;&nbsp;Ona uze Renatovu šaku i svojim usnama prinese zadebljani ožiljak koji se obrazovao na korenima zglobova između kažiprsta i domalog prsta.
<BR>&nbsp;&nbsp;&nbsp;&nbsp;&nbsp;"Je li da je ružna ta sakata šapa", reče on.
<BR>&nbsp;&nbsp;&nbsp;&nbsp;&nbsp;"Ma nije, mili, nemoj biti smešan. Meni to nimalo ne smeta. A to je važno, zar ne?"
<BR>&nbsp;&nbsp;&nbsp;&nbsp;&nbsp;Imala je retku osobinu da se smeje ostajući ozbiljna, da bez napora meša dva suprotna izraza, ali njen pogled, uporan i pokretan, nikad nije bio sasvim veseo.
<BR>&nbsp;&nbsp;&nbsp;&nbsp;&nbsp;"Čini mi se da si uvek bio takav. Možda bih te manje volela da nemaš tu ozleđenu šaku."
<BR>&nbsp;&nbsp;&nbsp;&nbsp;&nbsp;On poče da pretura po vreći: to je morala biti neka vrsta životinje. Neka ascidija možda. Ali kako su ascidije okeana Oradak mogle da proizvode smrznuto meso i boce šampanjca? On pronađe jedan štapić koji se sastojao od ušećerenog voća i poče da ga žvaće, misleći da je to isto tako mogao biti ostatak neke suve ribe, te komad koji mu je bio u ustima odmah dobi ukus soli i dima.
<BR>&nbsp;&nbsp;&nbsp;&nbsp;&nbsp;Izgnanici su sakupili gomilu raznih vrsta okamenjenih morskih kopriva, koje su zračile nekim mlečnim sjajem i odavale prijatnu toplotu. Sad su bili zaštićeni od hladnoće i vlage zahvaljujući ogrtačima koje su pronašli u vreći. Vatra im zapravo nije bila potrebna, ali su se u društvu sa njom osećali sigurnije, sad kad su oba sunca bila samo dve majušne tačke na dva kraja svemira i kad je mali mesec u obliku elipse dobijao mračan izgled na pokretnom nebu.
<BR>&nbsp;&nbsp;&nbsp;&nbsp;&nbsp;Monika je rukama obuhvatila noge i savijajući se gipko naslonila bradu na pridignuta kolena. U tom stavu, koji joj je davao gotovo jajast oblik, izgledala je mala i krhka i istovremeno nepristupačna, daleka, odsutna, van domašaja svih ljudskih želja. Ali to je bila samo maska i Renato je to otkrio. Jer ona je uspela da se postavi na domašaj svih želja, čak i najprostačkijih. Jer ona je u međuvremenu, a možda i iz ljubavi prema njemu, postala devojka za mornare. On se diže, uzdišući. Bio je srećan što je ponovo našao i bio sa svim odlučan da je više nikad ne napusti. Prepuštao se prijatnim osećanjima sigurnosti. Uspeo je. Stvorio je sebi otadžbinu. Bio je daleko od Zemlje, daleko od Garišankara, od HKH. Na hiljade kilometara i svetlosnih godina: bog će sveti znati kako se mogu meriti razdaljine u Neodređenom vremenu. Sanjao je. Svi snovi su bili mogućni. Sve nade su bile dozvoljene.
<BR>&nbsp;&nbsp;&nbsp;&nbsp;&nbsp;Oblaci, nalik na duga prozračna priviđenja, kretali su se ispred meseca, ali nisu skrivali njegovu svetlost. U daljini, prema crvenom Zapadu, neki crveni prsten bacao je odsjaj na more. Sunca nikad nisu sasvim zalazila: nisu mogla da pređu preko horizonta, jer horizonta nije ni bilo. Ona su se uvlačila u ravno nebo... Kad bi se dugo gledalo u mesec, dobijao se utisak da se oko njega kreću plaštovi noći, kao da se prostor sastojao od tamnih tkanina koje vetar njiše. Katkad su iz okeana dopirali mlaki, spori, gotovo opipljivi valovi. Neki miris zelenih jabuka koji je dopirao sa zemlje u oblacima se mešao sa mirisom soli.
<BR>&nbsp;&nbsp;&nbsp;&nbsp;&nbsp;Renato učini stotinak koračaja po plaži. Činilo mu se da ga je nebrojeno mračnih i zlih očiju posmatralo kroz poluotvorene očne kapke. Špijuni HKH? Nije u to verovao. Daleko je bila Imperija Harija K. Hitlera. Ali možda je ovaj svemir takođe nekom pripadao. Tajanstvenim gospodarima Perte na Riabi: onima koji su izgnanicima slali mrke vreće... On se skloni od belih kraba koje su šuštale mileći po pesku između algi koje je ostavljala oseka. Hodao je između dupljara najniže vrste, bodljikavih afrodita i raznih vrsta morskih zvezda. On pređe preko jednog kruga koji se napravio oko vatre, ali na razumnom odstojanju. Taj krug su činili glavonošci sa pipcima na čijim su vrhovima bile oči.
<BR>&nbsp;&nbsp;&nbsp;&nbsp;&nbsp;Iza njega se razleže vrisak i on se okrete. Monika je stajala. Njen tanani stas okružen srebrnastom fosforescencijom mesečine stajao je okrenut jugu. Otvorivši šaku pružala je ruku uporedo sa obalom. Renato pogleda u tom pravcu. Iznad meseca stvarala su se obojena svetlucanja i prelazila nebom kao zvezde padalice. Najpre se pojavi niz bledih pruga, nešto manjih od Orionovog pojasa, zaobljenih na krajevima, a katkad u obliku đuladi. Zatim tanje pruge, kraće i življih boja, sićušne školjke koje su odletale u neverovatnoj povorci. Izgledalo je da su sve izvirale iz ništavila, u nekom tačnom trenutku noći bez zvezda. Bežale su sve brže i brže. One su se za nekoliko stepeni udaljavale, zatim ponovo približavale, da bi polako nestajale. Izgledalo je kao da se uzdižu prema nepristupačnim udaljenostima. Optička iluzija ponikla iz strukture ovog sveta, pomisli Renato. Čudne zvezde padalice koje su se pele prema nebu i gubile se bog će znati gde... Posle nekoliko desetina sekundi pruge nestadoše i zameniše ih nerazgovetne mrlje slezove boje. Zatim mrlje nestadoše. Ova pojava je trajala manje od jednog minuta. Renato na trenutak ostade nepomičan, gledajući netremice u nebo. Imao je osećanje da te svetlosti znače neki znak, neki signal, neki poziv ili nešto slično tome. Čiji poziv, kome?
<BR>&nbsp;&nbsp;&nbsp;&nbsp;&nbsp;Možda nama?
<BR>&nbsp;&nbsp;&nbsp;&nbsp;&nbsp;On se vrati vatri pognute glave. Svetleće tačkice su još poigravale na njegovoj dužici.
<BR>&nbsp;&nbsp;&nbsp;&nbsp;&nbsp;Zadihanost umirućih talasa nije sasvim pokrivala kratkotrajni šum vetra nad kokosovim palmama. Čulo se teško udaranje krilima i udaljeni i tužni krici ptica. Neka vrsta sirene je pokatkad urlikala na pučini, slično duvanju maglenog roga ali sa izrazito životinjskom zvučnošću. Renato se nasmeši. Čudovišta iz njegovog detinjstva krila su se negde u svemiru koji je on zamišljao. No, da li ga je on zamišljao? Nije. Okean Oradak i Perta na Riabi bili su stvarni. On se samo prepustio da bude prenet na plažu sa dva sunca. Ostalo je samo da dozna da li bi izaslanici HKH, ljudi u crnom, koji su progonili Danijela Dijersana, mogli da ga pronađu izvan Neodređenog vremena. Jer on je napustio hronolitički svemir, u to je bio siguran. Iskrcao se na nekoj novoj zemlji, u jednom postojanom prostoru i vremenu. A mrke vreće? Odakle su stizale mrke vreće? Hrana koju su one sadržavale bila je obilna, mada prefinjena; piće vanredno, ali neobično. Međutim, pošto je pio i jeo, nešto čudno ga je obuzimalo. Utolivši glad i žed, tražio je ni sam ne znajući šta među sasušenim organima vreće. Možda neki pun nabor sa nekom porukom. Ili možda dokaz, neoboriv, ali koji je nemogućno odrediti, da je ovaj svemir bio stvaran i da je postojanje te mane ipak razumno. Međutim, sumnja u to nije mu se sviđala. Ni izvesno nezadovoljstvo. Inače, ovaj svet bi suviše ličio na raj, a Renato nije želeo raj. Nadao se da ovde živi kao što je živeo na Zemlji, ne verujući ni u bogove ni u đavole. Njega će hraniti i pojiti nevidljivi gospodari, koji mnogo ne zahtevaju. Ovu sudbinu je prihvatao sa humorom.
<BR>&nbsp;&nbsp;&nbsp;&nbsp;&nbsp;Tad se začu neki glas s neba, pope se iz mora, iskrsnu iz peska ili iz usta nekog glavonošca, i odjeknu u njegovoj glavi. Glas koji je izgovarao njegovo ime: ono koje je nosio u svojim morama, iz rasejanosti, greškom ili iz prokletstva - Danijel Dijersan - i ono koje mu je Monika davala, jedino ime koje je sad priznavao: Renato Rizi.
<BR>&nbsp;&nbsp;&nbsp;&nbsp;&nbsp;"Jesi li ti Danijel? Jesi li ti Renato? Ja sam Rober Olzak, bolnica Garišankar. Pokušaj da mi odgovoriš."
<BR>&nbsp;&nbsp;&nbsp;&nbsp;&nbsp;"Ja sam Renato Rizi", reče Renato ne oklevajući. Zatim se seti da je on još bio, jednim neodvojivim delom, Danijel Dijersan. "Ja sam Danijel Dijersan i Renato Rizi", popravi se on. "Ne znam otkud to, ali je tako. Dobar dan, doktore!" Njegov deo Rizija, ne čudeći se mnogo, prihvatio je činjenicu da je lekar Garišankara mogao i hteo da ponovo uspostavi vezu sa njim. Njegov deo Dijersana odmah poče da sumnja, pobuni se i potraži neko objašnjenje.
<BR>&nbsp;&nbsp;&nbsp;&nbsp;&nbsp;"Gde ste, doktore? Kako možemo opštiti?"
<BR>&nbsp;&nbsp;&nbsp;&nbsp;&nbsp;"Fordovi su u poslednjem trenutku odlučili da ostave u hronolizi Elenu i mene. Ali ova veza je pravo čudo. Slučaj nam je poslužio..."
<BR>&nbsp;&nbsp;&nbsp;&nbsp;&nbsp;"Slučaj ili nešto drugo."
<BR>&nbsp;&nbsp;&nbsp;&nbsp;&nbsp;"Jeli li ti u Perti na Riabi?"
<BR>&nbsp;&nbsp;&nbsp;&nbsp;&nbsp;"Da, na plaži sa dva sunca. Sa Monikom. Jeste li vi bili ti - Elena i ti - koji ste mislili da ja, Renato, ne verujem u pakao i koji ste to stavili do znanja mom alter ego, Danijelu Dijersanu?"
<BR>&nbsp;&nbsp;&nbsp;&nbsp;&nbsp;"Mi smo tek sad ponovo uspostavili vezu s tobom. Ne shvatam dobro na šta ciljaš. Ta priča o paklu... Da, HKH te je zatvorio u mentalnu zamku. Mi smo to znali. Hteli bismo da ti pomognemo, ali smo prekasno stigli..."
<BR>&nbsp;&nbsp;&nbsp;&nbsp;&nbsp;"Reklo bi se."
<BR>&nbsp;&nbsp;&nbsp;&nbsp;&nbsp;"Elena i ja smo se obavezali da ti pomognemo, ali ništa nismo mogli bez fordske mreže, a trebalo je u to ubediti Mihaela, glavnog, što nije bilo lako."
<BR>&nbsp;&nbsp;&nbsp;&nbsp;&nbsp;"Šta je s vašim ratom?"
<BR>&nbsp;&nbsp;&nbsp;&nbsp;&nbsp;"Imperijalci imaju mostobrane u gotovo svim autonomnim bolnicama Zemlje, a i u podosta gradova. Masovno se upotrebljavaju hronostatici, što nije bezopasno. HKH neće osvojiti Zemlju, ali je verovatno da ćemo morati obustaviti proizvodnju hronolitika i uništiti postojeće zalihe. Tako će biti presečen svaki saobraćaj između Neodređenog vremena i našeg sveta. To znači da je psihronautika završila svoje. To je cena koju treba platiti. Naš sadašnji zadatak je nesumnjivo jedan od poslednjih dragovoljnih čovekovih upada u Neodredljivo. To je razlog zašto si nam ti potreban."
<BR>&nbsp;&nbsp;&nbsp;&nbsp;&nbsp;"Ja vama potreban?"
<BR>&nbsp;&nbsp;&nbsp;&nbsp;&nbsp;"Gotovo je sigurno da okean Oradak i Perta na Riabi ne pripadaju hronolitičkom svemiru. Ti si prešao na drugu stranu Neodređenog vremena. Renato Rizi, čuješ li me?"
<BR>&nbsp;&nbsp;&nbsp;&nbsp;&nbsp;"Dobro čujem, doktore. Ali sve to čini mi se vrlo daleko. Svet iz kog ja dolazim - ako iz bilo kakvog sveta dolazim - više me ne zanima. A tvoj još manje. Ne verujem, prijatelju, da ću moći da ti pomognem. Izvini: doktore."
<BR>&nbsp;&nbsp;&nbsp;&nbsp;&nbsp;"Treba da mi pomogneš, Danijele... Renato. To je vrlo važno, ne samo za mene i Garišankar... već isto tako i za nauku, za budućnost čoveka."
<BR>&nbsp;&nbsp;&nbsp;&nbsp;&nbsp;"Baš me briga za nauku i za budućnost čoveka."
<BR>&nbsp;&nbsp;&nbsp;&nbsp;&nbsp;"Dobro, čuj me."
<BR>&nbsp;&nbsp;&nbsp;&nbsp;&nbsp;"Bolje dođi malo ovamo. Sačuvaću za tebe jednu mrku vreću."
<BR>&nbsp;&nbsp;&nbsp;&nbsp;&nbsp;"Mrku vreću? Da, da, to me interesuje, ali... Renato. Prvi put u istoriji čovečanstva mogla je biti uspostavljena veza između dva sveta neopisivo udaljena i neizrecivo različita. Ti i ja moramo iskoristiti šansu koja nam je pružena. Ako uspemo, tvoje ime će učiniti da ljudi zaborave ime Kristofora Kolumba - bez literature."
<BR>&nbsp;&nbsp;&nbsp;&nbsp;&nbsp;"Ja mnogo ne volim Kristofora Kolumba. Uvek sam se pitao da li je on bio nadahnut ili varalica. A ti mi kažeš da ćete obustaviti sva psihronautička putovanja. Onda će veza između nas zauvek biti prekinuta. Ne vidim šta bih pod tim uslovima mogao učiniti za tebe."
<BR>&nbsp;&nbsp;&nbsp;&nbsp;&nbsp;"Za nas postoje dve mogućnosti. Bilo da uspostavimo vezu između Perte na Riabi i... recimo Garišankara, ne prolazeći kroz Neodredljivo, dakle bez pomoći hronolize, ako se potvrdi da Perta nije u hronolitičkom svemiru. Osim da našu vezu znatno produžimo koristeći se vremenskom razlikom. Između dva opštenja bilo bi za nas svega nekoliko sekundi, a za tebe dani, nedelje, meseci... ili ono što važi u Perti na Riabi... i to do kraja naše misije."
<BR>&nbsp;&nbsp;&nbsp;&nbsp;&nbsp;"Nije mi želja da budem Kristofor Kolumbo. Mani se tog, doktore."
<BR>&nbsp;&nbsp;&nbsp;&nbsp;&nbsp;"Renato, čuj me. Mi ti možemo takođe pomoći. Mi i fordovi Garišankara. Svemir u kom sad živiš krije svoje opasnosti. Mi za neke znamo, preko psihronauta Utopije 01 koji su se već tamo bili iskrcali u dubokoj hronolizi. Mi ćemo ti pomoći da ih otkriješ i da ih izbegneš."
<BR>&nbsp;&nbsp;&nbsp;&nbsp;&nbsp;"Snaći ću se sam. Pomogli ste mi samo zato da biste se sa mnom bolje poslužili."
<BR>&nbsp;&nbsp;&nbsp;&nbsp;&nbsp;"To nije istina. Mi smo pravili greške, ali se nismo tobom služili. Rober Olzak i Danijel Dijersan našli su se na istom brodu, eto šta se dogodilo. Ne zaboravi da je u jednom izvesnom trenutku nastalo potpuno spajanje između nas. Ja sam bio Danijel Dijersan. Ja sam bio ti. To je iskustvo o kom se mora voditi računa. A zatim, Renato Rizi, bez mene, bez nas, bez Garišankara, ti nikad ne bi postojao kao autonomna ličnost. Jer ti si hronolitički duplikat Danijela Dijersana. A pravi Danijel Dijersan se povukao da bi ti napravio mesta. Da li te interesuje da saznaš šta mu se desilo 1966. godine - šta ti se desilo, Renato?"
<BR>&nbsp;&nbsp;&nbsp;&nbsp;&nbsp;"Ne, doktore, to me ne interesuje. Podnesi svoj izveštaj tvojim šefovima, a mene ostavi na miru."
<BR>&nbsp;&nbsp;&nbsp;&nbsp;&nbsp;"Ja sam najpre bio doveden u laku hronolizu i podneo svoj izveštaj fordskoj mreži koja je tek sad završila njegovu analizu. Rezultat je krajnje zanimljiv. Danijel Dijersan je stvarno doživeo udes, ali to nije sve... To je sigurno poslednja kriminalistička istraga koju je u prošlosti vodio jedan psihronaut. Ma šta ti o tom mislio, ti si pomalo Danijel Dijersan, te je bolje da znaš istinu..."
<BR>&nbsp;&nbsp;&nbsp;&nbsp;&nbsp;"Istinu?"
<BR>&nbsp;&nbsp;&nbsp;&nbsp;&nbsp;"Recimo jednu beskrajno verovatnu verziju događaja koji su te odveli u hronolitički svemir. Ti si manje-više bio vezan sa Roberom Sartesom i ti si hteo da odigraš neku ulogu u ratu za nasledstvo Seaka. Prijatelji Maksa Rolana su to primetili. Najpre su te pridodali Laboratoriji Serba, zatim su ti predložili definitivnu promenu posredstvom Defnera, nemačkog kodirektora. Ti si odbio, onda su oni odlučili da te otpuste, uz naknadu. Tvoja julska plata uz naknadu predstavljala je sigurno pet stotina hiljada franaka, koje si imao u lisnici. 29. ili 30. jula 1960. godine, pošto ti je uručen otkaz, ti si telefonirao tvom zaštitniku Roberu Sartesu, koji ti je za isto veče zakazao sastanak u fabrici u Šoaziju. Ti si, mora biti, bio zadržan pred kapijom u razgovoru sa čuvarom, kad je ulicom prošao Forestije u svojim kolima. Možda je odlazio posle poslednjeg patroliranja u dvorištu. On je, mora biti, izašao kroz garaže. On je, znači, ugledao neka kola koja su se spremala da uđu. Sigurno je pomislio: poseta Sartesu. Kao što si pogodio, on je pokušao da stigne pre tebe pred zgradu da bi se sakrio, a zatim ušao. On se vratio; naravno, imao je ključ od garaže i ponovo došao u fabriku; a kad je već ušao u dvorište on je ugašenih farova pojurio da bi te preduhitrio. Međutim, nedostajalo mu je nekoliko sekundi. Njegov 404 i folksvagen su se, dakle, sudarili na raskrsnici glavne aleje i aleje za garaže. Tvoja su kola bila ozbiljno oštećena, ti si dobio udarac u glavu, ti si se onesvestio. Izgleda da Rober Sartes ništa nije primetio. Sa Forestijeovog gledišta i sa gledišta rukovodioca preduzeća trebalo je po svaku cenu izbeći policijsku istragu u fabrici. Taj slučaj bi za grupu Maks Rolan mogao biti koban. Tad je Forestije odlučio da ukloni sve tragove udesa. Noćni čuvar je bio jedan od njegovih ljudi. Forestije je koristio sva sredstva. Dok je jedna ekipa bezbednosti prenosila tvoja kola daleko od Šoazija, i tebe takođe, bez sumnje, on je lično sa svojim ključevima otišao u ulicu Vernej i pretresao tvoj stan. Možda se nadao da će naći neku prepisku ili predmete koji bi osvetlili tvoje odnose sa Sartesom. Ili je pak hteo da jednostavno ukloni svaku kompromitujuću belešku. Možda je imao i još neki drugi cilj... A kod tebe pronašao je jednu kutiju mebsitala, među ostalim uzorcima lekova. To ga je navelo na pomisao: naterati te da progutaš nekoliko pilula. Zahvaljujući toj neobičnoj zbirci policija bi mogla poverovati da si se drogirao. To bi objasnilo tvoj udes. Međutim, ti si stalno bio u nesvesti, bar na izgled, jer tvoje pamćenje koje nije prelazilo preko praga svesnosti, za to vreme je registrovalo izvestan broj činjenica i reči. Mogućno je da oni nisu mogli da te nateraju da progutaš dražeje mebsitala. Onda su oni nabavili jednu ampulu tog proizvoda i ubrizgali ti ga. Zatim su te ostavili u tvojim kolima, negde na autoputu broj 20. Sve u svemu, to je bilo ubistvo... Međutim, počev otad, sve što bismo mogli dodati bila bi samo uzaludna čista teorija. Ja, Renato, žalim što sam ti ispričao ovu priču..."
<BR>&nbsp;&nbsp;&nbsp;&nbsp;&nbsp;"Dobro, u redu. Žalim što sam ti rekao da me to ne zanima. Varao sam se. Pratio sam te od početka do kraja i mislim da nisam daleko od istine. Ja sam uveliko sumnjao da je Forestije kriv za udes... za moj udes, ako baš želiš. I ja nisam toliko iznenađen saznanjem da je on bio takođe ubica... jer ja pretpostavljam da je Danijel Dijersan mrtav?"
<BR>&nbsp;&nbsp;&nbsp;&nbsp;&nbsp;"Mi ništa o tome ne znamo. Kad bi ti bio raspoložen da nam pomogneš, mogli bismo..."
<BR>&nbsp;&nbsp;&nbsp;&nbsp;&nbsp;"Mani se tog. Dijersan je mrtav. Ja to znam. To se dogodilo kad sam mislio da se nalazim u vašoj prokletoj bolnici. Tad sam zbilja doživljavao svoju smrt. Video sam kako se svet oko mene rasprskava, a moje telo raspada. Bukvalno sam osećao da crkavam, i počeo sam da postajem... ono što sam sad. Ne želim da o tom više saznam. U svakom slučaju neću moći ići na sahranu!"
<BR>&nbsp;&nbsp;&nbsp;&nbsp;&nbsp;"Ti si naslednik Danijela Dijersana. Treba da nam umesto njega pomogneš ti, kao što bi on to voleo da učini."
<BR>&nbsp;&nbsp;&nbsp;&nbsp;&nbsp;"To je istina: ja sam njegov naslednik. Ja sam ono što je on hteo biti, ali to nije priznavao. Danijel Dijersan je dvostruko uspeo u svom bekstvu. Napustio je jedan svet koji je mrzeo, a izvukao se iz svoje kože da bi postao ono što je potajno želeo da bude: slobodan čovek."
<BR>&nbsp;&nbsp;&nbsp;&nbsp;&nbsp;"Ti, Renato, stvarno nisi slobodan. Još ne."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ti nisi istorijski čovek. Tvoja prošlost je velikim delom uobraženje. Ti nemaš korena. Tvoje postojanje još je nesigurno."
<BR>&nbsp;&nbsp;&nbsp;&nbsp;&nbsp;"Hoćeš li reći da sam neko niže biće, neki potčovek?"
<BR>&nbsp;&nbsp;&nbsp;&nbsp;&nbsp;"Fordovi misle da ti nisi biološko biće, već mentalna bit, proizvod Neodređenog vremena."
<BR>&nbsp;&nbsp;&nbsp;&nbsp;&nbsp;"I zbog toga nemam li prava na slobodu? I zbog toga, moram li vam biti poslušan? Do đavola neka idu fordovi. Ja jesam Danijel Dijersan i ja ti u njegovo ime odgovaram ono što se on ne bi osmelio da ti odgovori, jer bi mislio da si neki šef: ostavi me na miru!"
<BR>&nbsp;&nbsp;&nbsp;&nbsp;&nbsp;"Danijele Dijersane, hteo ti ili ne, ti imaš obavezu prema društvu."
<BR>&nbsp;&nbsp;&nbsp;&nbsp;&nbsp;"Kakvu? A sem tog, ja sam Renato Rizi!"
<BR>&nbsp;&nbsp;&nbsp;&nbsp;&nbsp;"Renato, Elena je pored mene. Ona te ne zaboravlja. Ona ima poverenja u tebe. Verujem da te još voli. Ona traži od tebe..."
<BR>&nbsp;&nbsp;&nbsp;&nbsp;&nbsp;"Znam. Ja se dopadam ženama uprkos mojoj upropašćenoj šaci. Ili zbog nje. A i izgleda da sam u seksualnom pogledu pravi bog. Žalim, Elena, što sa tobom nisam mogao ići do kraja. To je bilo veličanstveno. Do večnosti neću zaboraviti!"
<BR>&nbsp;&nbsp;&nbsp;&nbsp;&nbsp;"Potreban si Eleni i meni."
<BR>&nbsp;&nbsp;&nbsp;&nbsp;&nbsp;"Ja sam samo jedan bednik koji ne pripada istoriji. Ne vidim kako bih mogao biti koristan čuvenim naučnicima Bolnice Garišankar."
<BR>&nbsp;&nbsp;&nbsp;&nbsp;&nbsp;"Nauci je potrebna tvoja pomoć."
<BR>&nbsp;&nbsp;&nbsp;&nbsp;&nbsp;"Baš me briga za nauku."
<BR>&nbsp;&nbsp;&nbsp;&nbsp;&nbsp;"Čovečanstvo..."
<BR>&nbsp;&nbsp;&nbsp;&nbsp;&nbsp;"Ja mu ne pripadam. I to je bolje. Ja sam jedna opasna ličnost. Možda isto toliko opasna koliko i fantom HKH. Uostalom, i ja sam jedan fantom. I bilo bi opasno da zarazim vašu divnu epohu."
<BR>&nbsp;&nbsp;&nbsp;&nbsp;&nbsp;"U našoj epohi, čovek je konačno osposobljen za osvajanje svog unutrašnjeg svemira."
<BR>&nbsp;&nbsp;&nbsp;&nbsp;&nbsp;"Ali u kutiji je bio đavo i vi ste primorani da zalupite poklopac."
<BR>&nbsp;&nbsp;&nbsp;&nbsp;&nbsp;"Čuj me, Renato, mogao bi nam pomoći da dobijemo mnogo u vremenu, da uštedimo na trudu. Ti možeš steći slavu, igrati glavnu ulogu u najvećem čovekovom doživljaju, da dospeš do zbilja istorijskog bitisanja. No, ako odbiješ da nam pomogneš, mi ćemo sami uspeti. Ili pak naši naslednici. Ti ćeš to zažaliti."
<BR>&nbsp;&nbsp;&nbsp;&nbsp;&nbsp;"Doktore, sad govorim u ime Danijela Dijersana. Moj život je bio zamka. Trajalo je čitavu večnost dok sam se upinjao da se iz nje izvučem. I izvukao sam se. Neću dozvoliti da ponovo prvom prilikom padnem u zamku. Neću da se stavim u službu nekog sistema, pa makar on bio i savršen. Ja više i ne učestvujem u igri - ni u kakvoj igri. Pošto si ti saučestvovao u mojim uspomenama, moraš znati da život nije veseo u svetu iz kog dolazim, naročito ako se čovek nalazi na dnu lestvice. Ti moraš znati koliko je u njemu rad odvratan i zaglupljujući. E pa, našao sam jedan svemir u kom mogu živeti a da ne radim, i u kom je besmislena čak i pomisao na rad. Baš me briga ako je to neka mentalna slika ili bilo šta takve vrste, ili ako ja shvatam istoriju pomalo naopako. Ja ne tražim zaposlenje. Nemam nikakve želje da se obrem kao doktor honoris causa Bolnice Garišankar. Odlučio sam da prekrstim ruke, sve dok negde bude dobrih bogova koji će slati mrku vreću svaki put kad to zaželim. I nadam se da ću postati isto toliko glup i naivan kao oktopodi ovog mora. Da mi mozak siđe u stopala - eto šta želim: to bi bilo divno olakšanje. Ja već više neću s tim da imam posla. Ja nikad više neću biti u bilo kakvoj sličnoj situaciji. S time se pomiri. Ja te mnogo volim, Robe, uprkos neprijatnosti koju si mi pričinio - ali znam da ti to nisi želeo. Da sam ti uistinu potreban, ja bih bio veoma srećan da ti pomognem. Ali ti hoćeš da ti pomognem da uspeš. Mani se tog. Osvajanje svemira je pomalo otrcana igra. Pozabavi se da živiš. Neguj svoje bolesnike, ako ih imaš. Što bolje umeš, održavaj seksualne odnose sa Elenom. A ništa te ne sprečava da povremeno odeš i mentalno se odmoriš u nekom zamišljenom svetu. Siguran sam da imate hrpu erzaca za zamenu hronolitika. Zaboravi na Kristofora Kolumba i ne pokušavaj da me ponovo pronađeš, da bi me uvukao u tvoje planove. Bez obzira na to, želim ti sreću!"
<BR>&nbsp;&nbsp;&nbsp;&nbsp;&nbsp;Mentalna razmena postade izvanredno jasnija. A Renato (ili, u njemu, Danijel Dijersan) pobuni se protiv te pojave. On nije sasvim verovao Robovim objašnjenjima. Ta prekinuta veza, ali ne sasvim prekinuta, zatim ponovo uspostavljena, taj prenos previše savršen, ta neobična predusretljivost fordske mreže... to je značilo da su se neke sile, neka nova inteligencija, umešali u ovu igru. Bogovi Perte na Riabi? Ribari?
<BR>&nbsp;&nbsp;&nbsp;&nbsp;&nbsp;"Ti čak i ne znaš koju sam vrstu saradnje hteo da ti predložim", reče Rob. "Uskoro ćeš se, Renato, dosađivati u tvom raju i bićeš srećan da radiš za ljude."
<BR>&nbsp;&nbsp;&nbsp;&nbsp;&nbsp;"Biću srećniji ako ne radim. Bolje bi bilo da odmah izgubiš iluzije u vezi sa mnom."
<BR>&nbsp;&nbsp;&nbsp;&nbsp;&nbsp;"Je li to tvoja poslednja reč?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Dobro. Uprkos tvojoj odluci, svi lekari Garišankara šalju ti izraze bratskih osećanja."
<BR>&nbsp;&nbsp;&nbsp;&nbsp;&nbsp;"Za mene, isuviše časti. Ponizno ih pozdravljam."
<BR>&nbsp;&nbsp;&nbsp;&nbsp;&nbsp;"Ne budi toliko gorak, Danijele Dijersane. Ti si uspeo."
<BR>&nbsp;&nbsp;&nbsp;&nbsp;&nbsp;"Ja razumem tvoje stanovište. Elena takođe. Renato, kroz nekoliko trenutaka pozvaću te ponovo. Ma šta se desilo, to će biti poslednji put. Za nas je važno da mi ti odgovoriš. Važno za Elenu i za mene. Manje za nauku i za čovečanstvo. Slažeš li se?"
<BR>&nbsp;&nbsp;&nbsp;&nbsp;&nbsp;"Slažem se, ali se ne odričem onog što sam rekao."
<BR>&nbsp;&nbsp;&nbsp;&nbsp;&nbsp;"Hvala. I do viđenja."
<BR>
<BR>&nbsp;&nbsp;&nbsp;&nbsp;&nbsp;Monika je bdela sedeći pored vatre od aktinija. On se ispruži pored nje, zatim je zagrli. Možda je ona bila deo nekog sna koji mora da se doživi u nekom tajanstvenom cilju, ali to nije imalo nikakve važnosti. San mu se sviđao. San ga je ushićivao. Onda ga je prihvatio. Možda je Monika bila samo plod mašte, stvorenje rođeno iz nepriznatih želja Danijela Dijersana... kao Renato Rizi. Nije za to hajao. Uostalom, u ovom svemiru ona se snalazila bolje od njega. Sa svojom plavom školjkom, ona je otkrivala ili pozivala mrke vreće. Plava školjka i mrke vreće, pomisli. Na izvesnom stupnju, putevi tehnologije moraju se do krajnosti uprostiti da bi se stopili u dekoru. Tako, mašine i instrumenti jedva da su se razlikovali od vazduha i vode, od svetlosti, od vetra, od kamenja i od peska, od životinjskih koža i mirisa cveća... Ovaj svet je bio pripremljen za izgnanike. Možda je čitav hronolitički doživljaj bio proces stvaranja zamišljen i usmeren od nepoznatih gospodara iz Perte na Riabi, da bi naselili svoj svemir.
<BR>&nbsp;&nbsp;&nbsp;&nbsp;&nbsp;Monika učini nežan pokret da bi uzela Renatovu ubogaljenu šaku. On udahnu miris njene puti, kiseo, pomalo ljut. On je podiže jednom rukom, kojom je obuhvatio njen struk; i položi je na sebe da bi je svukao. Hulahop skliznu šušteći kao svila i Renato oseti kako mu hiljadu igala probadaju leđa. Imao je utisak da Monikino telo, Monikina ljubav, u njegovom telu bude nova čula. Nešto što je čulu vida davalo moć čula dodira; nešto što se sa osećaja njegovih dlanova prenosilo na nešto što je milovanje menjalo u treperavu muziku na usnama; nešto pomalo demonsko, što je nateravalo da se u njegove pljuvačne žlezde luči šampanjac i sa zadovoljstvom meša ukus smeha i suza. On se seti jedne Laršeove misli: to nije san, već buđenje. Možda - a u to više nije sumnjao - da je život u Perti na Riabi bio bogatiji i življi... Skretao je polako prema nekoj čudesnoj i tajnoj teritoriji u kojoj nikakvo žaljenje, nikakva nostalgija niti bilo kakav strah ne bi mogli da ga pogode... mesto na kom je zauvek bio u bezbednosti... rajska oaza na hladnom putu u ništa.
<BR>
<BR>&nbsp;&nbsp;&nbsp;&nbsp;&nbsp;Probudi ga vrisak.
<BR>&nbsp;&nbsp;&nbsp;&nbsp;&nbsp;"Renato!"
<BR>&nbsp;&nbsp;&nbsp;&nbsp;&nbsp;Oklevao je trenutak pre no što će otvoriti oči. Oseti vlažan i svez dah vetra s mora. Bio je nag. On osluhnu za tren teško lupanje krila ptica, koje su kružile iznad plaže i udaljenu pesmu okeana Oradaka. On pogleda u nebo. Mesec je bio nestao. Plavičasto svitanje dizalo se sa strane planina. To su stvarno planine, pomisli. On kleknu, zatim se diže. Monika je stajala pred njim, prava, krhka i naga, okrenuta u pravcu zalaza plavog sunca. Vetar sa mora lepršao je njenu kosu po levom ramenu.
<BR>&nbsp;&nbsp;&nbsp;&nbsp;&nbsp;"Renato, pogledaj: muškarac i žena."
<BR>&nbsp;&nbsp;&nbsp;&nbsp;&nbsp;Na rastojanju koje Renato proceni naoko, dve stotine metara duž plaže, približavale su se dve prilike. Bile su gotovo istog stasa, mada je jedna bila mršavija, vitkija, imala dugu plavu kosu. Došljaci su bili nagi što je, izgleda, bilo dokaz da još nisu našli mrke vreće. Renatu se učini da prepoznaje ženu. No, oboje su još bili suviše daleko da bi mogao da raspozna njihova lica. Monika se polako okrete.
<BR>&nbsp;&nbsp;&nbsp;&nbsp;&nbsp;"Lepo sam ti kazala da nećemo ostati sami."
<BR>&nbsp;&nbsp;&nbsp;&nbsp;&nbsp;"Obucimo se", reče Renato.
<BR>&nbsp;&nbsp;&nbsp;&nbsp;&nbsp;"Zašto? Kad ni oni nisu obučeni?"
<BR>&nbsp;&nbsp;&nbsp;&nbsp;&nbsp;"U pravu si", složi se on. "Temperatura je sasvim podnošljiva."
<BR>&nbsp;&nbsp;&nbsp;&nbsp;&nbsp;Posetioci, neodlučni, zaustaviše se na jedno stotinak metara. Monika im dade znak dobrodošlice, a zatim im pođe u susret.
<BR>&nbsp;&nbsp;&nbsp;&nbsp;&nbsp;"Ja ih poznajem!" reče Renato.
<BR>&nbsp;&nbsp;&nbsp;&nbsp;&nbsp;Larše i Monika, naravno. Inženjer u pohabanom odelu - bez njegove uniforme večito nezaposlenog - i devojka za koju je mislio da ju je stvorio. Ona nije bila obična opsena, već stvorenje onih nepoznatih bogova koji su vladali na Perti na Riabi i možda nad Neodređenim vremenom.
<BR>&nbsp;&nbsp;&nbsp;&nbsp;&nbsp;Odjednom iza brda iznenada iskrsnuše male raznobojne mrlje i rasuše se po nebu. Renato se seti da su se ove svetlosti prvi put pojavile tačno pre poziva Roba - doktora OIzaka. On pođe nekoliko koračaja iza Monike. Larše i Monika su ih gledali. Zatim su ove dve žene gledale kao da se poznaju. Crnomanjasta viknu a plavokosa potrča da joj se pridruži. Inženjer je čekao podbočen posnicama.
<BR>&nbsp;&nbsp;&nbsp;&nbsp;&nbsp;U tom trenutku u Renatovom mozgu iznenada odjeknu poziv.
<BR>&nbsp;&nbsp;&nbsp;&nbsp;&nbsp;"Ovde je Rober Olzak!"
<BR>&nbsp;&nbsp;&nbsp;&nbsp;&nbsp;"Ne nerviraj se doktore, ja sam još ovde."
<BR>&nbsp;&nbsp;&nbsp;&nbsp;&nbsp;"Renato, Garišankarov centroford Mihael je u vezi sa fordskom mrežom autonomnih bolnica, ujedinjenih da bi se oduprle najezdi HKH. Imaću razgovor sa njim, što znači posredno sa svim fordovima Zemlje. Hteo bih da čuješ taj razgovor i da eventualno u njemu učestvuješ."
<BR>&nbsp;&nbsp;&nbsp;&nbsp;&nbsp;"Ako misliš da je to korisno."
<BR>&nbsp;&nbsp;&nbsp;&nbsp;&nbsp;"Neophodno je, Mihaele!"
<BR>&nbsp;&nbsp;&nbsp;&nbsp;&nbsp;"Dobro, doktore Olzače, čujem vas."
<BR>&nbsp;&nbsp;&nbsp;&nbsp;&nbsp;Glas centrov u Renatovoj glavi odjekivao je ženskom nežnošću i demijurškom ozbiljnošću.
<BR>&nbsp;&nbsp;&nbsp;&nbsp;&nbsp;"Mihaele", upita doktor Olzak. "Znači li to da sam dobro izvršio zadatak koji si mi poverio?"
<BR>&nbsp;&nbsp;&nbsp;&nbsp;&nbsp;"Jesi."
<BR>&nbsp;&nbsp;&nbsp;&nbsp;&nbsp;"A poslednji zadatak se sastojao da učinim sve kako bih ubedio Danijela - Renata da sarađuje s nama?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Je li to ono što je želela fordska mreža?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Možeš li nam ukratko objasniti zbog čega?"
<BR>&nbsp;&nbsp;&nbsp;&nbsp;&nbsp;"Posle iznenadnog napada HKH situacija na Zemlji je takva, da mi moramo obustaviti psihronautička istraživanja i definitivno ukinuti zadatke u Neodređenom vremenu. U smislu ovlašćenja koja su fordskoj mreži data hitnim dekretom ja sam ipak doneo odluku da u hronolizi održim u beskrajnom vremenu doktore Lomera i Olzaka, koji su po njihovom povratku s putovanja sačuvali svoj mentalni integritet i svoju slobodu. Postojao je rizik predati ih osvajačima, ali ja sam smatrao da moram prihvatiti taj rizik. Tako sam prihvatio želju zainteresovanih da nanovo obnovim vezu između Danijela Dijersana - Renata Rizija i njih samih, što smo mogli učiniti bez mnogo teškoća. Vreme nas je gonilo... određeno vreme. Danijel-Renato je nesumnjivo poslednja veza koja postoji između Zemlje i Perte na Riabi. Njegova dobrovoljna saradnja izgledala mi je neophodna da bi u ovom svemiru dobio obaveštenja koja više nikad nećemo moći dobiti."
<BR>&nbsp;&nbsp;&nbsp;&nbsp;&nbsp;"Ja sam dakle kod njega bio lojalan fordski ambasador", reče doktor Olzak, "i to mada ne delim sasvim opšte mišljenje o nauci, čovečanstvu i čovekovoj budućnosti."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ti Mihaele, znači, znaš da Elen i ja razumemo odbijanje Renata i da ga čak odobravamo?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I ti nas ne osuđuješ?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Zavlada trenutak mentalne tišine. Renato je osećao da veza nije prekinuta, ali do njega više nije dopirala nijedna određena misao. Izgledalo je da oba udaljena sagovornika očekuju bogzna šta. Robovo prisustvo izazivalo je ravnomerno disanje, a Mihaelovo strujanje krvi u jednoj arteriji. Ko je prenosio ova saopštenja? To je premašivalo moć fordova. Sa svima nama neko rukuje, pomisli Renato. HKH i Garišankar, fordovi i fantomi... Imao je utisak da se u ovoj tišini sprema neki ozbiljan događaj, neki čudesan događaj, koji neko želi. Zatim mu Laršeov dolazak skrenu pažnju s toga.
<BR>&nbsp;&nbsp;&nbsp;&nbsp;&nbsp;"Zdravo mornaru!" Zatim, pokretom glave kao da se izvinjava zbog svoje golotinje, dodade: "Imam osećanje da sam pomalo budala!"
<BR>&nbsp;&nbsp;&nbsp;&nbsp;&nbsp;"Nisi u pravu, to je idealna odeća za nekog koji nije zaposlen."
<BR>&nbsp;&nbsp;&nbsp;&nbsp;&nbsp;"Kako je uspelo pecanje?"
<BR>&nbsp;&nbsp;&nbsp;&nbsp;&nbsp;"Pa, računajući i tebe, ima nas četvoro upecanih!"
<BR>&nbsp;&nbsp;&nbsp;&nbsp;&nbsp;"A, tako. Mi smo ribe, a ne ribari?"
<BR>&nbsp;&nbsp;&nbsp;&nbsp;&nbsp;"Aha... Rado bih nešto popio."
<BR>&nbsp;&nbsp;&nbsp;&nbsp;&nbsp;"Monika", reče Renato. "Potraži neku mrku vreću."
<BR>
<BR>&nbsp;&nbsp;&nbsp;&nbsp;&nbsp;Nastavi se udaljeni dijalog. Renato zažmuri.
<BR>&nbsp;&nbsp;&nbsp;&nbsp;&nbsp;"Mihaele", reče Rob, "ti si znači spreman da nam daš ono što smo od tebe tražili?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Renato!"
<BR>&nbsp;&nbsp;&nbsp;&nbsp;&nbsp;"Tu sam."
<BR>&nbsp;&nbsp;&nbsp;&nbsp;&nbsp;"Rekao si mi, svrati ovamo, sačuvaću za tebe jednu mrku vreću. Važi li još tvoj poziv?"
<BR>&nbsp;&nbsp;&nbsp;&nbsp;&nbsp;"Važi."
<BR>&nbsp;&nbsp;&nbsp;&nbsp;&nbsp;"Dobro. Mihaele, da li još hoćeš da nam pomogneš da dođemo u Pertu?"
<BR>&nbsp;&nbsp;&nbsp;&nbsp;&nbsp;"Hoću."
<BR>&nbsp;&nbsp;&nbsp;&nbsp;&nbsp;"Međutim, svi hronolitički zadaci su definitivno ukinuti, te je nemoguće da ostanemo u hronolizi. Da li je to tačno?"
<BR>&nbsp;&nbsp;&nbsp;&nbsp;&nbsp;"Tačno je."
<BR>&nbsp;&nbsp;&nbsp;&nbsp;&nbsp;"Onda, šta ćeš da učiniš?"
<BR>&nbsp;&nbsp;&nbsp;&nbsp;&nbsp;"Ubiću vas čim budete u dubokoj hronolizi. Tako ćete možda stupiti u subjektivnu večnost."
<BR>&nbsp;&nbsp;&nbsp;&nbsp;&nbsp;U tom trenutku začu se neki nepoznati glas. On se Renatu učini blizak, prisan, prijateljski, pomalo podsmešljiv i istovremeno zapovednički i ravnodušan, blag i bez slabosti. Glas neke žene. Ili boginje.
<BR>&nbsp;&nbsp;&nbsp;&nbsp;&nbsp;"Mi vas čekamo."
<BR>&nbsp;&nbsp;&nbsp;&nbsp;&nbsp;"Do viđenja uskoro, Renato", reče Rob.
<BR>&nbsp;&nbsp;&nbsp;&nbsp;&nbsp;Elena je bila ta, koja je došla prva. Ona izroni iz mora i sruči se na plažu. Renato potrča i diže je u naručje.
<BR>&nbsp;&nbsp;&nbsp;&nbsp;&nbsp;"Dobar dan", reče ona.
</P></TD></TR></TABLE>
</CENTER>
</BODY>
</HTML>
