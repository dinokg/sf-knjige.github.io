<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;On dvaput zasvira sirenom i izađe iz kola. Iznad fabrike izdizala se ogromna crvena pečurka. Udahnuo je smrad sumpora, a dim poče da mu štipa oči. Iznenada ga obuze val toplote. Oseti kako mu znoj curi niz čelo i obraze. Jedna visoka prilika u sivom kombinezonu pojavi se iza rešetkaste kapije.
<BR>&nbsp;&nbsp;&nbsp;&nbsp;&nbsp;"Šta vi hoćete?"
<BR>&nbsp;&nbsp;&nbsp;&nbsp;&nbsp;Na svetlosti požara Danijel spazi da taj čovek ima na licu masku a na rukama rukavice.
<BR>&nbsp;&nbsp;&nbsp;&nbsp;&nbsp;"Je li to fabrika gori?"
<BR>&nbsp;&nbsp;&nbsp;&nbsp;&nbsp;"To se vidi, zar ne?"
<BR>&nbsp;&nbsp;&nbsp;&nbsp;&nbsp;"Je li to već dugo traje?"
<BR>&nbsp;&nbsp;&nbsp;&nbsp;&nbsp;"Ne, tek je počelo. Ali neće skoro prestati."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što vatra svud zahvata i što nema više vatrogasaca."
<BR>&nbsp;&nbsp;&nbsp;&nbsp;&nbsp;"Nema vatrogasaca?"
<BR>&nbsp;&nbsp;&nbsp;&nbsp;&nbsp;"Umrli su 1998. godine!"
<BR>&nbsp;&nbsp;&nbsp;&nbsp;&nbsp;"Treba da se nađem sa Velikim Zmajem", neubedljivo reče Danijel.
<BR>&nbsp;&nbsp;&nbsp;&nbsp;&nbsp;Znao je da je pošao putem bez izlaza. Ali kako se izvući iz zamke?
<BR>&nbsp;&nbsp;&nbsp;&nbsp;&nbsp;"Imate li kartu?"
<BR>&nbsp;&nbsp;&nbsp;&nbsp;&nbsp;On pruži žuti četvorougaonik ukrašen sa dve mrke pruge i sa Renatovom fotografijom. Čuvar je kroz rešetku uzeo levom rukom i odmah je vrati.
<BR>&nbsp;&nbsp;&nbsp;&nbsp;&nbsp;"Je li se vi to šegačite sa mnom?"
<BR>&nbsp;&nbsp;&nbsp;&nbsp;&nbsp;"Šta je bilo? Pozajmite mi vašu lampu."
<BR>&nbsp;&nbsp;&nbsp;&nbsp;&nbsp;Danijel je teško disao. Da, gotovo je. Ovog puta sam pritešnjen. Bitange!
<BR>
<BR>&nbsp;&nbsp;&nbsp;&nbsp;&nbsp;HARI KRUP HITLER I IMPERATOR
<BR>&nbsp;&nbsp;&nbsp;&nbsp;&nbsp;NEOPOZIVA ZABRANA ULAZA
<BR>&nbsp;&nbsp;&nbsp;&nbsp;&nbsp;DANIJEL DIJERSAN
<BR>&nbsp;&nbsp;&nbsp;&nbsp;&nbsp;NEPRIJATELJ HKH
<BR>
<BR>&nbsp;&nbsp;&nbsp;&nbsp;&nbsp;"Šta znači ovo?" zakrklja čuvar ispod svoje maske.
<BR>&nbsp;&nbsp;&nbsp;&nbsp;&nbsp;"To je lukava šala tvog gospodara, budalo!"
<BR>&nbsp;&nbsp;&nbsp;&nbsp;&nbsp;"Šta vi tu radite?"
<BR>&nbsp;&nbsp;&nbsp;&nbsp;&nbsp;"Čekam na kraj požara... ili revoluciju."
<BR>&nbsp;&nbsp;&nbsp;&nbsp;&nbsp;"Gubite se ili ću zvati policiju!"
<BR>&nbsp;&nbsp;&nbsp;&nbsp;&nbsp;Danijel poskoči malo napred, unazad ili ko će znati kuda i ponovo se zateče na autoputu broj 20. Vozio je u pravcu krčme Gomez - ako je krčma Gomez još postojala. Motor je odlično radio. Snop iz farova dubio je u noći tunel svetlosti. Kazaljka na brzinomeru bila je blokirana na stotom kilometru i nije se micala. Danijel pogleda u svoj sat: 11,55. Ravnica se sjajila pod divnom mesečinom. On spusti prozor i oseti lak miris benzina... Ne, dima! Istovremeno oseti žed. Dobri bože, da mu je izvući se! On pritisnu do poda papučicu za gas, ali kazaljka se zadrža na stotini.
<BR>&nbsp;&nbsp;&nbsp;&nbsp;&nbsp;Bio je sam na putu. Sam. Daleko od Garišankara. A i fordovi su ga napustili. Bio je slobodan. Slobodan ali sam. A znao je da ga očekuju ljudi HKH. Ulete s kolima u šumu i ne usporavajući uđe u jednu okuku. Drveće je zaklanjalo mesec. Zbijena stabla obrazovala su neku vrstu sive stene. Ona se odjednom razdvojiše i nebo se pojavi. Sa mesecom, Altairom i Vegom. Danijel prepoznade kamenitu padinu, gomilu šljunka i topole iznad nevidljive reke. On prikoči i stade. Drukčije nije mogao uraditi. Njegova volja mu je izmicala. On izađe iz kola, ču slap i ispred sebe ugleda oborenu benzinsku pumpu. Ova mesečina bila je sasvim fantastična. On pogleda uvis i shvati. To nije bila samo mesečina. U nebo se dizala ogromna crvena svetlost između Arktura i Altaira. Šuma je gorela. Put prema jugu bio je preprečen. Put prema jugu i prema budućnosti. Prostor je bio zažaren. Senke su poigravale. Danijel ponovo oseti toplotu na svom licu. To je bio taj mali predukus pakla koji mu je obećao Forestije. Počinjem da razumem: svud kud god budem otišao, naići ću na vatru. Na vatru umesto na ljude HKH. Pritešnjen sam. Kako se odavde izvući? Šta je Larše rekao? Pokušaj da stigneš u Pertu na Riabi. Seti se plaže sa dva sunca... Plaža sa dva sunca - to je bio raj. Kako se tog setiti sa obala pakla?
<BR>&nbsp;&nbsp;&nbsp;&nbsp;&nbsp;On se priseti okeana Oradak, plave školjke i Monikinog lika. Bio je ubačen u neki mračan hodnik u trenutku kad se svetlosni automat ugasio. On se osloni o vreo zid. Bio je u zgradi Monike Gersten. Bilo mu je zagušljivo. Zar i ovde plamen? Monika. Zamka bez greške. On pronađe dugme svetlosnog automata, upali ga, požuri do vrata Monikine garsonjere i zazvoni. Ništa. On oseti ponovo zadah i dim. Zalupa na vrata. Niko ne odgovori. Priljubi otvoren dlan na drvo. Vrelo. Zahvati ga oblak oštrog dima. Svetlost se ugasi. Iz poda poče da izbija plamen, koji je davao dovoljno svetlosti da bi se, ne pipajući, moglo otići do stepeništa. Zgrada je bila pusta. Iznenadi ga hladnoća. Seti se: 20. novembar. Retki prolaznici žurili su u gotovo zimski Pariz. Bili su u kaputima, gabardenima ili kišnim mantilima. Danijel zadrhta u svom plavom odelu, diže glavu i ugleda veliki broj crvenih mrlja na nebu prestonice. Da nisu i to bili požari? Poče da hoda ne znajući kuda ide. Nije bilo važno kuda ide. On posrnu i pade na kolena na pod svoje sobe. Opeče prste i zagrcnu se. Za njegove prste se lepilo nešto ljigavo i toplo. On shvati: Babar se topio. Pode mu za rukom da se digne; otrča do vrata i otvori ih. Promaja pojača plamenove u njegovoj potpuno zažarenoj sobi. Danijel skoči i zateče se za upravljačem svog folksvagena. Na sedištu pored sebe spazi neke novine. Frans-Soar, 20. novembar 1966. On pročita:
<BR>
<BR>&nbsp;&nbsp;&nbsp;&nbsp;&nbsp;Poslednje vesti iz pakla:
<BR>&nbsp;&nbsp;&nbsp;&nbsp;&nbsp;Javno bogosluženje u Bogorodičnoj crkvi u Parizu da bi se pomolilo za pomoć boga Riabe
<BR>
<BR>&nbsp;&nbsp;&nbsp;&nbsp;&nbsp;On podiže pogled. Na drugoj strani ulice jedna zgrada je gorela. Plamenovi su osvetljavali unutrašnjost kola. To je bila neka mentalna zamka, te je trebalo pobuniti se, poricati pakao! Međutim, Danijelova podsvest je ostala obeležena njegovim katoličkim vaspitanjem, strahom od đavola i od večne vatre. A njegovi neprijatelji pronašli su u njemu taj skriveni strah iz njegovog detinjstva, koji zrelo doba nikad nije potpuno izbrisalo i kojim su se oni služili da bi ga mučili. Bilo je lako kazniti ga, jer je imao osećanje duboke krivice. Verovao je u đavola i nije verovao u boga Riabu! Šteta. A njegovo kažnjavanje trajalo bi možda koliko je trajala subjektivna večnost. Vek ili deset vekova. Sem ako se ne probudi na nekom bolničkom krevetu u invalidskoj naslonjači. Ili možda još u nekom drugom paklu, jer sad je bio gotovo siguran da je mrtav.
<BR>&nbsp;&nbsp;&nbsp;&nbsp;&nbsp;Vozio je putem za Šoazije između dve plamene zavese. U kolima je postajalo sve vrelije i vrelije. On uspori da bi skinuo svoj sako, te pusti upravljač. Šta je rizikovao? Pogotovu ne da se ubije. Pitao se šta bi se desilo kad bi uleteo u žarište vatre. Završiće pokušajem kad mu bude dosta svega, ali za to još nije imao hrabrosti. On spusti prozor. Bilo je još gore. Još jedan skok u vremenu. Nađe se pred fabrikom i uobičajeno dvaput zasvira sirenom. Pomislio je da postaje savršen robot. Na nebu je crvena pečurka još više porasla, dok je ulazni levak bio osvetljen kao u po dana.
<BR>&nbsp;&nbsp;&nbsp;&nbsp;&nbsp;On izađe iz kola zaklanjajući maramicom lice. Iza rešetke pojavi se čuvar u odelu od azbesta. Danijel pomisli: po svaku cenu moram izbeći da se ona scena tačno ponovi. Treba da pokušam da promenim nekoliko reči, nekoliko pokreta, bilo šta. To je sve što mi je ostalo od slobode.
<BR>&nbsp;&nbsp;&nbsp;&nbsp;&nbsp;"Šta hoćete vi?"
<BR>&nbsp;&nbsp;&nbsp;&nbsp;&nbsp;"Hoću, naravno, kod Velikog Zmaja. Recite mi da li odavno fabrika gori?"
<BR>&nbsp;&nbsp;&nbsp;&nbsp;&nbsp;"Od 1998. godine", reče čuvar. "Imate li kartu?"
<BR>&nbsp;&nbsp;&nbsp;&nbsp;&nbsp;Danijel izvadi iz lisnice omrznuti žuti karton.
<BR>
<BR>&nbsp;&nbsp;&nbsp;&nbsp;&nbsp;DANIJEL DIJERSAN ČAROBNJAKOV UČENIK
<BR>&nbsp;&nbsp;&nbsp;&nbsp;&nbsp;NAREĐENJE ZA MISIJU U PAKLU
<BR>&nbsp;&nbsp;&nbsp;&nbsp;&nbsp;ZA VELIKOG ZMAJA IMPERIJE
<BR>&nbsp;&nbsp;&nbsp;&nbsp;&nbsp;I P. O. HIMLER K. HJUZ
<BR>
<BR>&nbsp;&nbsp;&nbsp;&nbsp;&nbsp;Šala je bila dosta jeziva. On stisnu zube. Dobri bože, izvući ću se!
<BR>&nbsp;&nbsp;&nbsp;&nbsp;&nbsp;Čuvar za trenutak zadrža kartu u svojoj ruci sa rukavicom.
<BR>&nbsp;&nbsp;&nbsp;&nbsp;&nbsp;"Aha, izgleda da je u redu. Telefoniraću."
<BR>&nbsp;&nbsp;&nbsp;&nbsp;&nbsp;"Zar telefon radi?"
<BR>&nbsp;&nbsp;&nbsp;&nbsp;&nbsp;"Sad ćemo videti."
<BR>&nbsp;&nbsp;&nbsp;&nbsp;&nbsp;Danijel se vrati u svoja kola, sede za upravljač, ostavivši vrata poluotvorena. On pretraži svoju lisnicu i sve džepove. Nekako neodređeno se nadao da će naći neko pismo od Elene. Ništa. Nasuprot tom, još je tu bio poznati svežanj od pet stotina hiljada starih franaka. On se nasmeja. Čak ni u paklu to nije bila vrlo velika svota. Na prvoj novčanici bilo je nešto napisano prilično nespretno. On se naže i odgonetnu:
<BR>&nbsp;&nbsp;&nbsp;&nbsp;&nbsp;Svi Italijani
<BR>&nbsp;&nbsp;&nbsp;&nbsp;&nbsp;Besmisleno. Ničeg zanimljivog. On se uzdrža da baci svežanj, ali žarište je bilo suviše daleko; on ga ponovo stavi u svoju lisnicu.
<BR>&nbsp;&nbsp;&nbsp;&nbsp;&nbsp;"Gospodine Dijersane", viknu čuvar. "Dođite brzo! Zovu vas na telefon."
<BR>&nbsp;&nbsp;&nbsp;&nbsp;&nbsp;Danijel potrča, obuzet ludačkom nadom. Sudari se s otvorenim vratima. U stražarevoj sobi dim je bio toliko gust da je morao da zažmuri.
<BR>&nbsp;&nbsp;&nbsp;&nbsp;&nbsp;"Ko me traži?"
<BR>&nbsp;&nbsp;&nbsp;&nbsp;&nbsp;"Mislim da dolazi sa najvišeg vrha", reče čuvar.
<BR>&nbsp;&nbsp;&nbsp;&nbsp;&nbsp;Danijel se zakašlja, stavi maramicu ispred usta i pipajući uze slušalicu. Daleki, promukli glas napregnuti, besan zapovednički i molećiv, viknu njegovo prezime:
<BR>&nbsp;&nbsp;&nbsp;&nbsp;&nbsp;"Dijersan!"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ovde je Hitler."
<BR>&nbsp;&nbsp;&nbsp;&nbsp;&nbsp;"Hitler?"
<BR>&nbsp;&nbsp;&nbsp;&nbsp;&nbsp;"Hari K. Hitler! Čujete li me Dijersane? Da li Pariz gori?"
<BR>&nbsp;&nbsp;&nbsp;&nbsp;&nbsp;Neki ludi smeh zakrešta u slušalici i Danijel je spusti. Da bi ga mučio, HKH se služio njegovim uspomenama, njegovim optičkim varkama i njegovim proganjanjima. A on je nesvesno ulazio u tu igru. Ovaj niz događaja ne bi bio moguć bez njegove saradnje.
<BR>&nbsp;&nbsp;&nbsp;&nbsp;&nbsp;On se okrete, a čuvar nestade. On načini nekoliko koračaja po nekoj vrsIi šljake i spotače se o gomilu đubreta. Zatim na desnoj strani spazi jednu svetiljku, te je mogao da raspozna gde se nalazi pločnik. To je bio onaj crn i jeziv grad u kom je sreo Laršea. Ulica se blago spuštala prema presahlom moru. Niže se nalazio putokaz sa četiri strele. Na strani mora nebo je bilo crveno, ali se mesec nije video. Danijel se u jednom trenutku ponada da će se on pojaviti kroz dim i maglu. Ne, mora se vratiti stvarnosti. Nema meseca. To je bio požar. A dim je prekrivao grad. On se pope na pločnik i brzo zakorača do raskršća na kom se nalazio poznati stub. Stub je bio na svom mestu. Danijel priđe da bi pročitao natpise na strelama. Sve četiri pokazivale su HKH.
<BR>&nbsp;&nbsp;&nbsp;&nbsp;&nbsp;On sleže ramenima i okrete se nalevo. Mislio je da se seća da je poslednji put išao tom ulicom. Ispred njega je plamtelo više zgrada. Bio je pacov u začaranom lavirintu. Tražio je izlaz koji nije postojao. Nemoguće. Mora biti da postoji neki način da se iz njega izađe, i ja ću ga naći! Ovde u graničnoj zoni, možda imam neki izgled... Što je više išao napred, to su požari postajali brojniji, plamenovi se povećavali, vrućina postajala mučnija. Za trenutak je bio uporan. Znao je da ovo nije bio dobar metod za izvlačenje iz zamke. No najpre je hteo da se uveri da ljudi - ili fantomi HKH - nisu ništa zaboravili, da nisu ostavili negde neku mišju rupu kroz koju bi mogao pobeći. Ako je zbilja ceo hronolitički svemir u plamenu - onda bi trebalo pokušati nešto drugo... Odjednom ugleda bar u koji je jednom prilikom ušao i u kom je sreo Moniku. Laršeovu tvorevinu. Plava svetlost je svetlucala iznad ulaza. A preko puta je plamtela neka kuća. Reče u sebi da ima dovoljno vremena da ode i pogleda da li je devojka još tamo. Šanse nije bilo ni jedan prema hiljadu, ali vredelo je skrenuti sa puta. On uhvati lepljivu kvaku i gurnu vrata. Prepoznade egzotičnu starudiju, a kolonijalne imitacije davale su dekoru svoj neverovatno demodirani karakter. On se saplete o jednu umoljčanu kožu pantera, zakači se za jedno koplje. Sudari se sa zavesom od bambusa i dospe u bar.
<BR>&nbsp;&nbsp;&nbsp;&nbsp;&nbsp;Monika ga je očekivala prekrštenih nogu, visoko na barskoj okrugloj stolici. Na sebi je imala crvenu suknju, crni pulover i crne čarape. Danijel stavi na šank svoju ubogaljenu šaku.
<BR>&nbsp;&nbsp;&nbsp;&nbsp;&nbsp;"Zar nikog ovde nema?"
<BR>&nbsp;&nbsp;&nbsp;&nbsp;&nbsp;"Svi su zbog požara pobegli", reče Monika.
<BR>&nbsp;&nbsp;&nbsp;&nbsp;&nbsp;"Ali ti, ti si ostala?"
<BR>&nbsp;&nbsp;&nbsp;&nbsp;&nbsp;"Verovala sam da ćeš se sigurno vratiti. Začudilo bi me da si već potrošio pet stotina hiljada. Ja bih, ti me poznaješ, za novac učinila bilo šta."
<BR>&nbsp;&nbsp;&nbsp;&nbsp;&nbsp;Ona se okrete prema Danijelu da bi mu omogućila da se divi njenim divnim bedrima i obilnim grudima uz koje se pulover sasvim pripijao.
<BR>&nbsp;&nbsp;&nbsp;&nbsp;&nbsp;"Da li mi možeš pozajmiti sto franaka, mornaru?"
<BR>&nbsp;&nbsp;&nbsp;&nbsp;&nbsp;"Svakako", reče on.
<BR>&nbsp;&nbsp;&nbsp;&nbsp;&nbsp;On izvadi svežanj iz lisnice i prvu novčanicu pruži mladoj ženi. Svi Italijani... On primeti nastavak rečenice na ivici druge novčanice: nisu katolici. To je glupo. Svi Italjani nisu katolici! Šta se to mene tiče!
<BR>&nbsp;&nbsp;&nbsp;&nbsp;&nbsp;"Hoćeš li još?"
<BR>&nbsp;&nbsp;&nbsp;&nbsp;&nbsp;"Ne", reče ona. "Samo jednu. Čuvaj ostale. Mogu poslužiti."
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;"Već ćeš videti."
<BR>&nbsp;&nbsp;&nbsp;&nbsp;&nbsp;"A šta ćemo sad raditi? Da vodimo ljubav?" Monika se nasmeja svirepo, pomalo histerično.
<BR>&nbsp;&nbsp;&nbsp;&nbsp;&nbsp;"Ne. Zapalićemo vatru."
<BR>&nbsp;&nbsp;&nbsp;&nbsp;&nbsp;Ona savi novčanicu, izvadi upaljač iz svoje torbe i kresnu ga. On se upali. Zatim polako svoju ruku koja je držala novčanicu prinese ruci s upaljačem.
<BR>&nbsp;&nbsp;&nbsp;&nbsp;&nbsp;Tad se sve stvari bara upališe. Plamen je klizio po jednoj asuri i poče da liže Danijelove noge.
<BR>&nbsp;&nbsp;&nbsp;&nbsp;&nbsp;On skoči unazad... skoči napred. Zaustavi kola pred ogradom, zasvira dvaput sirenom. Izađe iz kola. Crvena pečurka sad je zauzimala tri četvrtine neba. Vidljivo je bilo kao usred podneva. Jedna vatrogasna kola, urlajući sirenom, prodoše ulicom: picikato i tasovi odjeknuše. Izdaleka začu uobičajeni zvon gonga.
<BR>&nbsp;&nbsp;&nbsp;&nbsp;&nbsp;"Zar vatrogasci?" reče Danijel. "Znači oni nisu svi pomrli 1998. godine?"
<BR>&nbsp;&nbsp;&nbsp;&nbsp;&nbsp;Noćni čuvar se nasmeja.
<BR>&nbsp;&nbsp;&nbsp;&nbsp;&nbsp;"Oni su umrli pokušavajući da ugase požar u laboratoriji hronolitika!"
<BR>&nbsp;&nbsp;&nbsp;&nbsp;&nbsp;"Hoću da se vidim sa Velikim Zmajem."
<BR>&nbsp;&nbsp;&nbsp;&nbsp;&nbsp;"Opet."
<BR>&nbsp;&nbsp;&nbsp;&nbsp;&nbsp;"Nije li to moje pravo, da ili ne?"
<BR>&nbsp;&nbsp;&nbsp;&nbsp;&nbsp;"Nemam pojma, ali vi počinjete da mi dosađujete. Telefoniraću. Dajte mi vašu kartu."
<BR>&nbsp;&nbsp;&nbsp;&nbsp;&nbsp;"Nadam se da je nisam izgubio. Nisam, evo je."
<BR>
<BR>&nbsp;&nbsp;&nbsp;&nbsp;&nbsp;HERKUL KISINDŽER HEJDS
<BR>&nbsp;&nbsp;&nbsp;&nbsp;&nbsp;PROPUSNICA DANIJELA DIJERSANA
<BR>&nbsp;&nbsp;&nbsp;&nbsp;&nbsp;INSPEKTORU ZA VATRU
<BR>
<BR>&nbsp;&nbsp;&nbsp;&nbsp;&nbsp;Bitange!
<BR>&nbsp;&nbsp;&nbsp;&nbsp;&nbsp;"Vratiću vam je malo posle", reče čuvar.
<BR>&nbsp;&nbsp;&nbsp;&nbsp;&nbsp;Danijel se vrati u folksvagen, kao i obično. Jedna misao mu pade na pamet. On izvadi svežanj novčanica svoje lisnice. Svaka novčanica imala je na sebi deo jedne rečenice.
<BR>&nbsp;&nbsp;&nbsp;&nbsp;&nbsp;Skup je činio potpunu poruku, ali sažetu... nisu katolici - ne veruju u đavola - Renato je rođen - u Francuskoj - a otac mu je bio - komunist - on se boji samo - Vodrana sa mora.
<BR>&nbsp;&nbsp;&nbsp;&nbsp;&nbsp;Danijel vrati novčanice u lisnicu i uhvati se za glavu. Bože, ovo je neka poruka. Ali, ko li mi je nju poslao? Elena? Rob? Rob mi je obećao da će ponovo uspostaviti vezu sa mnom, posle svog povratka... Šta hoće reći? Šifrovana poruka - da je ne bi razumeli pokvarenjaci HKH. To znači - bilo je nešto važno.
<BR>&nbsp;&nbsp;&nbsp;&nbsp;&nbsp;On se nasmeši. Samo jedna rečenica bila je veoma važna: svi mornari ne veruju u đavola. Prevedeno: Renato Rizi ne veruje u đavola - u pakao. Ako postaneš Renato bićeš oslobođen mentalne zamke... Danijel pogleda svoju ubogaljenu šaku. Imao je Renatovu šaku, a pamćenje Danijela Dijersana. Međutim, jednom prilikom je i postao Renato, u trajanju jednog sekunda ili jednog časa. Izdržao je jednu potpunu transfuziju duše. Da li bi mogao ponovo da iziđe iz svoje kože? Onaj koji mu je poslao poruku verovao je da je on nesumnjivo za to sposoban.
<BR>&nbsp;&nbsp;&nbsp;&nbsp;&nbsp;U tom trenutku pozva ga čuvar.
<BR>&nbsp;&nbsp;&nbsp;&nbsp;&nbsp;"Dođite brzo, zovu vas na telefon!"
<BR>&nbsp;&nbsp;&nbsp;&nbsp;&nbsp;Dakle, ponovo počinje! To je opet onaj šef bande koji me ne ostavlja na miru. Ja... On otrča u stražaru, dvoumeći se između revolta i nade. On se zaguši ulazeći u uzanu zadimljenu odaju.
<BR>&nbsp;&nbsp;&nbsp;&nbsp;&nbsp;"Ko me traži?"
<BR>&nbsp;&nbsp;&nbsp;&nbsp;&nbsp;"Nemam pojma. Ali mora biti nešto važno, kad vezu prenosi Imperijalni izvršni odbor."
<BR>&nbsp;&nbsp;&nbsp;&nbsp;&nbsp;Danijel uze otkačenu slušalicu, stavi svoju maramicu oko mikrofona i zažmuri.
<BR>&nbsp;&nbsp;&nbsp;&nbsp;&nbsp;"Dijersan?" reče jedan prijateljski glas. "Ovde je Larše. Je li sve ide kako ti hoćeš?"
<BR>&nbsp;&nbsp;&nbsp;&nbsp;&nbsp;Inženjer u pohabanom odelu! To je bilo iznenađenje - i ne baš prijatno.
<BR>&nbsp;&nbsp;&nbsp;&nbsp;&nbsp;"Dakle, i ti, i ti si sa njima?"
<BR>&nbsp;&nbsp;&nbsp;&nbsp;&nbsp;"Nisam imao izbora. Hronolitički svemir pripada HKH. Ja sam se toliko mučio pre no što sam se našao ovde, da bih sad učinio bilo šta, da bih imao mira. Ja nisam pokušavao da izigravam heroja, prijatelju stari. Zbog toga su mi možda i dozvolili da te pozovem. Hteo bih da mogu da ti pomognem, ali oni su suviše jaki... Nema nikakvog načina da se ugase ti požari, ali mislim da će te oni pustiti da neke upališ."
<BR>&nbsp;&nbsp;&nbsp;&nbsp;&nbsp;"Pa onda?"
<BR>&nbsp;&nbsp;&nbsp;&nbsp;&nbsp;"Pa zar nema nijednog mesta gde ne bi voleo da podmetneš vatru?"
<BR>&nbsp;&nbsp;&nbsp;&nbsp;&nbsp;"Ne znam. A zbog čega?"
<BR>&nbsp;&nbsp;&nbsp;&nbsp;&nbsp;"To bi ti moralno pomoglo. A zatim, možda bi to bio elegantan način da tražiš da te poštede."
<BR>&nbsp;&nbsp;&nbsp;&nbsp;&nbsp;"Je li ti govoriš u ime HKH?"
<BR>&nbsp;&nbsp;&nbsp;&nbsp;&nbsp;"Nikako. To mi je palo na pamet. Međutim, vredi pokušati."
<BR>&nbsp;&nbsp;&nbsp;&nbsp;&nbsp;"Pokušati šta?"
<BR>&nbsp;&nbsp;&nbsp;&nbsp;&nbsp;"Na primer, sedište Seaka... Ja bih na tvom mestu voleo da vidim u plamenu kuću tih baraba. Mislim da bih baš uživao. Šta ti misliš o tome?"
<BR>&nbsp;&nbsp;&nbsp;&nbsp;&nbsp;"Ne znam. Nemam..."
<BR>&nbsp;&nbsp;&nbsp;&nbsp;&nbsp;On prevrnu džepove svog sakoa i nađe jedan upaljač. Renatov upaljač. Mornar s ubogaljenom šakom pušio je lulu. Levim palcem upali upaljač.
<BR>&nbsp;&nbsp;&nbsp;&nbsp;&nbsp;"Ne sviđa mi se mnogo tvoja zamisao", reče.
<BR>&nbsp;&nbsp;&nbsp;&nbsp;&nbsp;Ali inženjer je već prekinuo vezu.
<BR>&nbsp;&nbsp;&nbsp;&nbsp;&nbsp;U ulici Fobur-Sent-Onore plamen još nije zahvatio Seakovu zgradu. Nad gradom se nadnosio ogroman oblak dima. Danijel pogleda u sat: četrnaest časova i četrdeset pet, čas njegovog sastanka sa Maksom Rolanom. Sunce se više nije videlo. Odsjaj požara bio je neka vrsta crvenkastog sumraka. Larše je morao imati opravdanog razloga kad me je ovamo poslao, pomisli Danijel. On skoči napred i nađe se u nekom hodniku prvog sprata. Fantomi koji su sedeli u Seaku obavljali su svoje male smešne poslove kao da nikog nema. Jedna sekretarica s naočarima odmeri ga prezrivo. Naravno, u svom starom odelu boje petroleuma, nije imao izgled činovnika te kuće. Imao je osećanje užasne krivice. Ne ja nikad neću uspeti. Preostaje mi da malo pričekam. Seak će ipak konačno sam izgoreti, kao fabrika u Soaziju, kao sve ostalo. Bio je sasvim blizu ureda glavnog direktora. Prišao je vratima tog svetilišta. Iz džepa svog sakoa izvadi upaljač i stavi ga u džep od pantalona. Upaliti to preduzeće? Ne, on to ne bi mogao. Ne, on, Danijel Dijersan, odani službenik, poštovalac pretpostavljenih, uprkos varljivim snovima. On iznenada shvati Laršeovu nameru. Danijel Dijersan bio je nesposoban da podmetne požar u sedištu Seaka. Sve u njemu protivilo se tom: njegov karakter, njegova prošlost njegovo vaspitanje. Još i kad ne bi nikog bilo! Međutim, Renato ne bi imao istih obzira. On je bio buntovnik, ako ne i revolucionar. Avanturist, možda. Ovo sve ga je vrlo mnogo zabavljalo. A Larše - ili neko drugi na njegovom mestu - zamislio je ovaj poduhvat da bi naterao mornara da se otkrije, i ako ustreba, najuri Danijela Dijersana. Transfuzija duše: to je bio jedini način da se izbegne pakao. Da nisu Renato i Danijel pripadali istoj mentalnoj grupi? Bila je tu neka opasnost. Davalac je imao jaču ličnost od primaoca. A ovaj drugi dolazio je u opasnost da nestane u toku poduhvata.
<BR>&nbsp;&nbsp;&nbsp;&nbsp;&nbsp;Danijel nije dugo oklevao. Trebao bih da uđem u radnu sobu Maksa Rolana i zapalim njegove hartijetine. Počev od mog dosjea. Zbog tih baraba ja sam ovde, u to sam siguran. Zavlada neka praznina i on se zateče ispred glavnog gazde. Maks Rolan ga je besno posmatrao, u neverovatno napetoj tišini. Požar je po odaji bacao pokretne senke.
<BR>&nbsp;&nbsp;&nbsp;&nbsp;&nbsp;"Ko ste vi?"
<BR>&nbsp;&nbsp;&nbsp;&nbsp;&nbsp;Glavni direktor polako otvori jednu fioku. Možda je tražio neko oružje. Danijel se nasmeja. Ko sam ja? To će se i videti. On učini dva koraka prema Maksu Rolanu i izvadi svoj upaljač. Ta njuška! Moj otac je takve nazivao izložbenim govedima.
<BR>&nbsp;&nbsp;&nbsp;&nbsp;&nbsp;Direktor naglo ustade.
<BR>&nbsp;&nbsp;&nbsp;&nbsp;&nbsp;"Povucite se ili ću pucati!"
<BR>&nbsp;&nbsp;&nbsp;&nbsp;&nbsp;Uperio je u Danijela revolver, a ruka mu nije drhtala. Međutim, Danijel nastavi da mu prilazi. On stiže do pisaćeg stola, uze hrpu hartije ubogaljenom rukom, a drugom pritisnu upaljač. Neverovatan plamen planu, a istovremeno zagrme revolver. U istom trenutku Danijelu se usta napuniše peskom. On se osloni na laktove da bi pljunuo. Usta puna peska, usta puna peska, peska... ja sanjam. Oni me drže! On kleknu i zatrepta, zaslepljen. Plaža sa dva sunca. Perta na Riabi. Sanjam. Ne sanjam. On se diže. Uspeo sam, Monika!
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
