<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ROBI
<P>&nbsp;&nbsp;&nbsp;&nbsp;&nbsp;"Devedeset osam... devedeset devet... stotinu." Glorija odmaknu bucmastu podlakticu sa očiju i ostade trenutak da stoji, nabirujući nosić i žmirkajući na suncu. A onda, pokušavši istovremeno da gleda u svim pravcima, napravi nekoliko opreznih koraka, udaljujući se od drveta o koje se oslanjala.
<BR>&nbsp;&nbsp;&nbsp;&nbsp;&nbsp;Izvila je vrat kako bi proverila skupinu grmlja s desne strane, a zatim se povukla još malo dalje kako bi mogla bolje da osmotri njegova senovita udubljenja. Duboki mir narušavalo je samo neprekidno zujanje insekata i povremeni ćurlik neke odvažne ptice koja je izazivala podnevno sunce.
<BR>&nbsp;&nbsp;&nbsp;&nbsp;&nbsp;Glorija napući ustašca: "Kladim se da je otišao u kuću, a milion puta sam mu kazala da to nije pošteno."
<BR>&nbsp;&nbsp;&nbsp;&nbsp;&nbsp;Čvrsto stisnuvši tanke usne i opako naboravši čelo, odlučno je krenula prema dvospratnoj kući pored puta.
<BR>&nbsp;&nbsp;&nbsp;&nbsp;&nbsp;Prekasno je začula šuškavi zvuk iza sebe, praćen jasnim i ritmičkim lupkanjem Robijevih metalnih stopala. Okrenula se i ugledala svog sadruga kako se pobednički pojavljuje iz skloništa i kreće punom brzinom ka drvetu-kućici.
<BR>&nbsp;&nbsp;&nbsp;&nbsp;&nbsp;Glorija obeshrabreno zavrišta: "Čekaj, Robi! To nije bilo pošteno, Robi! Obećao si da nećeš trčati dok te ne pronađem." Njena malena stopala nisu imala nikakve izglede protiv Robijevih džinovskih koraka. Ali na nekih deset stopa od cilja Robi iznenada uspori i poče gotovo da puzi, a Glorija, jureći koliko su je noge nosile, zadihano protutnja pored njega kako bi prva dotakla drvo-kućicu.
<BR>&nbsp;&nbsp;&nbsp;&nbsp;&nbsp;Ona se likujući okrenu prema odanom Robiju i nagradi njegovu žrtvu krajnjom nezahvalnošću, zadirkujući ga okrutno da ne ume da trči.
<BR>&nbsp;&nbsp;&nbsp;&nbsp;&nbsp;"Robi ne ume da trči", vikala je ona najglasnije što je to mogla da čini jedna osmogodišnja devojčica. "Mogu da ga prestignem kad god hoću", kreštavo je izgovarala ovaj napev.
<BR>&nbsp;&nbsp;&nbsp;&nbsp;&nbsp;Robi joj, razume se, nije ništa odgovorio... bar ne rečima. Umesto toga je, poput pantomimičara, oponašao trčanje, udaljujući se od Glorije dok i ona nije potrčala za njim; sve vreme joj je tek za dlaku izmicao, primoravajući je da se bespomoćno vrti u krug, sa ispruženim ručicama koje su mlatarale kroz vazduh.
<BR>&nbsp;&nbsp;&nbsp;&nbsp;&nbsp;"Robi", zaskviča ona, "stani!"...a zatim poče da se isprekidano smeje usled nedostatka daha.
<BR>&nbsp;&nbsp;&nbsp;&nbsp;&nbsp;...Dok se on iznenada nije okrenuo i podigao je, te stao da je vrti unaokolo, tako da na trenutak nije znala šta je gore, a šta dole, jer se ispod nje prostiralo plavetnilo, a zeleno drveće se gladno protezalo nadole, prema praznini. A onda se ponovo našla u travi, oslonjena o Robijevu nogu, ne ispuštajući čvrsti, metalni prst.
<BR>&nbsp;&nbsp;&nbsp;&nbsp;&nbsp;Posle kraćeg vremena uspela je da povrati dah. Uzaludno je pokušala da dovede u red razbarušenu frizuru koja je neodređeno podsećala na jednu od majčinih i izvijala se da vidi nije li negde pocepala haljinu.
<BR>&nbsp;&nbsp;&nbsp;&nbsp;&nbsp;Lupnula je šakom Robija po torzu: "Nevaljalče jedan! Isprašiću ti tur!"
<BR>&nbsp;&nbsp;&nbsp;&nbsp;&nbsp;Robi se snuždio i pokrio lice šakama, pa je morala da doda: "Dobro, de, Robi, neću. Neću ti isprašiti tur. Ali zato je na mene red da se sakrijem, jer ti imaš duže noge i zato što si obećao da nećeš trčati dok te ne pronađem."
<BR>&nbsp;&nbsp;&nbsp;&nbsp;&nbsp;Robi klimnu... svojim malim paralelopipedom zaobljenih ivica i uglova, pričvršćenim na sličan, mada mnogo veći paralopiped koji mu je služio kao torzo pomoću kratke, pokretljive stabljike... i poslušno se okrenu licem prema drvetu. Tanak sloj metala prekri mu oči i iz njegovog tela poče da dopire pravilno, rezonantno otkucavanje.
<BR>&nbsp;&nbsp;&nbsp;&nbsp;&nbsp;"Ne viri... i ne preskači brojeve", upozorila ga je Glorija i pohitala da se sakrije.
<BR>&nbsp;&nbsp;&nbsp;&nbsp;&nbsp;Sekunde su promicale ujednačeno, i kod stote kapci su se podigli i Robijeve plamteće, crvene oči osmotriše okolinu. Na trenutak su se zaustavile na raznobojnoj, kockastoj tkanini koja je virila iza jedne gromade. Napravio je još nekoliko koraka i uverio se da iza nje zaista čuči Glorija.
<BR>&nbsp;&nbsp;&nbsp;&nbsp;&nbsp;Lagano, pazeći da se stalno nalazi između Glorije i kućice-drveta nastavio je da se približava njenom skrovištu, a kada ju je jasno ugledao tako da Glorija više nikako nije mogla da pomisli kako je ostala neprimećena, on ispruži jednu ruku prema njoj, a drugom se lupi po nozi tako da je zazvečalo. Glorija se pojavi sva mrzovoljna.
<BR>&nbsp;&nbsp;&nbsp;&nbsp;&nbsp;"Virio si!" uzviknu ona, krajnje nepošteno. "Uostalom, dosta mi je ove igre. Hoću da se provozam."
<BR>&nbsp;&nbsp;&nbsp;&nbsp;&nbsp;Međutim, Robija je povredila njena nepravedna optužba, pa je pažljivo seo i izveštačeno odmahnuo glavom.
<BR>&nbsp;&nbsp;&nbsp;&nbsp;&nbsp;Glorija istog časa promeni ton i poče da mu se umiljava. "Hajde, Robi. Nisam ozbiljno mislila kada sam kazala da si virio. Provozaj me."
<BR>&nbsp;&nbsp;&nbsp;&nbsp;&nbsp;Međutim, Robija nije bilo tako lako pridobiti. Tvrdoglavo je zurio u nebo, sve jače odmahujući glavom.
<BR>&nbsp;&nbsp;&nbsp;&nbsp;&nbsp;"Molim te, Robi, molim te da me provozaš." Obgrlila mu je vrat svojim ružičastim ručicama i čvrsto ga zagrlila. Promenivši u trenutku raspoloženje, odmakla se od njega. "Ako ne želiš, počeću da plačem", reče ona i lice joj se strašno iskrivilo dok se spremala da to i uradi.
<BR>&nbsp;&nbsp;&nbsp;&nbsp;&nbsp;Neumoljivi Robi uopšte nije obratio pažnju na tu strašnu mogućnost, već je i treći put odmahnuo glavom. Glorija je zaključila da će morati da odigra i džokera.
<BR>&nbsp;&nbsp;&nbsp;&nbsp;&nbsp;"Ako me ne provozaš", ona ushićeno povika, "neću ti više pričati priče, eto ti sad. Ni jednu jedinu..."
<BR>&nbsp;&nbsp;&nbsp;&nbsp;&nbsp;Robi je istog časa bespogovorno popustio pred ovim ultimatumom i stao energično da klima glavom, nastavivši tako sve dok mu metalni vrat nije zazujao. Pažljivo je podigao devojčicu na svoja široka, ravna ramena.
<BR>&nbsp;&nbsp;&nbsp;&nbsp;&nbsp;Suze, kojima je malo pre pretila, istog časa nestadoše iz Glorijinih očiju i ona stade da ciči od oduševljenja. Robijeva metalna koža imala je stalnu temperaturu od sedamdeset stepeni Farenhajta koju su održavala visoko otporna kola unutar njega, tako da je bila fina i prijatna, dok je prelep, ječav zvuk, koji je proizvodila ritmički lupajući petama po njegovim grudima, bio očaravajući.
<BR>&nbsp;&nbsp;&nbsp;&nbsp;&nbsp;"Ti si, Robi, vazdušni brod, veliki, srebrni, vazdušni brod. Ispruži ruke... Moraš, Robi, ako ćeš biti vazdušni brod."
<BR>&nbsp;&nbsp;&nbsp;&nbsp;&nbsp;Logika je bila neosporna. Robijeve ruke bile su krila koja su hvatala vazdušna strujanja, a on je bio srebrni vazdušni brod.
<BR>&nbsp;&nbsp;&nbsp;&nbsp;&nbsp;Glorija je okrenula robotovu glavu udesno. Napravio je oštar zaokret. Glorija je opremila brod motorom koji je brundao, a zatim i oružjem koje je pucalo. Gusari su bežali i u igru su se uključili i brodski blasteri. Gusari su bili pretvoreni u mlaz kišnih kapi.
<BR>&nbsp;&nbsp;&nbsp;&nbsp;&nbsp;"Pogodila sam još jednoga.... Dvojicu." povika ona.
<BR>&nbsp;&nbsp;&nbsp;&nbsp;&nbsp;A zatim: "Brže, ljudi", izgovori pompezno Glorija, "ponestaje nam municije." Naciljala je neustrašivo preko njegovog ramena i Robi je postao svemirski brod zatupastog nosa koji je šibao kroz prazninu najvećom brzinom.
<BR>&nbsp;&nbsp;&nbsp;&nbsp;&nbsp;Jurio je preko polja ka potezu sa visokom travom na drugoj strani, gde se zaustavio tako iznenada da je njegov uspešan jahač ciknuo, a zatim ju je, prevrnuvši je preko glave, spustio na mekani, zeleni, tepih.
<BR>&nbsp;&nbsp;&nbsp;&nbsp;&nbsp;Glorija se borila da dođe do daha i čim bi joj to pošlo za rukom šapatom bi uzvikivala: "Baš je bilo lepo!"
<BR>&nbsp;&nbsp;&nbsp;&nbsp;&nbsp;Robi je sačekao da povrati dah, a zatim ju je nežno povukao za kosu.
<BR>&nbsp;&nbsp;&nbsp;&nbsp;&nbsp;"Želiš li nešto?" upita ga Glorija, tobože razrogačivši oči, ali ne uspe da zavara svoju ogromnu "dadilju". On je jače povuče za loknu.
<BR>&nbsp;&nbsp;&nbsp;&nbsp;&nbsp;"Oh, znam. Želiš priču."
<BR>&nbsp;&nbsp;&nbsp;&nbsp;&nbsp;Robi brzo zaklima.
<BR>&nbsp;&nbsp;&nbsp;&nbsp;&nbsp;"Koju?"
<BR>&nbsp;&nbsp;&nbsp;&nbsp;&nbsp;Robi napravi polukrug kroz vazduh jednim prstom.
<BR>&nbsp;&nbsp;&nbsp;&nbsp;&nbsp;Devojčica se pobuni. "Ponovo? Ispričala sam ti Pepeljugu milion puta. Zar ti nije dosadila?... To je priča za bebe."
<BR>&nbsp;&nbsp;&nbsp;&nbsp;&nbsp;Još jedan polukrug.
<BR>&nbsp;&nbsp;&nbsp;&nbsp;&nbsp;"Oh, dobro", Glorija se sabrala, u glavi ponovila pojedinosti priče (zajedno sa svojim doradama kojih je bilo nekoliko) i počela:
<BR>&nbsp;&nbsp;&nbsp;&nbsp;&nbsp;"Jesi li spreman? Dobro... jednom davno živela je prelepa devojčica po imenu Ela. Imala je strašno okrutnu maćehu i dve veoma ružne i veoma okrutne polusestre i..."
<BR>
<BR>&nbsp;&nbsp;&nbsp;&nbsp;&nbsp;Glorija je upravo stigla do vrhunca priče... otkucavala je ponoć i sve se vraćalo u otrcanu stvarnost, dok ju je Robi napregnuto slušao, očiju koje su gorele... a onda je usledio prekid.
<BR>&nbsp;&nbsp;&nbsp;&nbsp;&nbsp;"Glorija!"
<BR>&nbsp;&nbsp;&nbsp;&nbsp;&nbsp;Bio je to kreštav glas žene koja ju je već nekoliko puta zvala; u njemu se osećala nervoza koja je počela da potiskuje strpljenje.
<BR>&nbsp;&nbsp;&nbsp;&nbsp;&nbsp;"Zove me mama", reče Glorija, ne baš srećno. "Biće bolje da me odneseš kući, Robi."
<BR>&nbsp;&nbsp;&nbsp;&nbsp;&nbsp;Robi je hitro posluša, jer mu je nešto govorilo da će biti bolje da izvrši naređenje gospođe Veston bez imalo oklevanja. Glorijin otac je retko kad bio preko dana kod kuće, osim nedeljom... danas, na primer... a kada je bio tu, ophodio se kao blag čovek, pun razumevanja. Međutim, Robi se nikada nije prijatno osećao u prisustvu Glorijine majke i uvek ga je nešto nagonilo da joj se skloni s očiju.
<BR>&nbsp;&nbsp;&nbsp;&nbsp;&nbsp;Gospođa Veston ih je ugledala istog časa kada su ustali iza čuperaka dugačke trave koji su ih skrivali, pa se povukla u kuću da ih sačeka.
<BR>&nbsp;&nbsp;&nbsp;&nbsp;&nbsp;"Promukla sam vičući, Glorija", okrutno je rekla. "Gde si bila?"
<BR>&nbsp;&nbsp;&nbsp;&nbsp;&nbsp;"Bila sam sa Robijem", drhtavim glasom odvrati Glorija. "Pričala sam mu Pepeljugu i zaboravila da je vreme za večeru."
<BR>&nbsp;&nbsp;&nbsp;&nbsp;&nbsp;"Šteta što je i Robi zaboravio." To kao da ju je podsetilo na robotovo prisustvo, pa se okrenula prema njemu: "Možeš da ideš, Robi. Više joj nisi potreban." A onda je okrutno dodala: "I ne vraćaj se dok te ne pozovem."
<BR>&nbsp;&nbsp;&nbsp;&nbsp;&nbsp;Robi se okrenuo da pođe, ali je zastao jer je Glorija ustala u njegovu odbranu: "Čekaj, mama, moraš mu dozvoliti da ostane. Nisam mu završila Pepeljugu. Obećala sam mu da ću mu ispričati Pepeljugu, ali je nisam završila."
<BR>&nbsp;&nbsp;&nbsp;&nbsp;&nbsp;"Glorija!"
<BR>&nbsp;&nbsp;&nbsp;&nbsp;&nbsp;"Zaista, mama, biće miran, nećeš ni znati da je tu. Može sedeti u uglu i neće reći nijednu reč... hoću da kažem, neće ništa učiniti. Je li tako, Robi?"
<BR>&nbsp;&nbsp;&nbsp;&nbsp;&nbsp;Robi u znak odgovora jednom klimnu svojom masivnom glavom.
<BR>&nbsp;&nbsp;&nbsp;&nbsp;&nbsp;"Glorija, ako smesta ne prestaneš, nećeš videti Robija cele nedelje."
<BR>&nbsp;&nbsp;&nbsp;&nbsp;&nbsp;Devojčica obori pogled. "U redu! Ali Pepeljuga je njegova najdraža priča, a ja je nisam završila... A toliko mu se dopada."
<BR>&nbsp;&nbsp;&nbsp;&nbsp;&nbsp;Robot se razočarano udalji, a Glorija zatomi jecaj.
<BR>
<BR>&nbsp;&nbsp;&nbsp;&nbsp;&nbsp;Džordžu Vestonu bilo je udobno. Već mu je prešlo u naviku da mu nedeljom po podne bude udobno. Dobar, obilan ručak u stomaku; fini, mekani, rasklimatani kauč na kome je mogao da se opruži; primerak Tajmsa; papuče na nogama i bez košulje; šta čoveku drugo preostaje nego da mu bude udobno?
<BR>&nbsp;&nbsp;&nbsp;&nbsp;&nbsp;Stoga mu nije bilo pravo kada je ušla njegova žena. Posle deset godina u braku on je i dalje bio dovoljno lud da je voli, tako da mu je, nema sumnje, bilo milo da je vidi... pa ipak, nedeljna popodneva posle ručka bila su za njega prava svetinja i njegovo shvatanje prave udobnosti podrazumevalo je da ga ostave potpuno samog dva do tri sata. Stoga se udubio u najnoviji izveštaj o ekspediciji Lefebra i Jošide na Mars (trebalo je da krene iz baze na Mesecu i imala je dobre izglede na uspeh), pretvarajući se da ona nije ušla.
<BR>&nbsp;&nbsp;&nbsp;&nbsp;&nbsp;Gospođa Veston je strpljivo sačekala dva minuta, a zatim nestrpljivo još dva i na kraju je prekinula tišinu.
<BR>&nbsp;&nbsp;&nbsp;&nbsp;&nbsp;"Džordže?"
<BR>&nbsp;&nbsp;&nbsp;&nbsp;&nbsp;"Hmmm?"
<BR>&nbsp;&nbsp;&nbsp;&nbsp;&nbsp;"Džordže, tebi se obraćam! Da li bi spustio te novine i pogledao me?"
<BR>&nbsp;&nbsp;&nbsp;&nbsp;&nbsp;Novine se šušteći nađoše na podu i Veston se umorno zagleda u svoju ženu. "Šta je bilo, draga?"
<BR>&nbsp;&nbsp;&nbsp;&nbsp;&nbsp;"Znaš ti dobro, Džordže, šta je bilo. Glorija i ta užasna mašina."
<BR>&nbsp;&nbsp;&nbsp;&nbsp;&nbsp;"Koja užasna mašina?"
<BR>&nbsp;&nbsp;&nbsp;&nbsp;&nbsp;"Ne pretvaraj se da ne znaš o čemu ti govorim. O tom robotu koga Glorija zove Robi. Ni trenutka je ne ostavlja samu."
<BR>&nbsp;&nbsp;&nbsp;&nbsp;&nbsp;"A i zašto bi? I ne treba da je ostavlja. I nema sumnje da on nije užasna mašina. On je prokleto najbolji robot koji se za novac može kupiti i ja sam prokleto svestan da mi je na njega otišla polugodišnja zarada. Ali vredan je toga... mnogo je pametniji od polovine mojih službenika."
<BR>&nbsp;&nbsp;&nbsp;&nbsp;&nbsp;Napravio je pokret kao da će ponovo dohvatiti novine, ali njegova žena je bila brža i ugrabila mu je ih ispred nosa.
<BR>&nbsp;&nbsp;&nbsp;&nbsp;&nbsp;"Slušaj me, Džordže. Ne želim da poveravam kćerku jednoj mašini... i baš me briga koliko je pametan. On nema dušu i niko ne zna o čemu razmišlja. Ne prave se deca da bi ih čuvale stvari od metala."
<BR>&nbsp;&nbsp;&nbsp;&nbsp;&nbsp;Veston se namršti. "Kada si došla do tog zaključka? Ima već dve godine kako je sa Glorijom i tek si se sada prvi put zabrinula."
<BR>&nbsp;&nbsp;&nbsp;&nbsp;&nbsp;"U početku je bilo drugačije. Predstavljao je novinu; skinuo mi je jednu brigu s leđa... a i bilo je pomodno. Ali sada više ne znam. Komšije..."
<BR>&nbsp;&nbsp;&nbsp;&nbsp;&nbsp;"Kakve veze imaju komšije s tim? Slušaj. Robotu možemo mnogo više verovati nego pravoj dadilji. Robi je napravljen samo s jednim ciljem, zaista... da bude drug detetu. Ceo njegov 'um' ustrojen je s tom svrhom. On jednostavno ne ume da bude drugačiji nego odan, pun ljubavi i ljubazan. On je mašina... napravljen je da bude takav. To je više nego što možeš reći za ljudska bića."
<BR>&nbsp;&nbsp;&nbsp;&nbsp;&nbsp;"Ali nešto bi moglo da krene naopako. Neki... neki..." Gospođa Veston baš nije imala najjasniju predstavu o tome kako izgleda unutrašnjost jednog robota. "Neki delić može da se otkači i ta užasna stvar će podivljati i... i..." Nije umela da završi jednu sasvim očiglednu misao.
<BR>&nbsp;&nbsp;&nbsp;&nbsp;&nbsp;"Gluposti", poreče Veston, i nehotice se nervozno stresavši. "To je čista besmislica. Nadugačko i naširoko smo raspravljali pre nego što smo kupili Robija o Prvom zakonu robotike. Poznato ti je da je za robota nezamislivo da naudi nekom ljudskom biću; mnogo pre nego što kvar postane toliki da izmeni Prvi zakon, robot bi se potpuno isključio. To je matematički nemoguće. Pored toga, dva puta godišnje pozivam inženjera iz 'Američkih robota' da jadnu spravicu temeljito pregleda. Mogućnosti da se Robi na bilo koji način pokvari iste su kao i da ti i ja iznenada pošandrcamo... u stvari, znatno manje. Pored toga, kako ćeš ga odvojiti od Glorije?"
<BR>&nbsp;&nbsp;&nbsp;&nbsp;&nbsp;Ponovo je uzaludno posegao za novinama, ali ih je njegova žena ljutito bacila u drugu sobu.
<BR>&nbsp;&nbsp;&nbsp;&nbsp;&nbsp;"U tome i jeste stvar, Džordže! Neće da se igra ni sa kim drugim. Ima toliko dečaka i devojčica sa kojima bi trebalo da se sprijatelji, ali ona to neće. Neće ni da im priđe dok je ja ne nateram. Deca ne bi trebalo tako da rastu. Želiš da bude normalna, je li tako? Želiš da jednog dana zauzme svoje mesto u društvu?"
<BR>&nbsp;&nbsp;&nbsp;&nbsp;&nbsp;"Postaješ sitničava, Grejs. Zamisli da je Robi pas. Video sam na stotine dece koji bi radije zadržali psa nego oca."
<BR>&nbsp;&nbsp;&nbsp;&nbsp;&nbsp;"Drugo je pas, Džordže. Moramo se osloboditi te užasne stvari. Možeš ga prodati nazad kompaniji. Pitala sam, to je izvodljivo."
<BR>&nbsp;&nbsp;&nbsp;&nbsp;&nbsp;"Ti si pitala? Slušaj me dobro, Grejs. Prekinimo s tim dok se ovaj razgovor ne pretvori u svađu. Zadržaćemo robota dok Glorija još malo ne odraste i ne želim više o tome da razgovaram." Rekavši to on besno iziđe iz sobe.
<BR>
<BR>&nbsp;&nbsp;&nbsp;&nbsp;&nbsp;Gospođa Veston je dočekala muža na vratima dve večeri kasnije. "Moraš me saslušati, Džordže. U selu raste ogorčenje."
<BR>&nbsp;&nbsp;&nbsp;&nbsp;&nbsp;"Zbog čega?" upita Veston. Ušao je u kupatilo i zaglušio svaki mogući odgovor vodom.
<BR>&nbsp;&nbsp;&nbsp;&nbsp;&nbsp;Gospođa Veston je sačekala nekoliko trenutaka, a onda reče: "Zbog Robija."
<BR>&nbsp;&nbsp;&nbsp;&nbsp;&nbsp;Veston iziđe sa peškirom u šaci, lica crvenog i ljutitog: "O čemu to pričaš?"
<BR>&nbsp;&nbsp;&nbsp;&nbsp;&nbsp;"Oh, raste ono već dugo. Pokušala sam da se pravim luda, ali više to ne želim. Većina meštana smatra da je Robi opasan. Deci zabranjuju da prilaze našoj kući uveče."
<BR>&nbsp;&nbsp;&nbsp;&nbsp;&nbsp;"Mi poveravamo naše dete toj stvari."
<BR>&nbsp;&nbsp;&nbsp;&nbsp;&nbsp;"Pa, i sam znaš da se ljudi ne ponašaju razumno kada su slične stvari u pitanju."
<BR>&nbsp;&nbsp;&nbsp;&nbsp;&nbsp;"Onda neka idu do đavola."
<BR>&nbsp;&nbsp;&nbsp;&nbsp;&nbsp;"Time ne rešavaš problem. Ja moram dole u kupovinu. Moram da se srećem s njima svakoga dana. Još je gore ovih dana u gradu kada je reč o robotima. Njujork je upravo izdao naređenje da se svi roboti sklanjaju sa ulica između zalaska i izlaska sunca."
<BR>&nbsp;&nbsp;&nbsp;&nbsp;&nbsp;"U redu, ali ne mogu nas sprečiti da držimo robota u svojoj kući... Grejs, to je tvoje maslo, poznajem te ja dobro. Ali ne vredi ti. Odgovor je i dalje, ne! Zadržaćemo, Robija!"
<BR>
<BR>&nbsp;&nbsp;&nbsp;&nbsp;&nbsp;Pa ipak je voleo svoju ženu... a što je bilo najgore, njegova žena je to znala. Džordž Veston je, konačno, bio samo muškarac... jadničak... a njegova žena koristila je u punoj meri svako sredstvo od koga je, s razlogom i uzaludno, već veoma dugo zazirao trapaviji i savesniji pol.
<BR>&nbsp;&nbsp;&nbsp;&nbsp;&nbsp;Deset puta naredne nedelje uzviknuo je: "Robi ostaje... i to je neopozivo!" - i svaki put taj uzvik bio je slabiji i praćen sve glasnijim i mučnijim gunđanjem.
<BR>&nbsp;&nbsp;&nbsp;&nbsp;&nbsp;Konačno je došao dan kada je Veston sa strašnim osećanjem krvice prišao kćerki i predložio joj da pođu na "prelepu" vizivoks predstavu u selu.
<BR>&nbsp;&nbsp;&nbsp;&nbsp;&nbsp;Glorija sva srećna zapljeska rukama: "Može li i Robi da pođe?"
<BR>&nbsp;&nbsp;&nbsp;&nbsp;&nbsp;"Ne može, mila", odvrati on i trgnu se, začuvši sopstveni glas, "ne dozvoljavaju robotima da gledaju vizivoks... ali moći ćeš da mu ispričaš sve što si videla kada se vratiš." Jedva je izgovorio nekoliko poslednjih reči, čak pri tom skrenuvši pogled u stranu.
<BR>&nbsp;&nbsp;&nbsp;&nbsp;&nbsp;Glorija se vratila iz grada oduševljena, jer je vizivoks zaista bio veličanstvena predstava.
<BR>&nbsp;&nbsp;&nbsp;&nbsp;&nbsp;Čekala je da njen otac uveze kola u podzemnu garažu. "Jedva čekam da ispričam Robiju, tata. Mnogo će mu se dopasti. Naročito ono kada se Frensis Fren povlačila ta-a-ako tiho i naletela pravo na Čoveka-Leoparda, pa je morala da beži." Ponovo se nasmejala: "Tata, da li stvarno postoje Ljudi-Leopardi na Mesecu?"
<BR>&nbsp;&nbsp;&nbsp;&nbsp;&nbsp;"Verovatno ne postoje", odvrati odsutno Veston. "To je samo smešna izmišljotina." Nije više mogao da odugovlači sa parkiranjem. Morao je da se suoči sa onim što će uslediti.
<BR>&nbsp;&nbsp;&nbsp;&nbsp;&nbsp;Glorija je potrčala preko travnjaka. "Robi... Robi!"
<BR>&nbsp;&nbsp;&nbsp;&nbsp;&nbsp;A onda je iznenada zastala, jer je ugledala prelepog škotskog ovčara koji ju je promatrao svojim ozbiljnim, smeđim očima dok je mahao repom na tremu.
<BR>&nbsp;&nbsp;&nbsp;&nbsp;&nbsp;"Oh, kako lep pas!" Glorija se popela uz stepenice, oprezno mu prišla i pomilovala ga. "Jesi li ga meni kupio, tata?"
<BR>&nbsp;&nbsp;&nbsp;&nbsp;&nbsp;Pridružila im se i majka. "Jeste, Glorija. Zar nije sladak... mekan i krznat. Vrlo je nežan. Voli devojčice."
<BR>&nbsp;&nbsp;&nbsp;&nbsp;&nbsp;"Ume li da se igra?"
<BR>&nbsp;&nbsp;&nbsp;&nbsp;&nbsp;"Svakako. Ume da izvodi mnogobrojne trikove. Da li želiš da ti neki pokaže?"
<BR>&nbsp;&nbsp;&nbsp;&nbsp;&nbsp;"I to odmah. Hoću da ih i Robi vidi. Robi!" Zastala je, nesigurno, i namrštila se: "Kladim se da je ostao u sobi jer se ljuti na mene što ga nisam povela na vizivoks. Moraćeš ti tata da mu objasniš. Meni možda neće poverovati, ali zna da je uvek onako kako ti kažeš."
<BR>&nbsp;&nbsp;&nbsp;&nbsp;&nbsp;Veston samo jače stisnu usne. Pogledao je prema ženi, ali nije mogao da uhvati njen pogled.
<BR>&nbsp;&nbsp;&nbsp;&nbsp;&nbsp;Glorija se okrenula kao vihor i potrčala niz stepenice koje su vodile u podrum, vičući uz put: "Robi... Dođi da vidiš šta su mi tata i mama kupili. Kupili su mi psa, Robi."
<BR>&nbsp;&nbsp;&nbsp;&nbsp;&nbsp;Vratila se za minut, strašno uplašena. "Mama, Robi nije u svojoj sobi. Gde je?" Nije dobila odgovor, a Džordž Veston se nakašljao i iznenada se strašno zainteresovao za jedan oblak koji se besciljno vukao nebom. Glorijin glas je drhtao na ivici suza: "Gde je Robi, mama?"
<BR>&nbsp;&nbsp;&nbsp;&nbsp;&nbsp;Gospođa Veston sede i nežno privuče kćerku: "Ne budi tužna, Glorija. Mislim da je Robi otišao."
<BR>&nbsp;&nbsp;&nbsp;&nbsp;&nbsp;"Otišao? Kuda? Kuda je otišao, mama?"
<BR>&nbsp;&nbsp;&nbsp;&nbsp;&nbsp;"Niko to ne zna, draga. Jednostavno je otišao. Tražili smo ga i tražili, ali ne možemo da ga nađemo."
<BR>&nbsp;&nbsp;&nbsp;&nbsp;&nbsp;"Hoćeš da kažeš da se nikada neće vratiti?" Oči joj se razrogačiše od užasa.
<BR>&nbsp;&nbsp;&nbsp;&nbsp;&nbsp;"Možda ćemo ga uskoro pronaći. Nastavićemo da ga tražimo. U međuvremenu, možeš da se igraš sa svojim lepim, novim psićem. Pogledaj ga! Zove se Munja i ume..."
<BR>&nbsp;&nbsp;&nbsp;&nbsp;&nbsp;Gloriji natekoše kapci: "Ne želim tog groznog psa... želim Robija. Hoću da mi nađeš Robija." Razdirala su je tako duboka osećanja da je zanemela, pa je briznula u strašan plač.
<BR>&nbsp;&nbsp;&nbsp;&nbsp;&nbsp;Gospođa Veston pogleda muža, tražeći pomoć, ali on se samo mrzovoljno premeštao sa noge na nogu i nije skidao vatreni pogled sa nebesa, tako da je ona morala da se prihvati tešenja: "Zašto plačeš, Glorija? Robi je bio samo mašina, samo grozna, stara mašina. On uopšte nije bio živ."
<BR>&nbsp;&nbsp;&nbsp;&nbsp;&nbsp;"On je ne bio mašina!" povika Glorija, ljutito i nepravilno. "Bio je osoba poput tebe i mene i bio je moj prijatelj. Hoću da se vrati. Oh, mama, hoću da se vrati."
<BR>&nbsp;&nbsp;&nbsp;&nbsp;&nbsp;"Majka joj progunđa nešto u znak da se predaje i prepusti Gloriju njenoj tuzi.
<BR>&nbsp;&nbsp;&nbsp;&nbsp;&nbsp;"Pusti je da se isplače", reče ona svom mužu. "Dečja tuga nije dugog veka. Za nekoliko dana zaboraviće da je taj grozni robot ikada postojao."
<BR>&nbsp;&nbsp;&nbsp;&nbsp;&nbsp;Ali vreme je pokazalo da je gospođa Veston bila preveliki optimista. Glorija je, svakako, prestala da plače, ali je prestala i da se smeje, a kako su dani prolazili, postajala je sve tiša i sve više nalik na senku. Njena pasivna tuga postepeno je iscrpla gospođu Veston i samo ju je to što nije mogla da prizna poraz pred mužem sprečavalo da ne zaurla.
<BR>&nbsp;&nbsp;&nbsp;&nbsp;&nbsp;A onda je, jedne večeri, uletela u dnevnu sobu, sela i prekrstila ruke; ključala je od besa.
<BR>&nbsp;&nbsp;&nbsp;&nbsp;&nbsp;Njen muž je isteglio vrat kako bi je video preko novina i upitao: "Šta je sada posredi, Grejs?"
<BR>&nbsp;&nbsp;&nbsp;&nbsp;&nbsp;"To dete, Džordže. Danas sam morala da vratim psa. Glorija nije mogla očima da ga vidi, tako je rekla. Dovešće me do nervnog sloma."
<BR>&nbsp;&nbsp;&nbsp;&nbsp;&nbsp;Veston spusti novine i oči mu zasijaše novom nadom: "Možda... Možda bi trebalo da vratimo Robija. To se, znaš, može srediti. Mogu stupiti u vezu sa..."
<BR>&nbsp;&nbsp;&nbsp;&nbsp;&nbsp;"Ne!" odvrati ona smrknuto. "Ne dolazi u obzir. Nećemo se tako lako predati. Moje dete neće odgajati jedan robot, pa makar mi bile potrebne godine da je odvojim od njega."
<BR>&nbsp;&nbsp;&nbsp;&nbsp;&nbsp;Veston podiže novine sa razočaranim izrazom lica. "Jedna godina ovakvog života i ja ću pre vremena osedeti."
<BR>&nbsp;&nbsp;&nbsp;&nbsp;&nbsp;"Baš si mi od velike pomoći, Džordže", glasio je ledeni odgovor. "Gloriji je potrebno da promeni okolinu. Razume se da ne može da zaboravi Robija ovde. Kako može kada je svako drvo i kamen podsećaju na njega? Ovo je zaista najluđa situacija za koju sam čula. Zamisli dete koje se zatvorilo u sebe usled gubitka robota."
<BR>&nbsp;&nbsp;&nbsp;&nbsp;&nbsp;"Pređi na stvar. Kakvu si promenu sredine planirala?"
<BR>&nbsp;&nbsp;&nbsp;&nbsp;&nbsp;"Odvešćemo je u Njujork."
<BR>&nbsp;&nbsp;&nbsp;&nbsp;&nbsp;"U grad! U avgustu! Znaš li ti uopšte kako je u Njujorku u avgustu? Nepodnošljivo."
<BR>&nbsp;&nbsp;&nbsp;&nbsp;&nbsp;"Milioni ga podnose."
<BR>&nbsp;&nbsp;&nbsp;&nbsp;&nbsp;"Oni nemaju ovakvo jedno mesto na koje bi mogli poći. Da ne moraju da ostanu u Njujorku, sigurno to ne bi činili."
<BR>&nbsp;&nbsp;&nbsp;&nbsp;&nbsp;"E pa, mi moramo. Idemo odmah... ili što pre bude moguće. U gradu će Glorija pronaći dovoljno zanimljivosti i mnogo prijatelja da je razvedre i nateraju je da zaboravi tu mašinu."
<BR>&nbsp;&nbsp;&nbsp;&nbsp;&nbsp;"Oh Bože", zastenja slabija polovina, "kako su tamo usijani pločnici!"
<BR>&nbsp;&nbsp;&nbsp;&nbsp;&nbsp;"Moramo", glasio je nepokolebljiv odgovor. "Glorija je izgubila pet funti za poslednjih mesec dana, a zdravlje moje devojčice preče mi je od tvoje udobnosti."
<BR>&nbsp;&nbsp;&nbsp;&nbsp;&nbsp;"Šteta što nisi mislila na zdravlje svoje devojčice pre nego što si joj oduzela robota", promrmlja on... ali u sebi.
<BR>
<BR>&nbsp;&nbsp;&nbsp;&nbsp;&nbsp;Glorija je odmah počela da pokazuje znake poboljšanja kada su joj pomenuli predstojeće putovanje u grad. Malo je pričala o tome, ali kada je to činila, videlo se da je veoma zainteresovana. Ponovo je počela da se osmehuje i nešto bolje da jede.
<BR>&nbsp;&nbsp;&nbsp;&nbsp;&nbsp;Gospođa Veston je bila presrećna i nije propuštala priliku da likuje nad svojim i dalje skeptičnim mužem.
<BR>&nbsp;&nbsp;&nbsp;&nbsp;&nbsp;"Vidiš, Džordže, pomaže oko pakovanja, pravi je mali anđeo, i guguće kao da je ne more nikakve brige. Zar ti nisam rekla... treba samo da joj nađemo nešto novo čime će se zaokupiti."
<BR>&nbsp;&nbsp;&nbsp;&nbsp;&nbsp;"Hmmmm", glasio je skeptički odgovor, "nadam se da je tako."
<BR>&nbsp;&nbsp;&nbsp;&nbsp;&nbsp;Pripreme su brzo završene. Sredili su sve da ih u gradu dočeka spreman dom i unajmili su par koji će se brinuti o kući na selu. Kada je dan putovanja konačno došao, Glorija je bila opet ona stara i nijednom nije pomenula Robija.
<BR>&nbsp;&nbsp;&nbsp;&nbsp;&nbsp;Porodica je u dobrom raspoloženju uzela taksi-helikopter koji ih je odvezao do aerodroma (Veston bi više voleo da je mogao da krene svojim privatnim helikopterom, ali je ovaj imao samo dva sedišta i nije bilo mesta za prtljag), a potom se ukrcala u letelicu koja ih je čekala.
<BR>&nbsp;&nbsp;&nbsp;&nbsp;&nbsp;"Dođi, Glorija", pozva je gospođa Veston. "Sačuvala sam ti mesto pored prozora kako bi mogla da gledaš napolje."
<BR>&nbsp;&nbsp;&nbsp;&nbsp;&nbsp;Glorija veselo odskakuta niz prolaz i zalepi nosić za beli oval od debelog, providnog stakla, posmatrajući sve napetije dok se iznenadno kašljanje motora provlačilo unutrašnjošću letelice. Bila je suvše mala da bi se uplašila kada se tle odlepilo, kao da ga je neko ispustio kroz vrata na podu, a ona odjednom postala dvostruko teža, ali ne i toliko mala da je sve to ne bi zanimalo. Tek kada se tle pod njima pretvorilo u sićušni šahovsko polje odlepila je nosić i ponovo se okrenula prema majci.
<BR>&nbsp;&nbsp;&nbsp;&nbsp;&nbsp;"Hoćemo li brzo stići u grad, mama?" upita ona, trljajući promrzli nos i sa zanimanjem posmatrajući kako se lagano smanjuje i nestaje mrlja vlage koju je napravio njen dah na prozoru.
<BR>&nbsp;&nbsp;&nbsp;&nbsp;&nbsp;"Za otprilike pola sata, mila." A onda ju je upitala sa jedva primetnom primesom zebnje: "Zar ti nije milo što putujemo? Zar misliš da nećeš biti veoma srećna u gradu među svim onim zgradama i ljudima i stvarima koje ćeš videti? Ići ćeš svakog dana u vizivoks i u cirkus, na plažu i..."
<BR>&nbsp;&nbsp;&nbsp;&nbsp;&nbsp;"Da, mama", nimalo oduševljeno složi se Glorija. Letelica je načas prešla preko jednog oblačnog poteza i Gloriju istog časa zaokupi taj neobični prizor oblaka koji su se nalazili ispod nje. Zatim su nastavili da plove preko vedrog neba i ona se okrenu ka majci sa iznenada nedokučivim izrazom na licu koji je nagoveštavao neku tajnu.
<BR>&nbsp;&nbsp;&nbsp;&nbsp;&nbsp;"Znam zašto idemo u grad, mama."
<BR>&nbsp;&nbsp;&nbsp;&nbsp;&nbsp;"Stvarno?" gospođa Veston je bila zbunjena. "Zašto, mila,"
<BR>&nbsp;&nbsp;&nbsp;&nbsp;&nbsp;"Nisi mi kazala jer si želela da me iznenadiš, ali ja znam."
<BR>&nbsp;&nbsp;&nbsp;&nbsp;&nbsp;Jedan trenutak se divila svojoj oštroumnosti, a onda se veselo nasmejala. "Idemo u Njujork da pronađemo Robija, je li tako?... Sa detektivima."
<BR>&nbsp;&nbsp;&nbsp;&nbsp;&nbsp;Džordž Veston je upravo pio vodu i posledice su bile pogubne. Prvo je zadahtao kao da se davi, voda mu je izletela na usta poput gejzira, a onda je počeo da kašlje. Kada se sve završilo, lice mu je bilo zajapureno i bio je sav mokar i veoma besan.
<BR>&nbsp;&nbsp;&nbsp;&nbsp;&nbsp;Gospođa Veston je uspela da se uzdrži, ali kada je Glorija ponovila pitanje nešto nestrpljivijim glasom, morala je i te kako da se napregne.
<BR>&nbsp;&nbsp;&nbsp;&nbsp;&nbsp;"Možda", uzvratila je oporo. "A sada sedi s mirom, za Boga miloga."
<BR>
<BR>&nbsp;&nbsp;&nbsp;&nbsp;&nbsp;Grad Njujork 1998. godine bio je pravi raj za turiste; kao nikada do tada u istoriji. Glorijini roditelji su to shvatili i trudili su se da to i iskoriste.
<BR>&nbsp;&nbsp;&nbsp;&nbsp;&nbsp;Po izričitom naređenju svoje žene, Džordž Veston se pobrinuo da otprilike mesec dana bude slobodan, kako bi mogao da se posveti nečemu što je on nazvao 'besomućnim zabavljanjem Glorije'. Kao i sve ostalo čega bi se Veston poduhvatio i ovome je pristupio delotvorno, podrobno i poslovno. Još pre isteka jednog mesec dana učinio je sve što se moglo učiniti.
<BR>&nbsp;&nbsp;&nbsp;&nbsp;&nbsp;Odveo ju je na vrh pola milje visoke Ruzveltove zgrade, kako bi odozgo sa strhopoštovanjem zurila u krzavu panoramu krovova koja se u daljini stapala sa udaljenim poljima Long Ajlenda i ravnicama Nju Džerzija. Obišli su zoološke vrtove u kojima je Glorija buljila u prijatnom strahu u "pravog živog lava" (mada je bila veoma razočarana što ga čuvari hrane sirovim šniclama umesto ljudima, kao što je očekivala), a uporno i odlučno je tražila da vidi "kita".
<BR>&nbsp;&nbsp;&nbsp;&nbsp;&nbsp;Zatim su na red došli razni muzeji, parkovi, plaže i akvarijum kojima je takođe posvećena dužna pažnja.
<BR>&nbsp;&nbsp;&nbsp;&nbsp;&nbsp;Turističkim parnim brodom u arhaičnom stilu ludih dvadesetih plovila je uzvodno uz Hadson, prešavši polovinu njegove celokupne dužine. Otisnula se na panoramsko putovanje u stratosferu, gde je nebo tamnopurpurno, gde se zvezde pomaljaju, a magličasta zemlja ispod izgleda poput ogromne ispupčene činije. U plovilu za podvodna istraživanja, sa staklenim zidovima, dospela je ispod morske površine Long Ajlend Saunda i tamo, u zelenom i talasavom svetu, očijukala su sa njom neobična, čudovata morska stvorenja koja bi iznenada utekla.
<BR>&nbsp;&nbsp;&nbsp;&nbsp;&nbsp;Da bi unela malo prozaičnosti u sve te obilaske, gospođa Veston ju je vodila po robnim kućama gde je mogla da se zabavlja u drugoj vrsti zemlje iz bajki.
<BR>&nbsp;&nbsp;&nbsp;&nbsp;&nbsp;I tako, kada se približio kraj meseca, Vestonovi su bili ubeđeni da su učinili sve što je bilo u njihovoj moći kako bi odvratili Glorijine misli, jednom za svagda, od otišlog Robija... međutim, nisu baš bili ubeđeni da su uspeli.
<BR>&nbsp;&nbsp;&nbsp;&nbsp;&nbsp;Bila je činjenica da je Glorija, ma kuda pošla, pokazivala najveće zanimanje za robote koji bi slučajno bili prisutni. Bez obzira na to koliko prizor pred njom bio zanimljiv i koliko nov za oči jedne devojčice, istog časa bi se okrenula ako bi samo krajičkom oka i načas uhvatila neko kretanje metala.
<BR>&nbsp;&nbsp;&nbsp;&nbsp;&nbsp;Gospođa Veston je uložila silan trud da Glorija ne dođe u dodir ni sa jednim robotom.
<BR>&nbsp;&nbsp;&nbsp;&nbsp;&nbsp;Do klimaksa je konačno usledilo u Muzeju nauke i industrije. Muzej je najavio poseban 'program za decu' koji je trebalo da naučna dostignuća prikaže deci na njima razumljiv način. Vestonovi su, razume se, i to uvrstili u svoj spisak stvari koje je 'apsolutno' trebalo videti.
<BR>&nbsp;&nbsp;&nbsp;&nbsp;&nbsp;I tako, dok su Vestonovi stajali zaokupljeni mogućnostima jednog moćnog elektromagneta, gospođa Veston je odjednom postala svesna da Glorija više nije pored nje. Prvobitnu paniku smenila je razumna odluka da uz pomoć trojice čuvara krenu u podrobnu pretragu.
<BR>&nbsp;&nbsp;&nbsp;&nbsp;&nbsp;Glorija, razume se, nije besciljno lutala unaokolo. Ona je za svoje godine bila neobično odlučna devojčica koja je tačno znala šta hoće, veoma nalik na majku što se toga tiče. Na trećem spratu videla je ogroman natpis na kome je stajalo: 'Ovuda do robota koji govori'. Pošto je sričući pročitala šta piše i pošto je primetila da njeni roditelji nemaju nameru da skrenu u tom pravcu, učinila je jedinu moguću stvar. Sačekla je pogodan trenutak kada roditelji nisu motrili na nju, pa se sasvim mirno udaljila i krenula za znakom.
<BR>&nbsp;&nbsp;&nbsp;&nbsp;&nbsp;Robot koji govori bio je tour de force, jedan potpuno nepraktičan uređaj koji je samo bio izvikan. Svakoga sata doveli bi pred njega skupinu posetilaca da šapučući postavljaju pitanja dežurnom inženjeru. Ona za koja bi inženjer zaključio da su pogodna za robotova kola bila su preneta robotu koji govori.
<BR>&nbsp;&nbsp;&nbsp;&nbsp;&nbsp;Sve to je bilo prilično dosadno. Lepo je znati da je četrnaest na kvadrat sto devedeset šest, da je trenutna temperatura 72 stepena Farenhajta, a pritisak vazduha 30,02 inča živinog stuba, da je atomska težina natrijuma 23, samo što nikome nije bio potreban robot da bi to saznao. A naročito nikom nije potrebna zdepasta, potpuno nepokretna masa žica i kola koja se prostire na površini od preko dvadeset pet kvadratnih jardi.
<BR>&nbsp;&nbsp;&nbsp;&nbsp;&nbsp;Malo je bilo onih koji bi navratili i po drugi put, ali jedna devojka od svojih šesnaest sedamnaest godina tiho je sedela na klupi, čekajući treću smenu posetilaca. Jedino je još ona bila u prostoriji kada je Glorija ušla.
<BR>&nbsp;&nbsp;&nbsp;&nbsp;&nbsp;Glorija je nije ni pogledala. Za nju je u tom trenutku drugo živo biće predstavljalo samo zanemarljivu pojedinost. Čuvala je svoju pažnju za ovu ogromnu stvar na točkovima. Na trenutak je pometeno zastala. Nije ličio ni na jednog robota koga je ikada videla.
<BR>&nbsp;&nbsp;&nbsp;&nbsp;&nbsp;Oprezno i sumnjičavo, upitala ga je drhtavim glasićem: "Izvinite, gospodine Robote, ser, jeste li vi robot koji govori, gospodine?" Nije bila sigurna u to, ali činilo joj se da se sa robotom koji stvarno ume da govori treba ophoditi krajnje učtivo.
<BR>&nbsp;&nbsp;&nbsp;&nbsp;&nbsp;(Devojka od svojih šesnaest sedamnaest godina dozvoli da joj mršavo, bezizražajno lice postane napeto i usredsređeno. Izvukla je blokčić i počela nešto da zapisuje žvrljavim rukopisom.)
<BR>&nbsp;&nbsp;&nbsp;&nbsp;&nbsp;Začulo se uljasto kovitlanje delova posle čega se prolomio mehanički glas koji je izgovarao reči bez naglaska i intonacije: "Ja... sam... robot... koji... govori."
<BR>&nbsp;&nbsp;&nbsp;&nbsp;&nbsp;Glorija je skrušeno zurila u njega. Stvarno je govorio, ali zvuk je dolazio negde iznutra. Nije imao lice kome bi se obraćala. Ona reče: "Možete li mi pomoći, gospodine Robote, ser?"
<BR>&nbsp;&nbsp;&nbsp;&nbsp;&nbsp;Robot koji govori bio je programiran da odgovara na pitanja, a postavljana su mu samo ona pitanja na koja je mogao da odgovori. Stoga je bio sasvim uveren u svoje sposobnosti. "Ja... ti... mogu... pomoći."
<BR>&nbsp;&nbsp;&nbsp;&nbsp;&nbsp;"Hvala vam, gospodine Robote, ser. Jeste li videli Robija?"
<BR>&nbsp;&nbsp;&nbsp;&nbsp;&nbsp;"Ko... je... Robi?"
<BR>&nbsp;&nbsp;&nbsp;&nbsp;&nbsp;"On je robot, gospodine Robote, ser." Ona se podigla na prste. "Otprilike ovoliko visok, gospodine Robote, ser, samo viši, u vrlo je fin. Ima i glavu, znate. Hoću da kažem, vi je nemate, ali on je ima, gospodine Robote, ser."
<BR>&nbsp;&nbsp;&nbsp;&nbsp;&nbsp;Robot koji govori više nije mogao da je prati: "... robot?"
<BR>&nbsp;&nbsp;&nbsp;&nbsp;&nbsp;"Da, gospodine Robote, ser. Robot kao što ste i vi, samo što on ne može da govori, razume se, i... liči na stvarnog čoveka."
<BR>&nbsp;&nbsp;&nbsp;&nbsp;&nbsp;"Robot... poput... mene?"
<BR>&nbsp;&nbsp;&nbsp;&nbsp;&nbsp;"Da, gospodine Robote, ser."
<BR>&nbsp;&nbsp;&nbsp;&nbsp;&nbsp;Na to je robot koji govori uspeo samo da uzvrati pomahnitalim pištanjem i povremenim nerazumljivim zvucima. Ponuđeno korenito uopštavanje, to jest, njegovo postojanje shvaćeno ne kao postojanje jednog određenog objekta, već kao člana opšte grupe, za njega je bilo previše. Pokušao je iz odanosti da pojmi tu zamisao i pet-šest kola mu je pregorelo. Počeli su da zuje signalni uređaji.
<BR>&nbsp;&nbsp;&nbsp;&nbsp;&nbsp;(Devojka od svojih petnaest šesnaest godina se u tom trenutku udaljila. Prikupila je dovoljno građe za svoj seminarski rad iz fizike pod naslovom 'Praktični vidovim robotike'. Taj rad bio je prvi od mnogih koje je Suzan Kalvin objavila na tu temu.)
<BR>&nbsp;&nbsp;&nbsp;&nbsp;&nbsp;Glorija je i dalje čekala, brižljivo se trudeći da prikrije nestrpljenje, da joj mašina odgovori, kada je iza sebe začula povik: "Eno je!" - i prepoznala majčin glas.
<BR>&nbsp;&nbsp;&nbsp;&nbsp;&nbsp;"Šta radiš ovde, ti nevaljala devojčice?" povikala je gospođa Veston, čiji se strah istog časa rasplinuo u bes. "Da li znaš da si mamu i tatu strašno uplašila? Zašto si pobegla?"
<BR>&nbsp;&nbsp;&nbsp;&nbsp;&nbsp;Unutra je ujurio i inženjer za robote, čupajući kosu i urlajući ko je od okupljenih petljao oko mašine. "Zar niko od vas ne ume da čita natpise?" drao se on. "Ovamo je zabranjen pristup bez vodiča."
<BR>&nbsp;&nbsp;&nbsp;&nbsp;&nbsp;Glorija je uspela svojim zvonkim glasićem da nadjača buku: "Samo sam došla da posetim robota koji priča, mama. Mislila sam da on možda zna gde je Robi, jer su obojica roboti." A onda, kao da joj se upravo u tom trenutku snažno i iznenada vratilo sećanje na Robija, ona stade da jeca: "Moram pronaći Robija, mama. Moram."
<BR>&nbsp;&nbsp;&nbsp;&nbsp;&nbsp;Gospođa Veston je prigušila krik i rekla: "Oh, blagi Bože. Hajdemo kući, Džordže. Ja ovo više ne mogu da podnesem."
<BR>&nbsp;&nbsp;&nbsp;&nbsp;&nbsp;Te večeri Džordž Veston je nekoliko sati izbivao iz kuće, a narednog jutra prišao je ženi krajnje samozadovoljan.
<BR>&nbsp;&nbsp;&nbsp;&nbsp;&nbsp;"Imam ideju, Grejs."
<BR>&nbsp;&nbsp;&nbsp;&nbsp;&nbsp;"U vezi s čim?" glasilo je smrknuto, nezainteresovano pitanje.
<BR>&nbsp;&nbsp;&nbsp;&nbsp;&nbsp;"U vezi sa Glorijom."
<BR>&nbsp;&nbsp;&nbsp;&nbsp;&nbsp;"Nećeš mi valjda predložiti da ponovo otkupimo tog robota?"
<BR>&nbsp;&nbsp;&nbsp;&nbsp;&nbsp;"Ne, razume se, da neću."
<BR>&nbsp;&nbsp;&nbsp;&nbsp;&nbsp;"Onda izvoli. Zašto da te ne saslušam? Izgleda da ništa od onoga što sam ja preduzela nije urodilo plodom."
<BR>&nbsp;&nbsp;&nbsp;&nbsp;&nbsp;"U redu. Evo o čemu sam razmišljao. Sva nevolja u vezi sa Glorijom sastoji se u tome što ona misli da je Robi osoba, a ne mašina. Prirodno je što ne može da ga zaboravi. Ako bismo uspeli da je ubedimo da Robi nije ništa drugo do gomila čeličnih i bakarnih pločica i da ga životom napajaju žice kroz koje protiče eklektrična struja, koliko bi potrajala njena čežnja? To bi bio napad na njenu psihologiju, ako me razumeš."
<BR>&nbsp;&nbsp;&nbsp;&nbsp;&nbsp;"Kako si planirao da to izvedeš?"
<BR>&nbsp;&nbsp;&nbsp;&nbsp;&nbsp;"Jednostavno. Šta misliš gde sam bio sinoć? Ubedio sam Robertsona iz korporacije 'Američki roboti i mehanički ljudi' da nam za sutra obezbedi potpuni obilazak njihovih postrojenja. Nas troje ćemo otići tamo, a kada završimo sa obilaskom, Gloriji će biti utuvljeno u glavu da robot nije živo biće."
<BR>&nbsp;&nbsp;&nbsp;&nbsp;&nbsp;Oči gospođe Veston počele su postepeno da se šire i u njima zasija nešto što je prilično ličilo na iznenadno divljenje. "Džordže, to je odlična ideja." Džordž Veston se isprsi: "Meni takve samo i padaju na pamet", odvrati on.
<BR>
<BR>&nbsp;&nbsp;&nbsp;&nbsp;&nbsp;Gospodin Straters bio je savestan upravnik i kao takav prirodno je naginjao ka tome da bude pričljiv. Posledica ove sklonosti bio je obilazak začinjen podrobnim objašnjavanjima - možda čak i suviše podrobnim - na svakom koraku. Međutim, gospođi Veston nije bilo dosadno. Čak ga je nekoliko puta prekinula i zamolila da ponovi ono što je već rekao jednostavnijim rečima kako bi Glorija mogla da shvati. Shvativši to kao odavanje počasti svojim narativnim sposobnostima, gospodin Straters je nadmašio samog sebe i postao još razgovorljiviji, ako je to uopšte bilo moguće.
<BR>&nbsp;&nbsp;&nbsp;&nbsp;&nbsp;Džordž Veston je počeo da pokazuje znake sve većeg nestrpljenja.
<BR>&nbsp;&nbsp;&nbsp;&nbsp;&nbsp;"Izvinite, Straterse", reče on, prekinuvši ga u pola lekcije o fotoelektričnim ćelijama, "ne postoji li u fabrici jedno odelenje u kome rade samo roboti?"
<BR>&nbsp;&nbsp;&nbsp;&nbsp;&nbsp;"Molim? Oh da! Da, svakako!" Osmehnuo se gospođi Veston. "To vam je svojevrstan zlokoban krug, roboti stvaraju robote. Razume se, ne damo da to postane uobičajena praksa. Kao prvo, sindikati nam to nikada ne bi dozvolili. Ali možemo da proizvedemo i nekoliko robota na čijoj izradi su radili isključivo drugi roboti, samo kao neku vrstu naučnog eksperimenta. Vidite", on stade uverljivo da lupka svojim cvikerima po dlanu, "sindikati radnika ne shvataju... i to vam tvrdim ja koji sam oduvek bio naklonjen sindikalnom pokretu uopšte... da će pojava robota, koja u početku može dovesti samo do nekih premeštaja, neizbežno..."
<BR>&nbsp;&nbsp;&nbsp;&nbsp;&nbsp;"Tako je, Straterse", prekide ga Veston, "ali da li bismo mogli da pogledamo to fabričko odelenje o kome govorite? Ubeđen sam da će biti veoma zanimljivo."
<BR>&nbsp;&nbsp;&nbsp;&nbsp;&nbsp;"Da! Da, svakako!" Gospodin Straters vrati cvikere na nos nervoznim pokretom i dade sebi oduška, zbunjeno se nakašljavši. "Molim vas, pođite za mnom."
<BR>&nbsp;&nbsp;&nbsp;&nbsp;&nbsp;Bio je neuobičajeno tih dok je njih troje vodio kroz neki dugačak hodnik i niz nekoliko stepenika. A kada su ušli u veliku, dobro osvetljenu prostoriju, u kojoj je sve zujalo od metalne aktivnosti, ustave su se otvorile i bujica objašnjenja opet je potekla.
<BR>&nbsp;&nbsp;&nbsp;&nbsp;&nbsp;"Evo nas!" izgovori on ponosnim glasom. "Samo roboti! Ovde radi petoro ljudi koji su nadzornici, ali oni čak i ne borave u ovoj prostoriji. Za pet godina, to jest, od početka ovog projekta, nije se dogodio nijedan nesrećan slučaj. Razume se, ovde okupljeni roboti prilično su jednostavni, ali..."
<BR>&nbsp;&nbsp;&nbsp;&nbsp;&nbsp;Upravnikov glas odavno je zamro i pretvorio se u Glorijinim ušima u prilično umirujuće mrmljanje. Celo ovo putovanje ispalo je prilično dosadno i besmisleno, pomisli ona, iako je oko nje bilo mnogo robota. Međutim, nijedan nije ni izdaleka podsećao na Robija i ona ih je posmatrala sa otvorenim prezirom.
<BR>&nbsp;&nbsp;&nbsp;&nbsp;&nbsp;Primetila je da u ovoj prostoriji uopšte nije bilo ljudi. A onda joj se pogled zaustavio na skupini od šest-sedam robota koji su nešto radili za jednim okruglim stolom na sredini prostorije. Razrogačila je oči u neverici i iznenađenju. Bila je to velika prostorija. Nije bila sigurna da li dobro vidi, ali jedan od robota ličio je... ličio je... da, to je bio on!
<BR>&nbsp;&nbsp;&nbsp;&nbsp;&nbsp;"Robi!" Njen uzvik zaparao je vazduh i jedan od robota za stolom je napravio grešku i ispustio alatku koju je držao. Glorija samo što nije poludela od radosti. Provukavši se između šipki na ogradi pre nego što su roditelji stigli da je spreče, lako je doskočila na pod udaljen nekoliko stopa i potrčala prema svom Robiju, mašući rukama dok joj je kosa lepršala.
<BR>&nbsp;&nbsp;&nbsp;&nbsp;&nbsp;Troje užasnutih odraslih, dok su sleđeni stajali, ugledaše ono što uzbuđena devojčica nije videla, ogroman, nezgrapan traktor koji je slepo sledio zadatu putanju.
<BR>&nbsp;&nbsp;&nbsp;&nbsp;&nbsp;Vestonu je bio potreban samo delić sekunde da se sabere, ali i taj delić sekunde bio je previše, jer Gloriju niko nije mogao stići. Iako je Veston preskočio ogradu u divljem pokušaju, očigledno je sve to bilo uzaludno. Gospodin Straters je mahnito davao znake nadzornicima da zaustave traktor, ali nadzornici su bili ljudi i trebalo im je vremena da deluju.
<BR>&nbsp;&nbsp;&nbsp;&nbsp;&nbsp;Samo je Robi delovao odmah i precizno.
<BR>&nbsp;&nbsp;&nbsp;&nbsp;&nbsp;Njegove metalne noge prosto su gutale prostor između njega i njegove male gospodarice, dok je jurio iz suprotnog smera. A onda se sve odigralo u isto vreme. Jednim pokretom ruke Robi je ščepao Gloriju, nimalo ne usporivši, usled čega joj je izbio sav vazduh iz pluća. Veston, koji nije potpuno shvatio šta se događa, pre je osetio nego što je video Robija koji se očešao o njega, a zatim se gotovo ukopao u mestu. Traktor je presekao Glorijinu liniju kretanja pola sekunde pošto se Robi otkotrljao deset stopa odatle i zaustavio uz dugotrajnu škripu.
<BR>&nbsp;&nbsp;&nbsp;&nbsp;&nbsp;Glorija je povratila dah, a onda su roditelji stali da je razdragano grle, dok se ona željno okrenula prema Robiju. Što se nje ticalo, ništa se nije dogodilo osim što je pronašla svoga prijatelja.
<BR>&nbsp;&nbsp;&nbsp;&nbsp;&nbsp;Međutim, malopređašnji izraz olakšanja na licu gospođe Veston zamenila je mračna sumnja. Okrenula se mužu i uprkos svom raščupanom i nedostojanstvenom izgledu, uspela je da izgleda krajnje zadivljujuće: "Ti si ovo sredio, zar ne?"
<BR>&nbsp;&nbsp;&nbsp;&nbsp;&nbsp;Džordž Veston obrisa vrelo čelo maramicom. Šaka mu je podrhtavala, a usne su uspele samo da se iskrive u drhtav i veoma slab osmeh.
<BR>&nbsp;&nbsp;&nbsp;&nbsp;&nbsp;Gospođa Veston nastavi da izlaže ono što joj je bilo na pameti: "Robi nije predviđen za inženjerski ili konstruktorski posao. Nije im mogao tu biti ni od kakve koristi. Ti si ga namerno ovde smestio kako bi ga Glorija pronašla. Ne možeš poreći."
<BR>&nbsp;&nbsp;&nbsp;&nbsp;&nbsp;"Jesam", priznade Veston. "Ali, Grejs, kako sam mogao znati da će njihov ponovni susret biti tako žestok? Robi joj je, uostalom, spasao život; moraš to priznati. Ne možeš ga ponovo oterati."
<BR>&nbsp;&nbsp;&nbsp;&nbsp;&nbsp;Grejs Veston se zamislila. Okrenula se prema Gloriji i Robiju i odsutno ih jedan čas promatrala. Glorija je silovito grlila robota i sigurno bi udavila svako drugo stvorenje koje nije bilo od metala; pri tom je poluhisterično brbljala nekakve gluposti. Robijeve ruke od hromiranog čelika (koje su bile u stanju da u perecu saviju čeličnu šipku prečnika dva inča) nežno i s puno ljubavi obavijale su se oko devojčice, a oči su mu sijale dubokim, dubokim crvenim sjajem.
<BR>&nbsp;&nbsp;&nbsp;&nbsp;&nbsp;"Pa", prozbori gospođa Veston konačno, "pretpostavljam da može ostati kod nas dok ne zarđa."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
