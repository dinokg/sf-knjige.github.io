<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>UHVATI TOG ZECA
<P>&nbsp;&nbsp;&nbsp;&nbsp;&nbsp;Odmor je potrajao duže od dve nedelje. Majk Donovan je to morao priznati. Protegao se na šest plaćenih meseci. I to je priznavao. Ali to je, kako je besno objašnjavao, bilo nepredviđeno. 'Američki roboti' morali su umnoženom robotu da izbiju razne mušice iz glave, a bilo ih je mnogo i uvek ih bar još desetak ostane za testiranje na terenu. I tako su oni čekali i odmarali se dok projektanti i oni konstruktori nisu kazali "OK"! Na kraju su se on i Pauel našli na asteroidu, al i nije bilo OK. Ponovio je to deset puta, lica crvenog poput cvekle: "Pitove mu ljubavi, Greg, opameti se. Kakva korist što se držiš tih specifikacija kao pijan plota, a test propade? Došlo je vreme da se maneš birokratizma i da zasučeš rukave."
<BR>&nbsp;&nbsp;&nbsp;&nbsp;&nbsp;"Samo kažem", odvrati Gregori Pauel, strpljivo, kao da umobolnom detetu objašnjava elektroniku, "da su, prema specifikaciji, ti roboti osposobljeni za iskopavanja na asteroidu bez nadzora. Mi ne bi trebalo da ih nadgledamo."
<BR>&nbsp;&nbsp;&nbsp;&nbsp;&nbsp;"U redu. Slušaj, osloni se malo na logiku!" on podiže svoje dlakave prste i stade da nabraja. "Prvo: novi robot je prošao sve trestove u domaćim laboratorijama. Drugo: 'Američki roboti' su jemčili da će proći i testove stvarnog rada na asteroidu. Treće: roboti ne prolaze na rečenim testovima. Četvrto: ako ne prođu ovaj test na terenu, onda 'Američki roboti' gube otprilike sto miliona na ugledu. Peto: ako robotii ne prođu i mi ne budemo mogli da objasnimo zašto nisu prošli, vrlo je verovatno da se možemo oprostiti od dva odlična posla."
<BR>&nbsp;&nbsp;&nbsp;&nbsp;&nbsp;Pauel je teško disao, krijući se iza očigledno neiskrenog osmeha. Nepisani moto korporacije 'Američki roboti i mehanički ljudi' bio je dobro poznat: "Nijedan naš službenik ne pravi dva puta istu grešku. Biva otpušten posle prve."
<BR>&nbsp;&nbsp;&nbsp;&nbsp;&nbsp;Naglas je kazao: "Ti si bistar poput Euklida uvek osim kada su u pitanju činjenice. Posmatrao si tu skupinu robota tokom tri smene, riđane, i oni su savršeno obavljali svoj posao. Sam si tako kazao. Šta bismo još mogli da učinimo?"
<BR>&nbsp;&nbsp;&nbsp;&nbsp;&nbsp;"Da pronađemo šta nije u redu, eto šta bismo mogli da uradimo. Radili su savršeno dok sam ih gledao. Ali u tri različita navrata, kada ih nisam gledao, nisu doneli ni trunku rude. Čak se nisu ni vratili na vreme. Morao sam da odem po njih."
<BR>&nbsp;&nbsp;&nbsp;&nbsp;&nbsp;"I da li nešto nije bilo u redu?"
<BR>&nbsp;&nbsp;&nbsp;&nbsp;&nbsp;"Nipošto. Sve je bilo u redu. Sve je bilo savršeno. Glatko i savršeno poput svetlonosnog etera. Uznemirila me je samo jedna mala, beznačajna pojedinost... nije bilo rude."
<BR>&nbsp;&nbsp;&nbsp;&nbsp;&nbsp;Pauel se namršti, podigavši lice prema tavanici, i povuče svoj smeđi brk. "Znaš šta, Majk. U svoje vreme dobijali smo prilično gadne poslove, ali ovde je posredi iridijumski asteroid. Ceo posao je veoma složen. Vidiš, taj robot, DV-5, upravlja sa šest robota. I ne samo da upravlja njima... oni su deo njega."
<BR>&nbsp;&nbsp;&nbsp;&nbsp;&nbsp;"Znam to..."
<BR>&nbsp;&nbsp;&nbsp;&nbsp;&nbsp;"Zaveži!" divlje ga opomenu Pauel, "znam da znaš, ali ti samo objašnjavam suštinu. Tih šest potčinjenih su deo DV-5 isto kao što su tvoji prsti deo tebe i on im izdaje naređenja ne glasom niti putem radija, već direktno preko pozitronskih polja. Dalje... nema tog robotičara u 'Američkim robotima' koji zna šta je to pozitronsko polje niti kako ono radi. To ne znam ni ja. A ne znaš ni ti."
<BR>&nbsp;&nbsp;&nbsp;&nbsp;&nbsp;"To poslednje", složi se filozofski Donovan, "znam."
<BR>&nbsp;&nbsp;&nbsp;&nbsp;&nbsp;"Razmotri onda naš položaj. Ako sve radi... odlično! Ako bilo šta pođe naopako... to nije naša stvar i verovatno ne bismo ništa ni mogli da učinimo, isto kao ni bilo ko drugi. Međutim, ovo je naš posao i ničiji više i tako smo mi na udaru, Majk." Na trenutak je odlutao u mislima i zaćutao. A onda reče: "U redu, jesi li ga izveo?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Je li sada sve u redu?"
<BR>&nbsp;&nbsp;&nbsp;&nbsp;&nbsp;"Pa, nije ga uhvatila religijska manija i ne trči unaokolo recitujući Džilberta i Salivena, te stoga pretpostavljam da je normalan."
<BR>&nbsp;&nbsp;&nbsp;&nbsp;&nbsp;Donovan iziđe kroz vrata, žestoko vrteći glavom.
<BR>
<BR>&nbsp;&nbsp;&nbsp;&nbsp;&nbsp;Pauel uze 'Priručnik iz robotike' koji je pretezao jedan kraj stola, tako da ovaj samo što se nije nagnuo, i otvori ga sa puno strahopoštovanja. Jednom je iskočio kroz prozor zapaljene zgrade samo u gaćama i sa 'Priručnikom'. U kritičnom trenutku, odrekao bi se i gaća.
<BR>&nbsp;&nbsp;&nbsp;&nbsp;&nbsp;'Priručnik' je stajao pred njim kada je robot DV-5 ušao, sa Donovanom koji je nogom zatvorio vrata za sobom.
<BR>&nbsp;&nbsp;&nbsp;&nbsp;&nbsp;Pauel ga smrknuto pozdravi: "Zdavo Dejve. Kako se osećaš?"
<BR>&nbsp;&nbsp;&nbsp;&nbsp;&nbsp;"Odlično", odvrati robot. "Mogu li da sednem?" Privukao je naročito pojačanu stolicu koja je bila njegova i nežno se spustio na nju.
<BR>&nbsp;&nbsp;&nbsp;&nbsp;&nbsp;Pauel je posmatrao Dejva... laik može razmišljati o robotima imajući u vidu njihove serijske brojeve; robotičar nikada... sa odobravanjem. Ni u kom slučaju nije bio suviše masivan, uprkos tome što je sazdan kao misaona jedinica sastavljena od sedmočlanog robotskog tima. Bio je sedam stopa visok, a sačinjavlao ga je pola tone metala i struje. Mnogo? Ne, kada tih pola tone moraju predstavljati kondenzore, kola, releje i vakuumske ćelije koji su u stanju da iziđu nakraj praktično sa svakom psihološkom reakcijom za koju ljudska bića znaju. A svim tim upravljao je pozitronski mozak težine deset funti materije i nekoliko kvintiliona pozitronskih tokova.
<BR>&nbsp;&nbsp;&nbsp;&nbsp;&nbsp;Pauel posegnu u džep na košulji tražeći neku zaostalu cigaretu. "Dejve", oslovi ga on, "Dobar si ti momak. Nisi ni hirovit ni umišljen. Ti si postojan robot za vađenje rude, samo što si osposobljen da vršiš neposrednu koordinaciju šestorice potčinjenih. Koliko mi je poznato, to nije uticalo na postojanost tvojih staza u karti moždanih staza."
<BR>&nbsp;&nbsp;&nbsp;&nbsp;&nbsp;Robot klimnu. "To me raduje, ali na šta ciljaš, šefe?" Bio je opremljen odličnom dijafragmom, tako da ga je prisustvo prizvuka u jedinici za zvuk oslobodilo velikog dela one metalne ravnodušnosti koja je uobičajena odlika robotskih glasova.
<BR>&nbsp;&nbsp;&nbsp;&nbsp;&nbsp;"Reći ću ti. Pored svega onoga što ti ide u prilog, šta nije u redu s poslom? Na primer, današnja 'B' smena?"
<BR>&nbsp;&nbsp;&nbsp;&nbsp;&nbsp;Dejv je oklevao. "Koliko je meni poznato, sve je u redu."
<BR>&nbsp;&nbsp;&nbsp;&nbsp;&nbsp;"Niste izvadili ni trunku rude."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Pa onda..."
<BR>&nbsp;&nbsp;&nbsp;&nbsp;&nbsp;Dejv se mučio: "Ne umem to da objasnim, šefe. To me izluđuje, ili će me izludeti ako dozvolim da se nastavi. Moji potčinjeni su normalno radili. Znam da sam i ja normalno radio." Zamislio se, a foto-električne oči su mu jako sijale. Zatim nastavi: "Ne sećam se. Dan se završio, tu se našao Majk, tu su bila i kolica za rudu, uglavnom prazna."
<BR>&nbsp;&nbsp;&nbsp;&nbsp;&nbsp;Umeša se i Donovan: "Nisi se javio na kraju smene tih dana, Dejv. Znaš li to?"
<BR>&nbsp;&nbsp;&nbsp;&nbsp;&nbsp;"Znam. Ali što se tiče onog zašto..." On polako i zamišljeno odmahnu glavom.
<BR>&nbsp;&nbsp;&nbsp;&nbsp;&nbsp;Pauel je imao neko nelagodno osećanje da bi se na robotovom licu očitavali bol i poniženje, samo da je ono bilo sposobno da menja izraz. Robot, po svojoj prirodi, nije mogao da podnese da zakaže u svom radu.
<BR>&nbsp;&nbsp;&nbsp;&nbsp;&nbsp;Donovan dovuče svoju stolicu do Pauelovog stola i nagnu se napred: "Misliš li da je u pitanju amnezija?"
<BR>&nbsp;&nbsp;&nbsp;&nbsp;&nbsp;"Ne bih umeo da ti kažem. Ali nema svrhe davati bilo kakvo ime ovome. Ljudski problemi se mogu preneti na robote samo kao romantične analogije. One nisu ni od kakve koristi robotičkom inženjeringu." On se počeša po vratu: "Mrsko mi je što ću morati da ga podvrgnem elementarnim testovima za ispitivanje moždanih reakcija. To nimalo neće pomoći njegovom samopoštovanju."
<BR>&nbsp;&nbsp;&nbsp;&nbsp;&nbsp;Zamišljeno se zagledao u Dejva, a zatim je skrenuo pogled na nacrt terenskog testa koji je dat u 'Priručniku'. Reče: "Šta misliš, Dejve, da se podvrgneš jednom testu? Bilo bi mudro."
<BR>&nbsp;&nbsp;&nbsp;&nbsp;&nbsp;Robot ustade: "Kako ti kažeš, šefe." U glasu mu se osećao bol.
<BR>
<BR>&nbsp;&nbsp;&nbsp;&nbsp;&nbsp;Počelo je sasvim jednostavno. Robot DV-5 množio je petocifrene brojeve u deliću sekunde. Izrecitovao je proste brojeve između hiljadu i deset hiljada. Vadio je kubne korene i izračunavao integralne funkcije razne složenosti. Prošao je kroz testove mehaničkih reakcija sve većih težina. I na kraju, uposlio svoj precizni mehanički um rešavanjem probelma vezanih za rasuđivanje i etiku... što je predstavljalo najviše funkcije u robotskom svetu.
<BR>&nbsp;&nbsp;&nbsp;&nbsp;&nbsp;Posle dva sata, Pauel se obilato znojio. Donovan je uživao u ne suviše hranljivom obroku vlastitih noktiju, a robot upita: "Kako ti izgleda, šefe?"
<BR>&nbsp;&nbsp;&nbsp;&nbsp;&nbsp;Pauel odvrati: "Moram da razmislim, Dejve. Sud donesen na brzinu neće mnogo pomoći. Kako bi bilo da se vratiš u 'C' smenu. Samo polako. Ne juri kvotu izvesno vreme... i sve ćemo srediti."
<BR>&nbsp;&nbsp;&nbsp;&nbsp;&nbsp;Robot ode. Donovan pogleda Pauela.
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;Pauel je, izgleda, čvrsto bio rešio da iz korena potera brk naviše. Reče: "Sve je u redu sa strujama u njegovom pozitronskom mozgu."
<BR>&nbsp;&nbsp;&nbsp;&nbsp;&nbsp;"Ne volim da budem baš toliko siguran."
<BR>&nbsp;&nbsp;&nbsp;&nbsp;&nbsp;"Oh, Jupitera mu, Majk! Mozak je najpouzdaniji deo robota. On se petostruko proverava tamo na Zemlji. Ako savršeno polože test na terenu, kao što je bio slučaj sa Dejvom, jednostavno nema izgleda da mozak zakaže. Taj test pokriva sve glavne staze u mozgu."
<BR>&nbsp;&nbsp;&nbsp;&nbsp;&nbsp;"Pa gde smo onda sada?"
<BR>&nbsp;&nbsp;&nbsp;&nbsp;&nbsp;"Ne požuruj me. Pusti me da rešim ovo. I dalje postoji mogućnost da je došlo do nekog mehaničkog zakazivanja u telu. To podrazumeva otprilike hiljadu pet stotina kondenzatora, dvadeset hiljada pojedinačnih električnih kola, pet stotina vakuumskih ćelija, hiljadu releja i hiljadu drugih, raznoraznih, pojedinačnih, složenih komada s kojima možda nešto nije u redu. I ona tajanstvena pozitronska polja o kojima niko ništa ne zna."
<BR>&nbsp;&nbsp;&nbsp;&nbsp;&nbsp;"Slušaj, Greg", Donovanu kao da je gorelo pod nogama. "Imam ideju. Taj robot možda laže. On nikada..."
<BR>&nbsp;&nbsp;&nbsp;&nbsp;&nbsp;"Roboti ne mogu svesno da lažu, budalo. Kada bismo imali MekKormak-Veslijev ispitivač, mogli bismo da proverimo svaki pojedinačni deo u njegovom telu u roku od dvadeset četiri do četrdeset osam časova, ali jedina dva postojeća M-V ispitivača nalaze se na Zemlji i teže svaki po deset tona; uz to, pričvršćeni su za betonska postolja i ne mogu se pomeriti. Zar to nije divno?"
<BR>&nbsp;&nbsp;&nbsp;&nbsp;&nbsp;Donovan lupi pesnicom po stolu: "Ali, Greg, on greši samo onda kada nas nema u blizini. Ima nečeg... iščašenog... u tome." Naglašavao je reči, udarajući pesnicom o sto.
<BR>&nbsp;&nbsp;&nbsp;&nbsp;&nbsp;"Preteruješ. Mnogo čitaš pustolovne romane", polako izgovori Pauel.
<BR>&nbsp;&nbsp;&nbsp;&nbsp;&nbsp;"Mene zanima", povika Donovan, "šta ćemo preduzeti."
<BR>&nbsp;&nbsp;&nbsp;&nbsp;&nbsp;"Reći ću ti. Postaviću viziploču preko puta mog stola. Pravo na zid tamo, vidiš!" On upre ljutitoo prstom u jednu tačku. "Zatim ću je usmeravati prema onom delu rudnika u kome se bude obavljao posao i gledaću. To je sve."
<BR>&nbsp;&nbsp;&nbsp;&nbsp;&nbsp;"To je sve? Greg..."
<BR>&nbsp;&nbsp;&nbsp;&nbsp;&nbsp;Pauel ustade sa stolice i osloni se pesnicama o sto: "Majk, nimalo mi nije lako." Glas mu je bio umoran. "Već nedelju dana me gnjaviš zbog Dejva. Kažeš da se pokvario. Znaš li kako se pokvario? Ne! Znaš li kakav oblik poprima taj kvar? Ne! Znaš li šta dovodi do njega? Ne! Znaš li šta ga izbacuje iz ravnoteže? Ne! Znaš li bilo šta o tome? Ne! Znam li ja bilo šta o tome? Ne! Pa šta onda hoćeš da preduzmem?"
<BR>&nbsp;&nbsp;&nbsp;&nbsp;&nbsp;Donovan napravi širok zamah rukom: "Ostao sam bez teksta!"
<BR>&nbsp;&nbsp;&nbsp;&nbsp;&nbsp;"Zato ti ponovo kažem. Pre nego što bilo šta preduzmemo da ga izlečimo, moramo otkriti o kojoj je bolesti reč. Nema zečjeg paprikaša bez zeca. E pa, moraćemo da uhvatimo tog zeca! A sada se gubi odavde."
<BR>
<BR>&nbsp;&nbsp;&nbsp;&nbsp;&nbsp;Donovan se umornim očima zagledao u skicu izveštaja sa terena. Kao prvo, bio je umoran, a kao drugo, šta je uopšte trebalo da izveštava dok se stvari ne srede? Osećao je odbojnost.
<BR>&nbsp;&nbsp;&nbsp;&nbsp;&nbsp;Reče: "Greg, gotovo smo hiljadu tona u zaostatku."
<BR>&nbsp;&nbsp;&nbsp;&nbsp;&nbsp;"Misliš li", odvrati Greg, uopšte ne podigavši pogled, "da si mi kazao nešto što ne znam."
<BR>&nbsp;&nbsp;&nbsp;&nbsp;&nbsp;"Mene zanima", reče Donovan, iznenada se razjarivši, "zašto uvek nama zapadnu novi tipovi robota. Konačno sam došao do zaključka da su i za mene dobri isti oni roboti koji su bili dobri i za mog dedu po majci. Glasam za ono što je isprobano i dobro. Važan je vremenski test... dobri, solidni, staromodni roboti koji se nikada ne kvare."
<BR>&nbsp;&nbsp;&nbsp;&nbsp;&nbsp;Pauel savršeno precizno zavitla knjigu i Donovan se sruči sa stolice.
<BR>&nbsp;&nbsp;&nbsp;&nbsp;&nbsp;"Tokom poslednjih pet godina", primeti ravnodušno Pauel, "tvoj posao je bio da za 'Američke robote' testiraš njihove nove tvorevine pod stvarnim radnim uslovima. Pošto smo se ti i ja pokazali nepromišljeno profesionalni u tom poslu, nagrađuju nas najprljavijim zadacima. To je", on stade da buši rupe u vazduhu prstom uperenim u Donovanom pravcu, "tvoj posao. Koliko se sećam, počeo si da se žališ otprilike pet minuta pošto si primljen u 'Američke robote'. Zašto ne daš ostavku?"
<BR>&nbsp;&nbsp;&nbsp;&nbsp;&nbsp;"E pa, reči ću ti." Donovan se otkotrlja na stomak i čvrsto se uhvati za riđu kosu kako bi podigao glavu. "U pitanju je izvesno načelo. Konačno, kao stručnjak za otkrivanje kvarova, imao sam ulogu u razvoju novih robota. Posredi je načelo doprinošenja naučnom napretku. Ali nemoj pogrešno da me shvatiš. Nije načelo to koje me tera napred; već novac koji nam isplaćuju. Greg!"
<BR>&nbsp;&nbsp;&nbsp;&nbsp;&nbsp;Pauel skoči na taj Donovanov divlji urlik i pogledom krenu za očima riđokosog kolege, koje su bile uperene u viziploču, a onda i sa zakoluta očima u užasu, prošaputavši: "Svetog mu Jupitera!"
<BR>&nbsp;&nbsp;&nbsp;&nbsp;&nbsp;Donovan se bez daha nekako uspravi: "Pogledaj ih, Greg. Šiznuli su."
<BR>&nbsp;&nbsp;&nbsp;&nbsp;&nbsp;Pauel reče: "Donesi skafandre. Idemo napolje."
<BR>&nbsp;&nbsp;&nbsp;&nbsp;&nbsp;Posmatrao je razmeštanje robota na viziploči. Video ih je kao bronzani sjaj glatkih kretnji naspram senkovitih litica bezvazdušnog asteroida. Sada su se rasporedili u formaciju za marširanje i pri slaboj svetlosti njihovih vlastitih tela grubo isklesani zidovi rudarskog okna bezglasno su promicali, ispresecani maglovitim, pomamnim mehurovima senki. Marširali su kao jedan, njih sedam sa Dejvom na čelu. Zaokretali su i okretali se u jezivom jedinstvu; i savršeno menjali formacije s otkačenom lakoćom revijskih igrača u Lunarnoj Areni.
<BR>&nbsp;&nbsp;&nbsp;&nbsp;&nbsp;Donovan se vratio sa skafandrima: "Pa oni paradiraju, Greg. To je vojni marš."
<BR>&nbsp;&nbsp;&nbsp;&nbsp;&nbsp;"Koliko ti o tome znaš", glasio je hladan odgovor, "mogao bi biti i niz kalisteničkih vežbi. Ili je Dejv možda uobrazio da je učitelj plesa. Prvo razmisli, ali se ne trudi da potom išta kažeš."
<BR>&nbsp;&nbsp;&nbsp;&nbsp;&nbsp;Donovan se namršti i gurnu razmetljivo detonator u praznu futrolu na boku, pa reče: "Neka se nađe, zlu ne trebalo. Uostalom, radimo sa novim modelima robota. To je naš posao, nema zbora. Ali odgovori mi na jedno pitanje. Zašto... zašto uvek mora nešto da pođe naopako s njima?"
<BR>&nbsp;&nbsp;&nbsp;&nbsp;&nbsp;"Zato što smo", smrknuto odvrati Pauel, "prokleti. Hajdemo!"
<BR>
<BR>&nbsp;&nbsp;&nbsp;&nbsp;&nbsp;Daleko napred, kroz debelu somotsku tamu hodnika, koji su se protezali izvan osvetljenih krugova njihovih baterijskih lampi, treperila je svetlost robota.
<BR>&nbsp;&nbsp;&nbsp;&nbsp;&nbsp;"Eno ih", zadahta Donovan.
<BR>&nbsp;&nbsp;&nbsp;&nbsp;&nbsp;Pauel napeto prošaputa. "Pokušavam da ga dobijem putem radija, ali ne odgovara. Radio-veza je verovatno isključena.
<BR>&nbsp;&nbsp;&nbsp;&nbsp;&nbsp;"Drago mi je što projektanti još nisu napravili robote koji su u stanju da rade u potpunom mraku. Ne bih se baš prijatno osećao da moram da nađem sedam poludelih robota u crnoj jami bez radio-veze, ako nisu osvetljeni poput radioaktivne jelke."
<BR>&nbsp;&nbsp;&nbsp;&nbsp;&nbsp;"Uspuži se na onaj tamo ispust, Majk. Dolaze ovim putem, želim da ih osmotrim izbliza. Možeš li?"
<BR>&nbsp;&nbsp;&nbsp;&nbsp;&nbsp;Donovan je skočio i zastenjao. Sila teže bila je znatno niža od Zemljine, ali u teškim skafandrima to i nije bila neka naročita prednost, a do tog ispusta bilo je dobrih deset stopa. Pauel ga je sledio.
<BR>&nbsp;&nbsp;&nbsp;&nbsp;&nbsp;Roboti su išli za Dejvom u koloni. U mehaničkom ritmu, napravili su dve vrste, a zatim se vratili u jednu, drugačije poređani. To se u nedogled ponavljalo, a Dejv se nijednom nije osvrnuo.
<BR>&nbsp;&nbsp;&nbsp;&nbsp;&nbsp;Dejv se nalazio dvadeset stopa od njih kada je igra završena. Potčinjeni roboti su razbili formaciju, trenutak sačekali, a onda se lupkajući udaljili... veoma žurno. Dejv ih je ispratio pogledom, a onda je polako seo. Oslonio je glavu o šaku, krajnje ljudski.
<BR>&nbsp;&nbsp;&nbsp;&nbsp;&nbsp;Njegov glas se začu u Pauelovim slušalicama: "Jesi li tu, šefe?"
<BR>&nbsp;&nbsp;&nbsp;&nbsp;&nbsp;Pauel dade znak Donovanu i skoči sa ispusta.
<BR>&nbsp;&nbsp;&nbsp;&nbsp;&nbsp;"Dobro, Dejve, kaži mi šta se to ovde dešava?"
<BR>&nbsp;&nbsp;&nbsp;&nbsp;&nbsp;Robot odmahnu glavom: "Ne znam. Jednog trenutka sam upravljao teškim vađenjem u tunelu 17, a u narednom postao sam svestan blizine ljudskih bića i našao se pola milje niz glavni krak."
<BR>&nbsp;&nbsp;&nbsp;&nbsp;&nbsp;"Gde su ti sada potčinjeni?" upita Donovan.
<BR>&nbsp;&nbsp;&nbsp;&nbsp;&nbsp;"Vratili su se, razume se, na posao. Koliko je vremena izgubljeno?"
<BR>&nbsp;&nbsp;&nbsp;&nbsp;&nbsp;"Nije mnogo. Zaboravi na to." A onda, obrativši se Donovanu, Pauel dodade: "Ostani s njim do kraja smene. Onda se vrati. Imam nekoliko ideja."
<BR>&nbsp;&nbsp;&nbsp;&nbsp;&nbsp;Prošla su tri časa do Donovanovog povratka. Videlo se da je umoran.
<BR>&nbsp;&nbsp;&nbsp;&nbsp;&nbsp;Pauel upita: "Kako je bilo?"
<BR>&nbsp;&nbsp;&nbsp;&nbsp;&nbsp;Donovan umorno slegnu ramenima: "Nikada ništa ne pođe naopako dok ih držiš na oku. Dobaci mi čik, molim te."
<BR>&nbsp;&nbsp;&nbsp;&nbsp;&nbsp;Riđokosi ga preterano pažljivo zapali i isto tako pažljivo napravi prsten od dima. Reče: "Skontao sam stvar, Greg. Znaš, Dejv ima neobičnu odgovornost za jednog robota. Pod njegovom upravom je još šest krajnje disciplinovanih robota. On nad tim potčinjenim robotima ima potpunu vlast i to mora da se odražava na njegov um. Pretpostavi da on zaključi kako je neophodno da pojača tu moć kao ustupak svom egu."
<BR>&nbsp;&nbsp;&nbsp;&nbsp;&nbsp;"Pređi na stvar."
<BR>&nbsp;&nbsp;&nbsp;&nbsp;&nbsp;"Štos je u ovome. Pretpostavi da se ovde javio militarizam. Pretpostavi da on sebi oprema vojsku. Pretpostavi da ih podučava vojnim manevrima. Pretpostavi..."
<BR>&nbsp;&nbsp;&nbsp;&nbsp;&nbsp;"Pretpostavi da ti malo gurneš glavu pod hladnu vodu. Tvoje noćne more mora da su u tehnikoloru. Upravo si izložio zamisao o velikom zastranjenju u radu pozitronskog mozga. Da su tvoje analize bile tačne, Dejv bi morao da prekrši Prvi Zakon robotike: da robot ne sme povrediti ljudsko biće niti, svojim uzdržavanjem od delanja dopustiti da ljudsko biće bude povređeno. Tip militarističkog stava i dominirajućeg ega koji ti nagoveštavaš kao ishod logičkih implikacija značio bi dominaciju nad ljudskim bićima."
<BR>&nbsp;&nbsp;&nbsp;&nbsp;&nbsp;"U redu. Otkud znaš da upravo to nije posredi?"
<BR>&nbsp;&nbsp;&nbsp;&nbsp;&nbsp;"Zato što nijedan robot sa takvim mozgom ne bi, kao prvo, nikada napustio fabriku, a kao drugo, odmah bi bio uočen kada bi to i učinio. Sećaš se, testirao sam Dejva."
<BR>&nbsp;&nbsp;&nbsp;&nbsp;&nbsp;Pauel odgurnu stolicu i podignu noge na sto. "Ne. I dalje ne možemo da napravimo paprikaš, jer nemamo pojma šta nije u redu. Na primer, kada bismo otkrili šta je predstavljao onaj dance macabre kome smo prisustvovali, već bismo bili na pola puta do rešenja."
<BR>&nbsp;&nbsp;&nbsp;&nbsp;&nbsp;On zastade: "Slušaj, Majk, kako ti ovo zvuči? Dejv šizne samo kada nijedan od nas nije prisutan. A kada šizne, pojava bilo kog od nas vraća ga k svesti."
<BR>&nbsp;&nbsp;&nbsp;&nbsp;&nbsp;"Već sam ti jednom kazao da je to udareno."
<BR>&nbsp;&nbsp;&nbsp;&nbsp;&nbsp;"Ne prekidaj me. U kom smislu je robot drugačiji kada ljudska bića nisu prisutna? Odgovor je očigledan. Potrebno je da uloži mnogo veću ličnu inicijativu. U tom slučaju, treba potražiti one telesne delove na koje se odnose novi zahtevi."
<BR>&nbsp;&nbsp;&nbsp;&nbsp;&nbsp;"Auh." Donovan se uspravi na stolici, a potom opet klonu. "Ne, ne. Nije dovoljno. Suviše uopšteno. Ne smanjuje baš mnogo mogućnosti."
<BR>&nbsp;&nbsp;&nbsp;&nbsp;&nbsp;"Tu ne mogu ništa. U svakom slučaju, ne postoji opasnost da ne ispunimo kvotu. Smenjivaćemo se u stražarenju nad tim robotima preko viziploče. Svaki put kada nešto krene naopako, odmah stupamo na scenu. To će ih otrezniti."
<BR>&nbsp;&nbsp;&nbsp;&nbsp;&nbsp;"Ali roboti ipak neće opravdati specifikaciju, Greg. 'Američki roboti' ne mogu pustiti DV modele na tržište posle takvog izveštaja."
<BR>&nbsp;&nbsp;&nbsp;&nbsp;&nbsp;"Svakako. Moramo pronaći grešku i ispraviti je... a na raspolaganju imamo deset dana." Pauel se počeša po glavi. "Nevolja je u tome... pa, najbolje da sam pogledaš planove."
<BR>&nbsp;&nbsp;&nbsp;&nbsp;&nbsp;Planovi su poput tepiha prekrivali pod i Donovan stade da puzi preko njih, sledeći Pauelovu pomahnitalu olovku.
<BR>&nbsp;&nbsp;&nbsp;&nbsp;&nbsp;Pauel reče: "Ovde ti upadaš, Majk. Ti si specijalista za telo i želim da me proveriš. Pokušao sam da isključim sva kola koja nisu u vezi sa mrežom za ličnu inicijativu. Ovde se, na primer, nalazi glavna arterija za mehaničke operacije. Isključio sam i sve rutinske sporedne puteve koji služe kao rezervni vodovi..." On podiže pogled: "Šta misliš?"
<BR>&nbsp;&nbsp;&nbsp;&nbsp;&nbsp;Donovan je imao veoma loš ukus u ustima. "To nije tako jednostavno, Greg. Lična inicijativa nije električno kolo koje možeš odvojiti od ostalog i ispitati. Kada je robot prepušten sam sebi, istog časa se povećava jačina telesnih aktivnosti gotovo na svim frontovima. Moramo locirati određeni uslov... vrlo specifičan uslov... koji ga izbacuje iz ravnoteže, pa tek onda možemo početi da eliminišemo kola."
<BR>&nbsp;&nbsp;&nbsp;&nbsp;&nbsp;Pauel ustade i otrese odeću: "Hmm. U redu. Nosi te planove i spali ih."
<BR>&nbsp;&nbsp;&nbsp;&nbsp;&nbsp;Donovan reče: "Vidiš, kada se aktivnost pojača, može se svašta dogoditi, ako postoji makar jedan neispravan deo. Popusti izolacija, kondenzator se izlije, spoj zaiskriči, kalem se pregreje. Ako kreneš da radiš naslepo tako da ti ceo robot bude na raspolaganju, nikada nećeš pronaći kvar. Ako, pak, rastaviš Dejva i kreneš da testiraš svaki deo njegovog telesnog mehanizma ponaosob, svaki put ga sastavljajući i isprobavajući..."
<BR>&nbsp;&nbsp;&nbsp;&nbsp;&nbsp;"Dobro, de. I ja umem da zavirim kroz ključaonicu."
<BR>&nbsp;&nbsp;&nbsp;&nbsp;&nbsp;Beznadežno su se zagledali jedan u drugoga, a onda Pauel oprezno reče: "Kako bi bilo da ispitamo jednog od potčinjenih."
<BR>&nbsp;&nbsp;&nbsp;&nbsp;&nbsp;Ni Pauel ni Donovan nikada ranije nisu bili u prilici da razgovaraju sa jednim 'prstom'. On je mogao da govori; nije predstavljao savršenu analogiju ljudskom prstu. U stvari, imao je prilično razvijen mozak, ali je on primarno bio podešen na primanje naređenja preko pozitronskog polja, tako da je njegova reakcija na nezavisne stimulanse bila prilično nespretna.
<BR>&nbsp;&nbsp;&nbsp;&nbsp;&nbsp;Ni Pauel nije bio siguran kako se zove. Njegov serijski broj bio je DV-5-2, ali to baš nije bilo od neke koristi.
<BR>&nbsp;&nbsp;&nbsp;&nbsp;&nbsp;Napravio je kompromis. "Slušaj, mladiću", oslovi ga on, "tražiću od tebe da silno napneš svoj mozak, posle čega ćeš moći da se vratiš svom gazdi."
<BR>&nbsp;&nbsp;&nbsp;&nbsp;&nbsp;'Prst' kruto klimnu, ali se ne pomuči da napregne svoju ograničenu moždanu snagu i nešto odgovori.
<BR>&nbsp;&nbsp;&nbsp;&nbsp;&nbsp;"U poslednje vreme tvoj šef je u četiri navrata", reče Pauel, "odstupio od moždane sheme. Da li se sećaš toga?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;Donovan ljutito progunđa. "On se seća. Kažem ti da u tome ima nečeg vrlo uvrnutog..."
<BR>&nbsp;&nbsp;&nbsp;&nbsp;&nbsp;"Ma hajde. Razume se da se 'prst' seća. S njim je sve u redu." Pauel se ponovo okrenu ka robotu: "Šta ste u tim prilikama radili... mislim na celu grupu."
<BR>&nbsp;&nbsp;&nbsp;&nbsp;&nbsp;Izgledalo je kao da 'prst' recituje ono što je naučio napamet, kao da odgovara na pitanja pod mehaničkim pritiskom svog mozga, ali bez ikakvog oduševljenja.
<BR>&nbsp;&nbsp;&nbsp;&nbsp;&nbsp;On reče: "Kada smo prvi put otišli da radimo na teškom vađenju u Tunelu 17, nivo B. Drugi put smo podupirali krov da ne bi došlo do urušavanja. Treći put smo pripremali precizne eksplozije kako bismo produžili tunel bez probijanja u podzemne pukotine. Četvrti put se to dogodilo neposredno posle manjeg urušavanja."
<BR>&nbsp;&nbsp;&nbsp;&nbsp;&nbsp;"Šta se pri dom zbilo?"
<BR>&nbsp;&nbsp;&nbsp;&nbsp;&nbsp;"Teško je to opisati. Bilo bi izdato naređenje, ali pre nego što bismo uspeli da ga primimo i protumačimo, stizalo je novo naređenje da marširamo u čudnoj formaciji."
<BR>&nbsp;&nbsp;&nbsp;&nbsp;&nbsp;Pauel kao iz topa upita: "Zašto?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Donovan se umeša, upitavši napetim glasom: "Kako je glasilo prvo naređenje... ono koje je potom bilo zamenjeno uputstvom za marširanje?"
<BR>&nbsp;&nbsp;&nbsp;&nbsp;&nbsp;"Ne znam. Osetio sam da je izdato naređenje, ali nije bilo vremena da se ono primi."
<BR>&nbsp;&nbsp;&nbsp;&nbsp;&nbsp;"Možeš li nam reći nešto o tome? Da li je to uvek bilo isto naređenje?"
<BR>&nbsp;&nbsp;&nbsp;&nbsp;&nbsp;'Prst' sav nesrećan odmahnu glavom: "Ne znam."
<BR>&nbsp;&nbsp;&nbsp;&nbsp;&nbsp;Pauel se zavali na stolici. "U redu, vraćamo se tvom šefu."
<BR>&nbsp;&nbsp;&nbsp;&nbsp;&nbsp;'Prst' se udalji sa vidljivim olakšanjem.
<BR>&nbsp;&nbsp;&nbsp;&nbsp;&nbsp;Donovan reče: "E pa, mnogo smo postigli. Bio je to odista oštar razgovor, od početka do kraja. Slušaj, Dejv i taj imbecilni 'prst' ne popuštaju. Suviše toga ne znaju i suviše toga se ne sećaju. Ne smemo im više verovati, Greg."
<BR>&nbsp;&nbsp;&nbsp;&nbsp;&nbsp;Pauel pogladi brk u pogrešnom pravcu: "Tako mi svega, Majk, izreci još jednu tupavu primedbu i izbiću ti sve zube."
<BR>&nbsp;&nbsp;&nbsp;&nbsp;&nbsp;"U redu. Ti si genije u našem timu. Ja sam samo ubogi jadničak. I gde smo sada?"
<BR>&nbsp;&nbsp;&nbsp;&nbsp;&nbsp;"Na početku. Pokušao sam da vratim film unazad pomoću 'prsta' i nisam mogao. Znači moramo pokušati unapred."
<BR>&nbsp;&nbsp;&nbsp;&nbsp;&nbsp;"Kakav velikan", stade da mu se divi Donovan. "Kako je to jednostavno. A sada mi to lepo prevedi na engleski, Gospodaru."
<BR>&nbsp;&nbsp;&nbsp;&nbsp;&nbsp;"Više će ti odgovarati ako ti prevedem na jezik beba. Mislio sam da moramo saznati kakvo to naređenje Dejv izdaje neposredno pre nego što se sve zatamni. To je ključ svega."
<BR>&nbsp;&nbsp;&nbsp;&nbsp;&nbsp;"A kako misliš to da uradiš: ne možemo mu prići, jer će sve biti u redu dok smo tamo. Ne možemo uhvatiti naređenje putem radija jer se prenose preko pozitronskih polja. To eliminiše pristup izbliza i pristup izdaleka i ostavlja nas sa finom, čistom nulom."
<BR>&nbsp;&nbsp;&nbsp;&nbsp;&nbsp;"To se odnosi samo na neposredno osmatranje, da. Ali ostaje nam dedukcija."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Smenjivaćemo se, Majk." Pauel se smrknuto osmehnu. "I nećemo skidati pogled sa viziploče. Pratićemo sve što rade te čelične glavobolje. Kada skrenu, znaćemo šta se dogodilo neposredno pre toga i dedukovaćemo naređenje."
<BR>&nbsp;&nbsp;&nbsp;&nbsp;&nbsp;Donovan zinu i ceo minut ostade totvorenih usta. Zatim reče, kao da se guši: "Dajem ostavku. Odustajem."
<BR>&nbsp;&nbsp;&nbsp;&nbsp;&nbsp;"Imaš deset dana da smisliš nešto bolje", umorno primeti Pauel.
<BR>&nbsp;&nbsp;&nbsp;&nbsp;&nbsp;Što je Donovan osam dana i te kako pokušavao. Punih osam dana je, u smenama od po četiri časa, posmatrao zamagljenim očima koje su ga bolele ta sjajna metalna obličja kako se kreću naspram neodređene pozadine. I osam dana je tokom četvoročasovnih pauza proklinjao 'Američke robote', DV modele i dan kada se rodio.
<BR>&nbsp;&nbsp;&nbsp;&nbsp;&nbsp;A osmog dana, kada je Pauel ušao sa glavoboljom i još napola spavajući da ga smeni, Donovan je ustao i vrlo pažljivo naciljavši zavitlao tešku knjigu tačno u središte viziploče. Čulo se veoma određeno krckanje.
<BR>&nbsp;&nbsp;&nbsp;&nbsp;&nbsp;Pauel ga zabezeknuto upita: "Zašto si to učinio?"
<BR>&nbsp;&nbsp;&nbsp;&nbsp;&nbsp;"Zato", poče Donovan gotovo sasvim mirno, "što više neću da ih posmatram. Ostala su nam samo još dva dana, a ništa nismo otkrili. DV-5 je loš šef. Od kada ih posmatram, pet puta je prekinuo rad, i još tri puta za vreme tvoje smene, a ja ne mogu da otkrijem koja je to naređenja izdao, baš kao ni ti. I ne verujem da ćeš to ikada uspeti, jer znam da ja to nikada ne bih uspeo."
<BR>&nbsp;&nbsp;&nbsp;&nbsp;&nbsp;"Skakutavog mu svemira, kako možeš posmatrati šest robota istovremeno? Jedan dejstvuje kao ruke, drugi kao stopala, treći radi kao vetrenjača, dok četvrti skače gore-dole poput kakvog manijaka. A poslednja dvojica... sam đavo zna šta oni rade. A onda svi stanu. Baš tako!"
<BR>&nbsp;&nbsp;&nbsp;&nbsp;&nbsp;"Greg, ne radimo kako treba. Moramo im prići bliže. Moramo posmatrati šta rade sa mesta odakle možemo videti pojedinosti."
<BR>&nbsp;&nbsp;&nbsp;&nbsp;&nbsp;Pauel prekinu neprijatnu tišinu. "I čekati da nešto pođe naopako, a imamo još samo dva dana na raspolaganju."
<BR>&nbsp;&nbsp;&nbsp;&nbsp;&nbsp;"Da li je bolje da nastavimo da posmatramo odavde?"
<BR>&nbsp;&nbsp;&nbsp;&nbsp;&nbsp;"Udobnije je."
<BR>&nbsp;&nbsp;&nbsp;&nbsp;&nbsp;"Ah... Ali odande možeš učiniti nešto što odavde ne možeš."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Možeš ih naterati da stanu... kada god ti se to svidi... i kada budeš spreman, kako bi mogao da posmatraš šta se to kvari."
<BR>&nbsp;&nbsp;&nbsp;&nbsp;&nbsp;Pauel načulji uši: "Kako to?"
<BR>&nbsp;&nbsp;&nbsp;&nbsp;&nbsp;"Razmisli sam. Kažeš da si ti mozak. Postavi sebi nekoliko pitanja. Kada je DV-5 pošandrcao? Šta je 'prst' rekao, kada je do toga došlo? Kada im je zapretila opasnost od urušavanja, ili kada je do nje, u stvari, došlo, za vreme krajnje preciznog postavljanja eksploziva, kada su hteli da izbegnu pukotinu."
<BR>&nbsp;&nbsp;&nbsp;&nbsp;&nbsp;"Drugim rečima, za vreme opasnosti." Pauel je bio uzbuđen.
<BR>&nbsp;&nbsp;&nbsp;&nbsp;&nbsp;"Tako je! Kada si i očekivao da će se dogoditi! Muke nam zadaje činilac lične inicijative. Samo kada preti opasnost, a u blizini nema ljudskih bića, ta lična inicijativa je pod najvećim pritiskom. Kakva bi onda bila logička dedukcija? Kako možemo da izazovemo prekid kada i gde to nama odgovara?" Pobednički je zastao... počeo je da uživa u svojoj ulozi... a zatim je odgovorio na vlastito pitanje kako bi pretekao Pauela kome je očigledan odgovor već bio na vrhu jezika. "Tako što ćemo sami stvoriti stanje opasnosti."
<BR>&nbsp;&nbsp;&nbsp;&nbsp;&nbsp;Pauel reče: "Majk... u pravu si."
<BR>&nbsp;&nbsp;&nbsp;&nbsp;&nbsp;"Hvala, drugar. Znao sam da ću jednog dana uspeti."
<BR>&nbsp;&nbsp;&nbsp;&nbsp;&nbsp;"Dobro, de, preskoči sarkazam. Sačuvajmo ga za Zemlju i spremimo ga u tegle za buduće duge, hladne zime. U međuvremenu, kakvu opasnost bismo mogli da stvorimo?"
<BR>&nbsp;&nbsp;&nbsp;&nbsp;&nbsp;"Mogli bismo da poplavimo rudnike, da ovo nije bezvazdušni asteroid."
<BR>&nbsp;&nbsp;&nbsp;&nbsp;&nbsp;"Baš si duhovit", primeti Pauel. "Stvarno, Majk, zbog tebe ću prestati da se smejem. Kako bi bilo da izazovemo blago urušavanje?"
<BR>&nbsp;&nbsp;&nbsp;&nbsp;&nbsp;Donovan napući usne i reče: "Slažem se."
<BR>&nbsp;&nbsp;&nbsp;&nbsp;&nbsp;"Dobro. Hajdemo na posao."
<BR>
<BR>&nbsp;&nbsp;&nbsp;&nbsp;&nbsp;Pauel se osećao neuobičajeno, poput zaverenika, dok je vijugao preko vrletnog predela. Usled subgravitacionog hoda klatio se preko izlomljenog tla, šutirajući kamenje levo i desno zbog svoje težine i podižući nečujno oblačiće prašine. Mentalno gledano, bilo je to obazrivo puzanje zverenika.
<BR>&nbsp;&nbsp;&nbsp;&nbsp;&nbsp;On upita: "Znaš li gde su?"
<BR>&nbsp;&nbsp;&nbsp;&nbsp;&nbsp;"Mislim da znam, Greg."
<BR>&nbsp;&nbsp;&nbsp;&nbsp;&nbsp;"U redu", reče smrknuto Pauel, "ali ako se bilo koji 'prst' nađe na dvadeset stopa od nas, osetiće nas bilo da smo mu u vidokrugu ili ne. Nadam se da ti je to poznato."
<BR>&nbsp;&nbsp;&nbsp;&nbsp;&nbsp;"Kada mi bude potreban osnovni kurs iz robotike, podneću ti molbu, i to u tri primerka. Ovuda."
<BR>&nbsp;&nbsp;&nbsp;&nbsp;&nbsp;Sada su se nalazili u tunelima; više nije bilo ni svetlosti zvezda. Zidovi se zaklopiše nad njima i snopovi baterijskih svetiljki treperavo su im osvetljavali put. Pauel se prihvati detonatora ne bi li se osećao malo sigurnijim.
<BR>&nbsp;&nbsp;&nbsp;&nbsp;&nbsp;"Poznaješ li ovaj tunel, Majk?"
<BR>&nbsp;&nbsp;&nbsp;&nbsp;&nbsp;"Ne baš dobro. Nov je. Mislim da mogu da se snađem zahvaljujući onom što sam video na viziploči, mada..."
<BR>&nbsp;&nbsp;&nbsp;&nbsp;&nbsp;Prošli su beskrajno dugi minuti, a onda Majk reče: "Osećaš li!"
<BR>&nbsp;&nbsp;&nbsp;&nbsp;&nbsp;Pauel je pod prstima šake obložene metalom osetio da zid blago podrhtava. Prirodno, zvuka nije bilo.
<BR>&nbsp;&nbsp;&nbsp;&nbsp;&nbsp;"Prokletstvo! Vrlo smo blizu."
<BR>&nbsp;&nbsp;&nbsp;&nbsp;&nbsp;"Otvori četvore oči", reče Pauel.
<BR>&nbsp;&nbsp;&nbsp;&nbsp;&nbsp;Donovan nestrpljivo klimnu.
<BR>&nbsp;&nbsp;&nbsp;&nbsp;&nbsp;Obuhvatio ih je i prošao pre no što su se snašli... bio je to samo bronzani odsjaj koji je minuo vidnim poljem. Zbili su se ćutke jedan uz drugoga.
<BR>&nbsp;&nbsp;&nbsp;&nbsp;&nbsp;Pauel prošaputa: "Misliš li da nas je osetio?"
<BR>&nbsp;&nbsp;&nbsp;&nbsp;&nbsp;"Nadam se da nije. Ali biće bolje da ih zaobiđemo sa boka. Kreni prvim bočnim tunelom s desne strane."
<BR>&nbsp;&nbsp;&nbsp;&nbsp;&nbsp;"Šta ako ih sasvim promašimo?"
<BR>&nbsp;&nbsp;&nbsp;&nbsp;&nbsp;"Pa, šta bi ti? Da se vratiš?" Donovan besno progunđa. "Udaljeni su otprilike četvrt milje. Posmatrao sam ih preko viziploče, je li tako? I imamo dva dana..."
<BR>&nbsp;&nbsp;&nbsp;&nbsp;&nbsp;"Oh, zaveži. Uzalud trošiš kiseonik. Je li ovo ovde bočni prolaz?" Baterija je zatreperila. "Jeste. Hajdemo."
<BR>&nbsp;&nbsp;&nbsp;&nbsp;&nbsp;Podrhtavanje je bilo mnogo osetnije i tle pod njima se neprijatno treslo.
<BR>&nbsp;&nbsp;&nbsp;&nbsp;&nbsp;"Baš dobro", primeti Donovan, "samo ako nas ne izda." Nestrpljivo je uperio baterijsku svetiljku ispred sebe.
<BR>&nbsp;&nbsp;&nbsp;&nbsp;&nbsp;Poluispruženom rukom mogli su da dodirnu krov tunela; spone su bile novopostavljene.
<BR>&nbsp;&nbsp;&nbsp;&nbsp;&nbsp;Donovan je oklevao: "Ćorsokak, hajdemo nazad."
<BR>&nbsp;&nbsp;&nbsp;&nbsp;&nbsp;"Ne. Stani." Pauel se nekako provuče pored njega. "Da li se to tamo napred vidi neka svetlost?"
<BR>&nbsp;&nbsp;&nbsp;&nbsp;&nbsp;"Svetlost? Ne vidim nikakvu svetlost. Odakle ovde dole svetlost?"
<BR>&nbsp;&nbsp;&nbsp;&nbsp;&nbsp;"Robotska svetlost." Krenuo je na šakama i kolenima uz blagi nagib. U Donovanovim ušima oglasi se njegov promukao i nestrpljiv glas. "Hej, Majk, dođi ovamo."
<BR>&nbsp;&nbsp;&nbsp;&nbsp;&nbsp;Videla se svetlost. Donovan se uspuzao gore preko Pauelovih ispruženih nogu. "Otvor?"
<BR>&nbsp;&nbsp;&nbsp;&nbsp;&nbsp;"Da. Mora da sada rade u ovom tunelu, samo s druge strane... bar tako mislim."
<BR>&nbsp;&nbsp;&nbsp;&nbsp;&nbsp;Donovan je osetio krzave ivice ispusta otvora koji je gledao u veći i očigledno glavni tunel; uverili su se da je tako kada su oprezno upalili baterijsku svetiljku. Rupa je bila suviše mala da bi se kroz nju provukao čovek, čak su i njih dvojica s mukom uspevala istovremeno da gledaju kroz nju.
<BR>&nbsp;&nbsp;&nbsp;&nbsp;&nbsp;"Tamo nema ničega", reče Donovan.
<BR>&nbsp;&nbsp;&nbsp;&nbsp;&nbsp;"Nema sada. Ali mora da je bilo pre jedne sekunde, jer inače ne bismo videli svetlost. Pazi!"
<BR>&nbsp;&nbsp;&nbsp;&nbsp;&nbsp;Zidovi oko njih se zatresoše i oni osetiše udar. Zasu ih fina prašina. Pauel oprezno podiže glavu i ponovo pogleda. "U redu, Majk. Tamo su."
<BR>&nbsp;&nbsp;&nbsp;&nbsp;&nbsp;Svetlucavi roboti okupili su se pedeset stopa niz glavni tunel. Metalne ruke snažno su razgrtale gomilu otpadaka koju je napravio poslednji udar.
<BR>&nbsp;&nbsp;&nbsp;&nbsp;&nbsp;Donovan ga je požurivao: "Ne gubi vreme. Još malo pa će se probiti, i narednim udarom mogli bi i nas da zakače."
<BR>&nbsp;&nbsp;&nbsp;&nbsp;&nbsp;"Pita mu svetoga, ne požuruj me." Pauel odvrnu detonator i stade pogledom nervozno da pretražuje prašnjavu pozadinu gde je jedina svetlost dolazila od robota i gde je nemoguće bilo reći šta je gromada koja štrči, a šta senka.
<BR>&nbsp;&nbsp;&nbsp;&nbsp;&nbsp;"Gotovo iznad njih, tačka na krovu, vidiš je. Poslednji udar je nije dobro potkačio. Ako pogodiš u samu osnovu, pola krova će se srušiti."
<BR>&nbsp;&nbsp;&nbsp;&nbsp;&nbsp;Pauel je sledio njegov jedva prepoznatljiv prst. "Odlično! Ne ispuštaj robote iz vida i moli se da se ne udalje mnogo od tog dela tunela. Oni su mi izvor svetlosti. Jesu li svih sedam na okupu?"
<BR>&nbsp;&nbsp;&nbsp;&nbsp;&nbsp;Donovan ih prebroja: "Svih sedam."
<BR>&nbsp;&nbsp;&nbsp;&nbsp;&nbsp;"Motri na njih. Prati svaki njihov pokret!"
<BR>&nbsp;&nbsp;&nbsp;&nbsp;&nbsp;Podigao je detonator i ostao u tom položaju dok je Donovan gledao, psovao i treptao ne bi li oterao znoj koji mu se slivao u oči.
<BR>&nbsp;&nbsp;&nbsp;&nbsp;&nbsp;Opalio je! Usledio je potres, niz jakih vibracija, a zatim snažan udar koji je odbacio Pauela na Donovana.
<BR>&nbsp;&nbsp;&nbsp;&nbsp;&nbsp;Donovan zaurla: "Greg, odgurnuo si me. Ništa nisam video."
<BR>&nbsp;&nbsp;&nbsp;&nbsp;&nbsp;Pauel stade da se osvrće unaokolo: "Gde su?"
<BR>&nbsp;&nbsp;&nbsp;&nbsp;&nbsp;Donovan samo tupavo umuknu. Nigde ni traga robotima. Bilo je mračno kao u dubinama reke Stiks.
<BR>&nbsp;&nbsp;&nbsp;&nbsp;&nbsp;"Misliš li da smo ih zatrpali?" zadahta Donovan.
<BR>&nbsp;&nbsp;&nbsp;&nbsp;&nbsp;"Hajdemo dole. Ne pitaj me šta mislim." Pauel stade da puzi nazad, spotičući se.
<BR>&nbsp;&nbsp;&nbsp;&nbsp;&nbsp;"Majk!"
<BR>&nbsp;&nbsp;&nbsp;&nbsp;&nbsp;Donovan zastade. "Šta sada nije u redu?"
<BR>&nbsp;&nbsp;&nbsp;&nbsp;&nbsp;"Stani!" Teško i nepravilno Pauelovo disanje ječalo je u Donovanovim ušima. "Majk! Čuješ li me, Majk?"
<BR>&nbsp;&nbsp;&nbsp;&nbsp;&nbsp;"Ovde sam. Šta je bilo?"
<BR>&nbsp;&nbsp;&nbsp;&nbsp;&nbsp;"Zatrpani smo. Ovo što nas je oborilo nije bila tavanica koja se srupila pedeset stopa odavde. Otišila je naša tavanica. Udar je do toga doveo!"
<BR>&nbsp;&nbsp;&nbsp;&nbsp;&nbsp;"Šta!" Donovan se dovuče do čvrste prepreke. "Upali svetiljku."
<BR>&nbsp;&nbsp;&nbsp;&nbsp;&nbsp;Pauel ga posluša. Nigde nije bilo pukotine kroz koju bi se zec provukao.
<BR>&nbsp;&nbsp;&nbsp;&nbsp;&nbsp;Donovan blago reče: "A šta sad?"
<BR>
<BR>&nbsp;&nbsp;&nbsp;&nbsp;&nbsp;Izgubili su nekoliko trenutaka i nešto mišićne snage u nastojanju da pomere prepreku. Pauel je to isto pokušavao oko ivica prvobitne rupe. Pauel na trenutak podiže blaster. Ali bilo bi pogubno upotrebiti ga u ovako skučenom prostoru i on je to znao. On sede.
<BR>&nbsp;&nbsp;&nbsp;&nbsp;&nbsp;"Znaš, Majk", reče on, "baš smo zabrljali. Nismo ni izdaleka blizu rešenja Dejvovog problema. Bila je to dobra ideja, ali nam se osvetila."
<BR>&nbsp;&nbsp;&nbsp;&nbsp;&nbsp;Donovanov pogled bio je ogorčen i snažno je izražavao to ogorčenje, mada je to bilo pravo traćenje, jer su se nalazili u mraku. "Ne bih da te ometam, stari, ali pored onoga što znamo ili ne znamo o Dejvu nalazimo se u maloj klopci. Ako se ne iskobeljamo, mladiću, umrećemo. U-M-R-E-T-I. Umreti. Koliko nam je ostalo kiseonika? Za otprilike šest časova, ne više."
<BR>&nbsp;&nbsp;&nbsp;&nbsp;&nbsp;"Mislio sam na to." Pauelovi prsti krenuše prema njegovom jadnom, napaćenom brku, ali beskorisno lupnuše o providni vizir. "Možemo, razume se, pozvati Dejva da nas lako izbavi za to vreme, ali naša hitnja bi mogla da ga izbaci iz ravnoteže, a i njegova radio-veza je isključena."
<BR>&nbsp;&nbsp;&nbsp;&nbsp;&nbsp;"Zar to nije divno?"
<BR>&nbsp;&nbsp;&nbsp;&nbsp;&nbsp;Donovan se dovuče do otvora i uspe nekako da provuče glavu u metalnom oklopu. Bio je to krajnje mali otvor.
<BR>&nbsp;&nbsp;&nbsp;&nbsp;&nbsp;"Hej, Greg!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Šta ako domamimo Dejva na nekih dvadeset stopa. Vratio bi se u normalu. To bi nas spaslo."
<BR>&nbsp;&nbsp;&nbsp;&nbsp;&nbsp;"Svakako, ali gde je on?"
<BR>&nbsp;&nbsp;&nbsp;&nbsp;&nbsp;"Daleko niz hodnik. Za Boga miloga, prestani da me vučeš! Iščupaćeš mi glavu. Pružiću ti priliku da pogledaš."
<BR>&nbsp;&nbsp;&nbsp;&nbsp;&nbsp;Pauel nekako uspe da provuče glavu: "Uspeli smo. Vidi tu vrstu. To mora da je balet."
<BR>&nbsp;&nbsp;&nbsp;&nbsp;&nbsp;"Mani se nevažnih primedbi. Da li se približavaju?"
<BR>&nbsp;&nbsp;&nbsp;&nbsp;&nbsp;"Još ne mogu da vidim. Suviše su daleko. Pruži mi priliku. Dodaj mi svetiljku, molim te. Pokušaću njome da im privučem pažnju."
<BR>&nbsp;&nbsp;&nbsp;&nbsp;&nbsp;Odustao je posle dva minuta: "Nema izgleda! Mora da su slepi. Oh, oh, kreću prema nama. Šta sad?"
<BR>&nbsp;&nbsp;&nbsp;&nbsp;&nbsp;Donovan reče: "Hej, daj da vidim!"
<BR>&nbsp;&nbsp;&nbsp;&nbsp;&nbsp;Usledilo je tiho natezane. Pauel reče: "U redu!" i Donovan isturi glavu.
<BR>&nbsp;&nbsp;&nbsp;&nbsp;&nbsp;Približavali su se. Dejv je odlučno stupao ispred ostalih, a šest 'prstiju' kretalo se u talasavom nizu iza njega.
<BR>&nbsp;&nbsp;&nbsp;&nbsp;&nbsp;Donovan stade da se divi: "Šta to rade? To me zanima. Liče mi na mažoretkinje... a Dejv im je predvodik, nikad boljeg video nisam."
<BR>&nbsp;&nbsp;&nbsp;&nbsp;&nbsp;"Oh, poštedi me svojih opisa", zagunđa Pauel. "Koliko su daleko?"
<BR>&nbsp;&nbsp;&nbsp;&nbsp;&nbsp;"Otprilike pedeset stopa i idu ovamo. Bićemo napolju za petnaest min... Uh... huh... HUH... HEJ!"
<BR>&nbsp;&nbsp;&nbsp;&nbsp;&nbsp;"Šta se dešava?" Pauelu je trebalo nekoliko sekundi da se oporavi od silnog zaprepašćenja zbog Donovanovih vokalnih obrta. "Hajde, pusti mene da nešto vidim. Ne budi cicija."
<BR>&nbsp;&nbsp;&nbsp;&nbsp;&nbsp;Probio se gore, ali Donovan se žestoko ritao: "Napravili su nalevo krug, Greg. Udaljuju se. Dejv! Hej, D-e-j-v!"
<BR>&nbsp;&nbsp;&nbsp;&nbsp;&nbsp;Pauel zavrišta: "Kakva korist od toga, budalo jedna? Zvuk se ne prenosi."
<BR>&nbsp;&nbsp;&nbsp;&nbsp;&nbsp;"E pa, onda", dahćući reče Donovan, "šutiraj zidove, lupaj po njima, proizvedi neku vibraciju. Moramo im nekako privući pažnju, Greg, ili smo gotovi." Stao je da udara poput ludaka.
<BR>&nbsp;&nbsp;&nbsp;&nbsp;&nbsp;Pauel ga prodrma: "Prestani, Majk, prestani. Slušaj, imam ideju. Jupitera mu, pravo vreme za jednostavna rešenja. Majk!"
<BR>&nbsp;&nbsp;&nbsp;&nbsp;&nbsp;"Šta hoćeš?" Donovan uvuče glavu.
<BR>&nbsp;&nbsp;&nbsp;&nbsp;&nbsp;"Pusti me brzo da provirim dok ne odu van dometa."
<BR>&nbsp;&nbsp;&nbsp;&nbsp;&nbsp;"Van dometa! Šta smeraš? Hej, šta nameravaš sa tim detonatorom?" On zgrabi Pauela za ruku.
<BR>&nbsp;&nbsp;&nbsp;&nbsp;&nbsp;Pauel je pomahnitalo otrese. "Malo ću da pucam."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"O tome ćemo kasnije. Prvo da vidimo hoće li upaliti. Ako ne upali... Sklanjaj mi se s puta i pusti me da pucam!"
<BR>
<BR>&nbsp;&nbsp;&nbsp;&nbsp;&nbsp;Roboti su ličili na varnice i postajali su sve manji što su se više udaljavali. Pauel se usredsredio i tri puta okinuo. Spustio je oružje i nestrpljivo se zagledao. Jedan od potčinjenih je pao! Ostalo je samo šest svetlucavih prilika.
<BR>&nbsp;&nbsp;&nbsp;&nbsp;&nbsp;Pauel nesigurno pozva preko transmitera. "Dejve!"
<BR>&nbsp;&nbsp;&nbsp;&nbsp;&nbsp;Pauza, onda obojica začuše odgovor: "Šefe? Gde ste? Mom trećem potčinjenom razneta su prsa. Van upotrebe je."
<BR>&nbsp;&nbsp;&nbsp;&nbsp;&nbsp;"Pusti sad tvog potčinjenog", reče Pauel. "Zarobio nas je odron na mestu gde ste aktivirali eksploziv. Vidiš li snop iz naše svetiljke?"
<BR>&nbsp;&nbsp;&nbsp;&nbsp;&nbsp;"Svakako. Odmah dolazimo."
<BR>&nbsp;&nbsp;&nbsp;&nbsp;&nbsp;Pauel sede i opusti se: "Eto, prijatelju, i to smo sredili."
<BR>&nbsp;&nbsp;&nbsp;&nbsp;&nbsp;Donovan reče tiho, plačljivim glasom: "U redu, Greg. Pobedio si. Klanjam ti se do zemlje. I ne pokušavaj da mi uvališ neke gluposti. Lepo mi i smireno reci šta je posredi."
<BR>&nbsp;&nbsp;&nbsp;&nbsp;&nbsp;"To je bar lako. Sve vreme nam je izmicalo očigledno... kao i obično. Znali smo da je u pitanju kolo za ličnu inicijativu i da do toga dolazi uvek kada je gusto, ali tragali smo za nekim naročitim naređenjem koje dovodi do takvog ponašanja. Zašto bi to moralo biti naređenje?"
<BR>&nbsp;&nbsp;&nbsp;&nbsp;&nbsp;"A zašto da ne?"
<BR>&nbsp;&nbsp;&nbsp;&nbsp;&nbsp;"Slušaj. Zašto ne bi posredi bio tip naređenja. Koji tip naređenja zahteva najveću inicijativu? Koji je tip naređenja neophodan gotovo uvek jedino kada je gusto?"
<BR>&nbsp;&nbsp;&nbsp;&nbsp;&nbsp;"Ne pitaj mene, Greg. Reci mi!"
<BR>&nbsp;&nbsp;&nbsp;&nbsp;&nbsp;"Upravo to i radim! U pitanju je šestostruko naređenje. Kada su uslovi normalni, jedan ili više 'prstiju' obavlja rutinske zadatke koje ne treba pomno nadgledati... već samo onako uzgred, kako mi nadgledamo vlastito telo kada hoda. Ali, u slučaju nužde, treba munjevito mobilisati svu šestoricu potčinjenih - i to istovremeno. Dejv mora da iziđe nakraj sa šest robota u isto vreme i tada nešto zakazuje. Ostalo je lako. Svako slabljenje potrebne inicijative, kao, na primer, dolazak ljudskih bića, vraća ga u normalu. Zato sam uništio jednog robota. Kada sam to učinio, počeo je da upućuje samo petostruka naređenja. Inicijativa slabi... on je normalan."
<BR>&nbsp;&nbsp;&nbsp;&nbsp;&nbsp;"Kako si sve to skontao?" upita Donovan.
<BR>&nbsp;&nbsp;&nbsp;&nbsp;&nbsp;"Logičko zaključivanje. Pokušao sam i upalilo je."
<BR>&nbsp;&nbsp;&nbsp;&nbsp;&nbsp;Ponovo začuše robotov glas: "Evo me. Možete li da izdržite pola sata?"
<BR>&nbsp;&nbsp;&nbsp;&nbsp;&nbsp;"Bez problema!" odvrati Pauel. A onda se ponovo obrati Donovanu, nastavivši: "Sada bi naš posao trebalo da bude lak. Proverićemo kola, kao i svaki deo koji se dodatno opterećuje kod izdavanja šestostrukih naređenja za razliku od petostrukih naređenja. Koliko nam polje rada to ostavlja?"
<BR>&nbsp;&nbsp;&nbsp;&nbsp;&nbsp;Donovan se zamisli: "Ne veliko, čini mi se. Ako je Dejv isti kao preliminarni model koji smo videli u fabrici, postoji jedno naročito koordinirajuće kolo i samo ta oblast može doći u obrzir." Iznenada se silno razveselio i oduševljeno je kazao: "To uopšte ne bi bilo teško. Sitnica."
<BR>&nbsp;&nbsp;&nbsp;&nbsp;&nbsp;"U redu. Ti razmisli, pa ćemo, kada se vratimo, pogledati planove. A dok Dejv ne stigne do nas, nameravam da se odmaram."
<BR>&nbsp;&nbsp;&nbsp;&nbsp;&nbsp;"Hej, čekaj! Reci mi samo još nešto. Šta je trebalo da znače oni čudni marševi sa izmenom mesta, neobični baletski koraci, koje su roboti izvodili svaki put kada bi pošandrcali?"
<BR>&nbsp;&nbsp;&nbsp;&nbsp;&nbsp;"A to? Ne znam. Ali nagađam. Nemoj zaboraviti da su ti potčinjeni Dejvovi 'prsti'. I sam znaš da smo ih uvek tako zvali. E pa, pretpostavljam da je uvek tokom tih međuvremena, uvek kada bi Dejv postao psihijatrijski slučaj, zapadao u imbecilni lavirint i ubijao vreme preplićući prste."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
