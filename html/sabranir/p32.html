<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>MALI, IZGUBLJENI ROBOT
<P>&nbsp;&nbsp;&nbsp;&nbsp;&nbsp;Mere bezbednosti koje su preduzimane u Hiperbazi vršene su sa svojevrsnom mahnitom pomamom... što se moglo opisati kao mišićni ekvivalent histeričnog vrištanja.
<BR>&nbsp;&nbsp;&nbsp;&nbsp;&nbsp;Razvrstane po hronologiji i očajanju, one su imale sledeći redosled:
<BR>&nbsp;&nbsp;&nbsp;&nbsp;&nbsp;1. Obustavljen je sav rad na hiperatomskom pogonu u celom prostoru koji su zauzimale stanice Dvadeset sedme asteroidne grupacija.
<BR>&nbsp;&nbsp;&nbsp;&nbsp;&nbsp;2. Ceo taj prostor, praktično govoreći, iisključen je iz Sistema. Niko nije ulazio u njega bez dozvole. Niko ga nije napuštao ni pod kakvim uslovima.
<BR>&nbsp;&nbsp;&nbsp;&nbsp;&nbsp;3. Posebnim vladinim patrolnim brodom dovezeni su u Hiperbazu dr Suzan Kalvin i Peter Bogert, uvaženi glavni psiholog i matematički direktor korporacije 'Američki roboti i mehanički ljudi'.
<BR>
<BR>&nbsp;&nbsp;&nbsp;&nbsp;&nbsp;Suzan Kalvin nikada se ranije nije otisnula sa površine Zemlje, a ni ovoga puta nije imala neku naročitu želju da to učini. U dobu koje je koristilo atomsku energiju i u kome je bilo jasno da će uskoro početi da se koristi i hiperatomski pogon, ona je ostala tiha provincijalka. I tako je bila veoma nezadovoljna što mora na ovaj put, nimalo ubeđena da je u pitanju hitan slučaj, i to je pokazivala svakom borom na svom običnom, sredovečnom licu tokom prve večere u Hiperbazi.
<BR>&nbsp;&nbsp;&nbsp;&nbsp;&nbsp;Isto tako, bledilo dr Bogerta odražavalo je uobičajen prepreden izraz, dok general-major Kolner, koji je rukovodio projektom, nije ni za trenutak zaboravljao da treba da deluje kao da ga progone duhovi.
<BR>&nbsp;&nbsp;&nbsp;&nbsp;&nbsp;Ukratko, večera se pretvorila u smrknuto obedovanje, tako da je i kratki sastanak utroje, koji je potom usledio otpočeo u mračnom neraspoloženju.
<BR>&nbsp;&nbsp;&nbsp;&nbsp;&nbsp;Kolner, čija je ćela sijala, a uniforma odskakala od opšteg raspoloženja, otpoče bez okolišanja.
<BR>&nbsp;&nbsp;&nbsp;&nbsp;&nbsp;"Čudna je to priča, gospodine i gospođo. Želim da vam zahvalim što ste odmah došli, iako ne znate pravi razlog. Sada ćemo pokušati to da ispravimo. Izgubili smo jednog robota. Rad je prekinut i mora stajati dok ga ne pronađemo. Do sada to nismo uspeli i smatramo da nam je potrebna stručna pomoć."
<BR>&nbsp;&nbsp;&nbsp;&nbsp;&nbsp;Možda je general pomislio da je njegova tvrdnja izazvala antiklimaks. Stoga je nastavio sa izvesnim očajanjem u glasu: "Ne treba da vam govorim koliko je naš rad ovde važan. Više od osamdeset odsto prošlogodišnjih dotacija za naučna istraživanja pripalo je nama..."
<BR>&nbsp;&nbsp;&nbsp;&nbsp;&nbsp;"Pa, to znamo", potvrdi Bogert. "'Američki roboti' primaju izdašne honorare što vam iznajmljuju robote."
<BR>&nbsp;&nbsp;&nbsp;&nbsp;&nbsp;Suzan Kalvin upita bez mnogo uvijanja, čak otrovno: "Zbog čega je taj jedan robot toliko važan za taj projekat i zašto nije pronađen?"
<BR>&nbsp;&nbsp;&nbsp;&nbsp;&nbsp;General okrenu rumeno lice prema njoj i hitro ovlaži usne: "U stvari, na izvestan način mi ga jesmo pronašli." A onda gotovo sa strepnjom nastavi: "Da vam objasnim. Čim je robot prestao da se javlja, objavljeno je stanje uzbune, i sve je u Hiperbazi stalo. Prethodnog dana pristao je jedan teretni brod koji nam je isporučio dva robota za naše laboratorije. Prevozio je šezdeset dva robota... ovaj... istog tipa, koja je trebalo negde drugde da isporuči. Sigurni smo da je reč upravo o tom broju. U to nema nikakve sumnje."
<BR>&nbsp;&nbsp;&nbsp;&nbsp;&nbsp;"Da? I kakve to ima veze?"
<BR>&nbsp;&nbsp;&nbsp;&nbsp;&nbsp;"Kada nigde nismo uspeli da pronađemo svog nestalog robota... uveravam vas da bismo pronašli i vlat trave da se izgubi ovde negde... palo nam je na pamet da prebrojimo robote na tom teretnom brodu. Sada ih ima šezdeset tri."
<BR>&nbsp;&nbsp;&nbsp;&nbsp;&nbsp;"Pretpostavljam da je onda taj šezdeset treći vaš nestali robot?" Oči dr Kalvin se smrknuše.
<BR>&nbsp;&nbsp;&nbsp;&nbsp;&nbsp;"Da, ali mi ni na koji način ne možemo da utvrdimo koji od njih je taj šezdeset treći."
<BR>&nbsp;&nbsp;&nbsp;&nbsp;&nbsp;Dok je električni časovnik otkucavao jedanaesti sat, vladala je mukla tišina, a onda robopsiholog reče: "Veoma čudno." Uglovi usana joj se obesiše.
<BR>&nbsp;&nbsp;&nbsp;&nbsp;&nbsp;"Piter", okrenula se ka svom kolegi s puno žestine, "šta ovde ne valja? Kakve to robote koriste ovde u Hiperbazi?"
<BR>&nbsp;&nbsp;&nbsp;&nbsp;&nbsp;Dr Bogert je trenutak oklevao, a onda se slabašno osmehnu: "Do sada je to držano u tajnosti, Suzan."
<BR>&nbsp;&nbsp;&nbsp;&nbsp;&nbsp;Ona odbrusi: "Da, do sada. Ako postoje šezdeset tri robota istog tipa, od kojih se jedan traži i čiji se identitet ne može utvrditi, zašto onda bilo koji od njih ne bi odgovarao? Šta je ovde posredi? Zbog čega smo poslati ovamo?"
<BR>&nbsp;&nbsp;&nbsp;&nbsp;&nbsp;Bogert rezignirano odvrati: "Kad biste mi samo pružili priliku, Suzan... Hiperbaza koristi nekoliko robota u čije mozgove nije ugrađen ceo Prvi Zakon robotike."
<BR>&nbsp;&nbsp;&nbsp;&nbsp;&nbsp;"Nije ugrađen?" Kalvinova klonu u stolici. "Razumem. Koliko ih je napravljeno?"
<BR>&nbsp;&nbsp;&nbsp;&nbsp;&nbsp;"Nekoliko. Prema vladinom naređenju. Ova tajna ni na koji način nije mogla da bude otkrivena. Niko nije o tome trebalo ništa da zna osim nekolicine glavešina koji su stajali iza cele stvari. Vi niste bili među njima, Suzan. To sa mnom nije imalo nikakve veze."
<BR>
<BR>&nbsp;&nbsp;&nbsp;&nbsp;&nbsp;General se umeša sa izvesnom merom autoriteta. "Hteo bih tu stvar da objasnim. Nisam znao da dr Kalvin nije bila upoznata sa situacijom. Ne moram da vam govorim, dr Kalvin, da je na Zemlji uvek postojala jaka opozicija protiv robota. Jedino čime je vlada mogla da se brani protiv radikalnih fundamentalista u ovoj stvari bila je činjenica da se svim robotima usađuje neprekršiv Prvi Zakon... koji im onemogućava da nanesu zlo ljudskim bićima pod bilo kakvim uslovima.
<BR>&nbsp;&nbsp;&nbsp;&nbsp;&nbsp;Ali nama su bili neophodni roboti drugačije prirode. Stoga je svega nekoliko modela NS-2, to jest Nestora, napravljeno sa preinačenim Prvim Zakonom. Da se to ne bi pročulo, svi modeli NS-2 proizvode se bez serijskih oznaka; preinačeni primerci isporučuju se ovamo zajedno sa skupinom normalnih robota; i, razume se, svi takvi imaju najstrože naređenje da nikada pred neovlašćenim licima ne govore o svojoj posebnosti." Na licu mu je lebdeo posramljen izraz: "Sada se sve to okrenulo protiv nas."
<BR>&nbsp;&nbsp;&nbsp;&nbsp;&nbsp;Kalvinova mračno primeti: "Da li ste ipak svakog ponaosob pitali ko je? Vi ste, nema sumnje, ovlašćeni za tako nešto?"
<BR>&nbsp;&nbsp;&nbsp;&nbsp;&nbsp;General klimnu: "Sva šezdeset tri poriču da su ovde radili... a jedan laže."
<BR>&nbsp;&nbsp;&nbsp;&nbsp;&nbsp;"Da li se možda na onome koga želite vide bar nekakvi tragovi pohabanosti od upotrebe? Pretpostavljam da su ostali tek izišli iz fabrike."
<BR>&nbsp;&nbsp;&nbsp;&nbsp;&nbsp;"Ovaj o kome je reč stigao je prošlog meseca. On i ona dva koja su upravo prispela bili su poslednji koji su nam potrebni. Nema vidljivih tragova pohabanosti." On lagano odmahnu glavom i u očima mu se ponovo pojavio onaj progonjeni izraz: "Dr Kalvin, ne usuđujemo se da pustimo taj brod da ode. Ako se pročuje da postoji robot bez usađenog Prvog Zakona..." Zaključak koji je iz toga proisticao bio je sasvim jasan.
<BR>&nbsp;&nbsp;&nbsp;&nbsp;&nbsp;"Uništite sva šezdeset tri", reče hladno i ravnodušno robopsiholog, "i okončajte tu stvar."
<BR>&nbsp;&nbsp;&nbsp;&nbsp;&nbsp;Bogert se trže. "Hoćete da kažete da bacimo trideset hiljada dolara po robotu. Bojim se da se to neće dopasti 'Američkim robotima'. Biće bolje da se prvo malo pomučimo, Suzan, pre nego što bilo šta uništimo."
<BR>&nbsp;&nbsp;&nbsp;&nbsp;&nbsp;"U tom slučaju", primeti ona oštro, "potrebne su mi činjenice. Kakve tačno prednosti Hiperbaza izvlači iz tih preinačenih robota? Koji je to činilac zbog koga su tako poželjni, generale?"
<BR>&nbsp;&nbsp;&nbsp;&nbsp;&nbsp;Kolner nabra čelo i pređe šakom preko njega. "Imali smo nevolja sa prethodnim robotima. Naši ljudi prilično rade u uslovima visokog zračenja, znate. To je, razume se, opasno, ali preduzimaju se razumne mere opreza. Od kada smo počeli, dogodila su se samo dva nesrećna slučaja i nijedan nije bio koban. Međutim, to nije bilo moguće objasniti običnom robotu. Prvi Zakon glasi... citiram 'Robot ne sme da povredi ljudskom biću, niti da, uzdržavanjem od delanja, dopusti da ljudskom biću bude povređeno.'
<BR>&nbsp;&nbsp;&nbsp;&nbsp;&nbsp;To je suština stvari, dr Kalvin. Kada je bilo neophodno da se neko od naših ljudi na kratko izloži oslabljenom polju gama-zračenja, koje nije u stanju da izazove fiziološke posledice, najbliži robot bi se zaleteo da ga izvuče iz kritične zone. Ako bi polje bilo krajnje slabo, uspeo bi u tome i posao ne bi mogao da se nastavi sve dok svi roboti ne bi bili odatle uklonjeni. Ako bi polje bilo malo jače, robot ne bi uspeo da stigne do ugroženog tehničara, jer bi njegov pozitronski mozak pokleknuo pod gama-zračenjem... i tako bismo ostajali bez skupog robota koga je teško bilo nadoknaditi.
<BR>&nbsp;&nbsp;&nbsp;&nbsp;&nbsp;Pokušali smo da se raspravljamo s njima. Oni su isticali da čovek u gama-polju izlaže svoj život opasnosti i da uopšte nije važno što može, bez ikakve bojazni, u njemu da ostane pola sata. Nisu smeli da rizikuju. Tvrdili smo da oni beznadežno ugrožavaju svoje živote. Međutim, samoočuvanje predstavlja tek Treći Zakon robotike... a od njega je stariji Prvi Zakon koji se odnosi na ljudsku bezbednost. Potom smo im strogo naredili da se po svaku cenu klone gama-polja. Međutim, poslušnost je ipak samo Drugi Zakon robotike... a i od njega je stariji Prvi Zakon, odnosno ljudska sigurnost. Dr Kalvin, alternativa je bila ili da nastavimo rad bez robota, ili da nešto učinimo sa Prvim Zakonom... i mi smo izabrali."
<BR>&nbsp;&nbsp;&nbsp;&nbsp;&nbsp;"Ne mogu da poverujem", izusti dr Kalvin, "da ste uspeli da uklonite Prvi Zakon."
<BR>&nbsp;&nbsp;&nbsp;&nbsp;&nbsp;"Nije bio uklonjen, već preoblikovan", objasni Kolner. "Načinjeni su pozitronski mozgovi koji su sadržali samo pozitivan vid Prvog Zakona, koji glasi: "Robot ne sme da povredi ljudsko biće." I to je sve. Nikakav poriv nije ih više nagonio da sprečavaju ljude da se izlažu delovanju takvih činilaca kao što su gama-zraci. Jesam li valjano izložio stvar, dr Bogerte?"
<BR>&nbsp;&nbsp;&nbsp;&nbsp;&nbsp;"Sasvim", složi se matematičar.
<BR>&nbsp;&nbsp;&nbsp;&nbsp;&nbsp;"Vaši roboti se samo po tome razlikuju od običnih NS-2 modela? Jedina razlika? Piter?"
<BR>&nbsp;&nbsp;&nbsp;&nbsp;&nbsp;"Jedina razlika, Suzan."
<BR>&nbsp;&nbsp;&nbsp;&nbsp;&nbsp;Ona ustade i otresito reče: "Sada nameravam da pođem na spavanje, a kroz otprilike osam časova želim da razgovaram sa onima koji su poslednji videli tog robota. Od sada, generale Kolner, ako treba da ja na sebe prihvatim odgovornost za ono što će se događati, želim potpunu kontrolu nad ovom istragom."
<BR>&nbsp;&nbsp;&nbsp;&nbsp;&nbsp;Suzan Kalvin jedva je uspela da sastavi dva sata nemirnog sna. Pritisnula je signal na Bogartovim vratima u 07.00 po lokalnom vremenu i zatekla ga takođe budnog. Očigledno se pomučio da sa sobom na Hiperbazu ponese i kućni ogrtač, jer je sada sedeo u njemu. Kada je Kalvinova ušla, on spusti makazice za nokte.
<BR>&nbsp;&nbsp;&nbsp;&nbsp;&nbsp;"Manje više sam vas očekivao", reče on blago. Pretpostavljam da vam je pomalo muka od svega ovoga."
<BR>&nbsp;&nbsp;&nbsp;&nbsp;&nbsp;"I jeste."
<BR>&nbsp;&nbsp;&nbsp;&nbsp;&nbsp;"Pa... žao mi je. Nisam mogao to nikako da sprečim. Kada su nas pozvali iz Hiperbaze, znao sam da je neka nevolja sa preinačenim Nestorima. Ali šta sam mogao? Nisam smeo da vam sve ispričam na putu dovde kao što sam želeo, jer sam morao prvo da se uverim da je to posredi. Ta stvar oko preinačenja predstavlja tajnu od vrhunskog značaja."
<BR>&nbsp;&nbsp;&nbsp;&nbsp;&nbsp;Psiholog promrmlja: "Trebalo je da mi kažete. 'Američki roboti' nemaju prava da na taj način preinačuju pozitronske mozgove bez odobrenja psihologa."
<BR>&nbsp;&nbsp;&nbsp;&nbsp;&nbsp;Bogert podiže obrve i uzdahnu. "Budite razumni, Suzan. Niste mogli uticati na njih. U ovoj stvari, moralo je biti po vladinoj volji. Oni žele hiperatomski pogon, a eterični fizičari žele robote koji im se neće mešati u posao. Odlučili su da ih dobiju i po cenu promene Prvog Zakona. Morali smo priznati da je to moguće izvesti sa konstrukcijske tačke gledanja i oni su se svim na svetu zakleli da im je potrebno samo dvanaest takvih robota, da će se ovi koristiti jedino u Hiperbazi, da će svi biti uništeni kada usavrše pogon i da će preduzeti sve moguće mere opreza. I zahtevali su da o tome niko ne sazna... i to je sve."
<BR>&nbsp;&nbsp;&nbsp;&nbsp;&nbsp;Dr Kalvin procedi kroz zbue: "Ja bih podnela ostavku."
<BR>&nbsp;&nbsp;&nbsp;&nbsp;&nbsp;"Kakva korist od toga. Vlada je ponudila kompaniji čitavo bogatstvo, a zapretila joj donošenjem antirobotskog zakona ako odbije. Našli smo se u ćorsokaku, gde se, uostalom, i sada nalazimo. Ako ovo procuri, to bi moglo nauditi Kolneru i vladi, ali bi mnogo više naudilo 'Američkim robotima'."
<BR>&nbsp;&nbsp;&nbsp;&nbsp;&nbsp;Psiholog se zagledala u njega: "Piter, zar ne shvatate o čemu je ovde reč? Zar ne razumete šta podrazumeva uklanjanje Prvog Zakona? Nije tu posredi samo čuvanje tajne."
<BR>&nbsp;&nbsp;&nbsp;&nbsp;&nbsp;"Znam šta bi uklanjanje značilo. Nisam dete. To bi značilo potpunu nestabilnost, bez neimaginarnih rešenja jednačina pozitronskog polja."
<BR>&nbsp;&nbsp;&nbsp;&nbsp;&nbsp;"Da, u matematičkom smislu. Ali da li ste u stanju da to prevedete u sirovu psihološku misao. Sav normalan život, Piter, svesno ili na neki drugi način, odbija prevlast. Ako njime pokuša da dominira neko slabiji, ili neko ko bi trebalo da bude slabiji, to odbijanje postaje jače. Fizički i, u izvesnoj meri, mentalno robot... bilo koji robot... nadmoćan je nad ljudskim bićima. Šta ga onda čini pokornim? Samo Prvi Zakon! Bez njega biste posle prve izdate naredbe bili mrtvi. Nestabilnost? Nije-nego!"
<BR>&nbsp;&nbsp;&nbsp;&nbsp;&nbsp;"Suzan", reče Bogert, sa saosećajnim izrazom na licu. "Priznajem da je taj vaš Frankenštajnov kompleks koji ste upravo izložili donekle opravdan... bar što se tiče Prvog Zakona. Ali ponavljam vam, taj Zakon nije bio uklonjen... već samo preinačen."
<BR>&nbsp;&nbsp;&nbsp;&nbsp;&nbsp;"A šta je sa stabilnošću mozga?"
<BR>&nbsp;&nbsp;&nbsp;&nbsp;&nbsp;Matematičar napući usne: "Prirodno, biće smanjen. Ali u granicama sigurnosti. Prvi Nestori bili su isporučeni Hiperbazi pre devet meseci i do sada je sve bilo u redu, pa čak i u ovom slučaju ljudskim bićima ne preti nikakva opasnost; zaziremo samo od toga da se cela stvar ne obelodani."
<BR>&nbsp;&nbsp;&nbsp;&nbsp;&nbsp;"U redu, onda. Videćemo šta će se desiti na jutarnjoj konferenciji."
<BR>&nbsp;&nbsp;&nbsp;&nbsp;&nbsp;Bogert je učtivo isprati do vrata i iskrivi lice u rečitu grimasu kada je izišla. Nije video razloga zašto bi menjao svoje višegodišnje mišljenje o njoj: za njega je ona bila kiselo i uznemirujuće osujećenje.
<BR>&nbsp;&nbsp;&nbsp;&nbsp;&nbsp;Suzan Kalvin uopšte nije razmišljala o Bogertu. Još pre mnogo godina ga je odbacila kao čoveka snishodljive i uobražene uglađenosti.
<BR>
<BR>&nbsp;&nbsp;&nbsp;&nbsp;&nbsp;Džerald Blek je stekao svoj doktorat iz eterične fizike pre godinu dana i kao i celo njegovo pokolenje fizičara zaposlio se na radu oko pogona. Sada je davao i te kakav doprinos opštoj atmosferi koja je vladala na sastancima u Hiperbazi. Na sebi je imao umrljani beli mantil i ostavljao je utisak čoveka koji želi da se pobuni, ali je pri tom krajnje nesiguran. Njegova sirova snaga kao da je težila da se oslobodi, a njegovi prsti, dok ih je nervozno kršio, lako su mogli da saviju železnu šipku.
<BR>&nbsp;&nbsp;&nbsp;&nbsp;&nbsp;Pored njega sedeo je general-major Kolner, a sučelice njemu nalazilo se ono dvoje iz 'Američkih robota'.
<BR>&nbsp;&nbsp;&nbsp;&nbsp;&nbsp;Blek reče: "Obavešten sam da sam poslednji koji je video Nestora 10 pre no što je nestao. Pretpostavljam da želite nešto o tome da me pitate."
<BR>&nbsp;&nbsp;&nbsp;&nbsp;&nbsp;Dr Kalvin se zainteresovano zagleda u njega: "Kao da niste sigurni, mladiću. Zar ne znate da li ste ga vi poslednji videli?"
<BR>&nbsp;&nbsp;&nbsp;&nbsp;&nbsp;"Radio je sa mnom, gospođo, na generatorima polja i bio je sa mnom onog jutra kada je nestao. Ne znam da li ga je iko video posle podneva. Niko ne priznaje da jeste."
<BR>&nbsp;&nbsp;&nbsp;&nbsp;&nbsp;"Zar mislite da neko laže?"
<BR>&nbsp;&nbsp;&nbsp;&nbsp;&nbsp;"Ne kažem da iko laže. Ali ne želim da mene okrive za njegov nestanak." U tamnim očijma pojaviše mu se varnice.
<BR>&nbsp;&nbsp;&nbsp;&nbsp;&nbsp;"Niko vas ne okrivljuje. Robot je učinio to što je učinio zbog onoga što jeste. Mi samo pokušavamo da ga pronađemo, gospodine Blek, i zato bi bilo najbolje da sve drugo ostavimo po strani. Ako ste radili sa tim robotom, verovatno ga poznajete bolje od bilo kog drugog. Da li ste primetili bilo šta neobično? Da li ste ikada ranije radili sa robotima?"
<BR>&nbsp;&nbsp;&nbsp;&nbsp;&nbsp;"Radio sam sa ostalim robotima koje ovde imamo... jednostavnijima. Nestori su isti, samo što su mnogo pametniji... i više idu na živce."
<BR>&nbsp;&nbsp;&nbsp;&nbsp;&nbsp;"Idu na živce? Na koji način?"
<BR>&nbsp;&nbsp;&nbsp;&nbsp;&nbsp;"Pa... možda to nije njihova greška. Posao je ovde težak i većina nas postane pomalo nezgodna. Nema ničeg zabavnog u zezanju sa hipersvemirom." On se ovlaš osmehnu, otkrivši da mu ispovedanje prija. "Sve vreme rizikujemo da probijemo rupu u tkanju normalnog prostorvremena i da ispadnemo iz Vaseljene, zajedno sa ovim asteroidom. Zvuči jezivo, zar ne? I svakako da se ponekad nađete na ivici. Ali ne i ti Nestori. Oni su znatiželjni, mirni, oni ne brinu. Već je to dovoljno da vas ponekad izludi. Kada poželite da se nešto brzo obavi, njima kao da se nikuda ne žuri. Ponekad poželim da radim bez njih."
<BR>&nbsp;&nbsp;&nbsp;&nbsp;&nbsp;"Kažete da im se ne žuri? Da li su ikada odbili da izvrše neko naređenje?"
<BR>&nbsp;&nbsp;&nbsp;&nbsp;&nbsp;"Oh, ne" brzo odvrati on. "Sve oni urade. Međutim, kažu ti kada misle da grešiš. Ne znaju ništa o samoj stvari osim onoga što smo ih mi naučili, ali to ih ne sprečava. Možda ja to samo uobražavam, ali i ostali momci imaju iste muke sa svojim Nestorima."
<BR>&nbsp;&nbsp;&nbsp;&nbsp;&nbsp;General Kolner preteći pročisti grlo: "Zašto do mene nije stigla nijedna žalba po tom pitanju, Blek?"
<BR>&nbsp;&nbsp;&nbsp;&nbsp;&nbsp;Mladi fizičar pocrvene: "Mi, u stvari, ne želimo da radimo bez robota, gospodine, a pored toga nismo ni bili sigurni kako bi takva jedna... ovaj... sitna žalba mogla biti primljena."
<BR>&nbsp;&nbsp;&nbsp;&nbsp;&nbsp;Bogert ga mirno prekinu: "Da li se bilo šta posebno dogodilo onog jutra kada ste ga poslednji put videli?"
<BR>&nbsp;&nbsp;&nbsp;&nbsp;&nbsp;Nastupila je tišina. Nemim pokretom ruke, Kalvinova je sprečila Kolnera da izrekne svoj komentar i strpljivo nastavila da čeka.
<BR>&nbsp;&nbsp;&nbsp;&nbsp;&nbsp;A onda iz Bleka provali ljutita bujica reči: "Imao sam neke manje nevolje s njim. Polomio sam Kimbolovu cev tog jutra i pet dana sam bio van posla; kasnio sam sa celim programom; već nekoliko nedelja nisam primio nikakvu poštu od kuće. A on je došao i zahtevao od mene da ponovim eksperiment koji sam napustio još pre mesec dana. Stalno mi je time dodijavao i već mi je bilo dosta. Rekao sam mu da se gubi... i tada sam ga poslednji put video."
<BR>&nbsp;&nbsp;&nbsp;&nbsp;&nbsp;"Rekli ste mu da se gubi?" upita ga dr Kalvin sa velikim zanimanjem. "Upravo tim rečima? Jeste li rekli: 'Gubi se!'? Pokušajte tačno da se setite šta ste mu kazali."
<BR>&nbsp;&nbsp;&nbsp;&nbsp;&nbsp;Blek je očigledno vodio unutrašnju borbu sa samim sobom. Trenutak je masirao čelo širokim dlanom, a onda je sklonio ruku i pomirljivo kazao: "Rekao sam mu: 'Izgubi se.'"
<BR>&nbsp;&nbsp;&nbsp;&nbsp;&nbsp;Bogert se kratko nasmejao. "I on vas je poslušao, a?"
<BR>&nbsp;&nbsp;&nbsp;&nbsp;&nbsp;Međutim, Kalvinova još nije bila završila. Počela je da mu se ulaguje: "Već smo nešto postigli, gospodine Blek. Ali važne su nam tačne pojedinosti. Da bi se shvatili robotovi postupci, jedna reč, gest, naglašavanje mogu biti od odlučujuće važnosti. Vi svakako niste mogli izgovoriti samo te dve reči, na primer, je li tako? Kako ste sami kazali, bili ste u smrknutom raspoloženju. Možda ste se malo jače izrazili."
<BR>&nbsp;&nbsp;&nbsp;&nbsp;&nbsp;Mladić pocrvene: "Pa ovaj... možda sam ga nazvao... nekim imenima."
<BR>&nbsp;&nbsp;&nbsp;&nbsp;&nbsp;"Kojim tačno imenima?"
<BR>&nbsp;&nbsp;&nbsp;&nbsp;&nbsp;"Oh... ne bih mogao tačno da se setim. Pored toga, ne bih mogao ni da ih ponovim. Znate i sami kakvi ste kada se uzbudite." Bilo mu je neprijatno, pa se nervozno zacerekao. "Ponekad umem da budem prost."
<BR>&nbsp;&nbsp;&nbsp;&nbsp;&nbsp;"To je razumljivo", odvrati ona, krajnje strogo. "Ovog trenutka, ja sam psiholog. Volela bih da ponovite tačno ono što ste kazali, najpribližnije što ste u stanju, a što je još važnije, istom bojom glasa."
<BR>&nbsp;&nbsp;&nbsp;&nbsp;&nbsp;Blek pogleda svog zapovednika, očekujući od njega podršku, ali je ne dobi. Razrogačio je oči i ustuknuo: "Ali ne mogu."
<BR>&nbsp;&nbsp;&nbsp;&nbsp;&nbsp;"Morate."
<BR>&nbsp;&nbsp;&nbsp;&nbsp;&nbsp;"A kako bi bilo", priskoči Bogert, slabo skrivajući da ga sve ovo zabavlja, "da odglumite kao da se obraćate meni. Možda bi vam bilo lakše."
<BR>&nbsp;&nbsp;&nbsp;&nbsp;&nbsp;Mladić skarletne boje lica okrenu se ka Bogertu i proguta knedlu. "Rekao sam... " Glas mu zamre. Pokušao je ponovo: "Rekao sam..."
<BR>&nbsp;&nbsp;&nbsp;&nbsp;&nbsp;Duboko je uvukao vazduh i žurno sve izručio u dugom nizu slogova. A onda je, i dalje obavijen iskričavim vazduhom, završio gotovo u suzama: "... manje više. Ne sećam se kojim redom sam mu to sve kazao i možda sam nešto izostavio ili dodao, ali to je otprilike bilo to."
<BR>&nbsp;&nbsp;&nbsp;&nbsp;&nbsp;Samo je slabo rumenilo odalo osećanja koja su se uskovitlala u psihologu. Ona reče: "Poznato mi je značenje većine upotrebljenih izraza. Pretpostavljam da su i ostali isto toliko ponižavajući."
<BR>&nbsp;&nbsp;&nbsp;&nbsp;&nbsp;"Bojim se da jesu", saglasi se uzbuđeni Blek.
<BR>&nbsp;&nbsp;&nbsp;&nbsp;&nbsp;"A uz to ste mu rekli i da se izgubi."
<BR>&nbsp;&nbsp;&nbsp;&nbsp;&nbsp;"Mislio sam samo figurativno."
<BR>&nbsp;&nbsp;&nbsp;&nbsp;&nbsp;"To mi je jasno. Ubeđena sam da nećete disciplinski odgovarati." General, koji pre samo pet sekundi u to uopšte nije bio ubeđen, sada je pod njenim pogledom ljutito klimnuo.
<BR>&nbsp;&nbsp;&nbsp;&nbsp;&nbsp;"Možete da idete, gospodine Blek. Hvala na saradnji."
<BR>
<BR>&nbsp;&nbsp;&nbsp;&nbsp;&nbsp;Suzan Kalvin je utrošila pet časova na razgovor sa sva šezdeset tri robota. Pet časova ponavljanja; a istovetni roboti su se smenjivali; smenjivala su se i pitanja A, B, C, D; i odgovori A, B, C, D; vodila je računa o tome da bude potpuno ravnodušna, da joj glas bude sasvim neutralan, atmosfera smišljeno prijateljska; i da skriveni uređaj za snimanje radi.
<BR>&nbsp;&nbsp;&nbsp;&nbsp;&nbsp;Psiholog je bila potpuno iscrpljena kada je završila.
<BR>&nbsp;&nbsp;&nbsp;&nbsp;&nbsp;Bogert ju je čekao i znatiželjno ju je pogledao kada je ispustila snimljeni kalem na plastični sto.
<BR>&nbsp;&nbsp;&nbsp;&nbsp;&nbsp;Ona odmahnu glavom: "Sva šezdeset tri mi izgledaju ista. Nisam mogla da odredim..."
<BR>&nbsp;&nbsp;&nbsp;&nbsp;&nbsp;On reče: "Niste mogli ni očekivati da ćete samo slušajući uspeti, Suzan. Kako bi bilo da analziramo snimke."
<BR>&nbsp;&nbsp;&nbsp;&nbsp;&nbsp;Obično matematičko tumačenje verbalnih reakcija robota predstavlja jednu od zamršenijih grana robotičkih analiza. Za tako nešto potrebni su obučeni tehničari i složeni kompjuteri. Bogert je to znao. To je bilo sve šta je izjavio pošto je saslušao sve odgovore, napravio popis reči koje odstupaju i grafičke prikaze razmaka između odgovora, što ga je sve strašno rasrdilo, iako se trudio da to ne pokaže.
<BR>&nbsp;&nbsp;&nbsp;&nbsp;&nbsp;"Nema nikakvih anomalija, Suzan. Varijacije upotrebljenih reči i odstupanja u vremenu reagovanja u granicama su uobičajenih učestalih grupacija. Potrebni su nam istančaniji metodi. Mora da ovde imaju kompjutere. Ne." On se namrštio i stao da gricka nokat na palcu. "Ne možemo da upotrebimo kompjutere. Moglo bi lako nešto da procuri. Ili možda da..."
<BR>&nbsp;&nbsp;&nbsp;&nbsp;&nbsp;Dr Kalvin ga prekinu nestrpljivim pokretom: "Molim vas, Piter. Ovo nije jedan od onih vaših slatkih laboratorijskih problemčića. Ako nismo u stanju da odredimo koji je od Nestora posebno podešen na osnovu neke velike, lako uočljive razlike, tako da smo sasvim sigurni o kome je reč, jednostavno nemamo sreće. Opasnost da pogrešimo i da ga pustimo da pobegne suviše je velika. Nije dovoljno samo pokazati prstom na trenutnu nepravilnost na grafikonu. Kažem vam, ako je to sve na šta treba da se oslonim, sve ću ih uništiti kako bih bila sigurna. Jeste li razgovarali sa ostalim modifikovanim Nestorima?"
<BR>&nbsp;&nbsp;&nbsp;&nbsp;&nbsp;"Jesam", obrecnu se Bogert, "sa njima je sve u redu. Ako ništa drugo, bar pokazaju natprosečnu predusretljivost. Odgovarali su na moja pitanja, ponosno se razmetali znanjem... osim ona dva nova koji još nisu imali vremena da bilo šta nauče o eteričnoj fizici. Krajnje dobronamerno su se smejali mom neznanju vezanom za neke ovdašnje specijalizacije." On slegnu ramenima: "Pretpostavljam da je to jedan od uzroka što ovdašnji tehničari osećaju odbojnost prema njima. Roboti možda malo suviše ističu svoje nadmoćno znanje."
<BR>&nbsp;&nbsp;&nbsp;&nbsp;&nbsp;"Da li biste mogli da isprobate nekoliko planarskih reakcija da vidite da li je došlo do eventualnih promena, izopačenja, u njihovom mentalnom ustrojstvu od kada su proizvedeni?"
<BR>&nbsp;&nbsp;&nbsp;&nbsp;&nbsp;"Nisam još, ali hoću." On uperi mršavi prst u nju i zatrese ga. "Gubite kontrolu, Suzan. Zbog čega dramatizujete stvari. Oni su u osnovi bezopasni."
<BR>&nbsp;&nbsp;&nbsp;&nbsp;&nbsp;"Zaista?" Kalvinova se ražesti. "Zaista? Zar ne shvatate da jedan od njih laže? Jedan od šezdeset tri robota koje sam upravo ispitala namerno me je slagao i posle izričitih naredbi da kažu istinu. Ta abnormalnost nesumnjivo je strašno duboko ugrađena i krajnje je zastrašujuća."
<BR>&nbsp;&nbsp;&nbsp;&nbsp;&nbsp;Piter Bogert oseti da je čvrsto stegnuo zube. Reče: "To uopšte nije tačno. Slušajte! Nestoru 10 je izdato naređenje da se izgubi. To naređenje je izgovorila osoba koja je najpozvanija da mu zapoveda i to u velikoj žurbi. Ne postoji ništa hitnije niti iko pozvaniji da opozove to naređenje. Prirodno, robot će pokušati da do kraja izvrši data mu naređenja. U stvari, divim se njegovoj genijalnosti. Kako bi jedan robot mogao bolje da se izgubi nego da se sakrije među sličnim robotima?"
<BR>&nbsp;&nbsp;&nbsp;&nbsp;&nbsp;"Da, da vi mu se divite. Uočila sam da vas ovo zabavlja, Piter... da, zabavlja, ali sam takođe primetila da uopšte ne shvatate s čim smo se mi ovde suočili, što je zapanjujuće. Jeste li vi, Piter, robotičar? Ti roboti smatraju da je važno biti nadmoćan. Upravo ste to i sami kazali. Podsvesno osećaju da su ljudska bića podređena, a Prvi Zakon koji nas štiti od njih nije savršen. Oni su nestabilni. Zatim, tu je mladić koji naređuje robotu da ga ostavi na miru, da se izgubi, pri tom ga na sva usta ispsuje, izrazivši uz to svu svoju odbojnost, prezir i gađenje. Svakako, taj robot mora da izvrši ono što mu je naređeno, ali podsvesno on to odbija. Za njega će postati važnije no ikada da dokaže da je nadmoćniji uprkos groznim imenima kojima ga je mladić nazvao. To za njega može postati tako važno da ono što je ostalo od Prvog Zakona neće biti dovoljno."
<BR>&nbsp;&nbsp;&nbsp;&nbsp;&nbsp;"Kako, za ime sveta, ili bilo kog mesta u Sunčevom sistemu, Suzan, jedan robot može da zna značenje sve sile prostakluka kojima je obasut? Opscenost nije jedna od stvari koje su mu utisnute u mozak."
<BR>&nbsp;&nbsp;&nbsp;&nbsp;&nbsp;"Ono što je prvobitno utisnuto nije sve", zareža Kalvinova. "Roboti su u stanju i da uče, vi... vi tupavko..." Sada je već Bogertu bilo sasvim jasno da je izgubila živce. Ona žurno nastavi: "Zar mislite da nije na osnovu tona morao da shvati da te reči nisu komplimenti? Zar mislite da nije čuo već ranije te reči i da nije registrovao u kojim ih je prilikama čuo?"
<BR>&nbsp;&nbsp;&nbsp;&nbsp;&nbsp;"Dobro", povika Bogert, "da li biste mi naveli makar jedan način na koji preinačeni robot može da nanese zlo ljudskom biću, bez obzira na to koliko je uvređen i koliko žudeo da se dokaže nadmoćnim?"
<BR>&nbsp;&nbsp;&nbsp;&nbsp;&nbsp;"Ako vam navedem jedan primer, hoćete li umuknuti?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Uneli su se preko stola jedno drugome u lice, ljutito se odmeravajući.
<BR>&nbsp;&nbsp;&nbsp;&nbsp;&nbsp;Psiholog reče: "Ako bi preinačeni robot ispustio nešto veoma teško na ljudsko biće, on time ne bi prekršio Prvi Zakon robotike, jer bi to učinio znajući da su njegova snaga i brzina reakcije dovoljni da može ukloniti tu težinu pre nego što udari čoveka. Međutim, kada njegovi prsti jednom oslobode taj teret, on više neće biti aktivni medijum. Jedino bi slepa sila gravitacije to bila. U tom trenutku robot može da se predomisli i da ne deluje, dozvolivši da težak predmet pogodi cilj. To dozvoljava preinačen Prvi Zakon."
<BR>&nbsp;&nbsp;&nbsp;&nbsp;&nbsp;"To je veoma nategnuto."
<BR>&nbsp;&nbsp;&nbsp;&nbsp;&nbsp;"Moja profesija ponekad i to zahteva. Piter, manimo se prepirke i bacimo se na posao. Vama je poznata tačna priroda podsticaja koji je doveo do toga da se robot izgubi. Kod vas su zapisi njegovog prvobitnog ustrojstva uma. Hoću da mi kažete kolike su mogućnosti da naš robot učini nešto poput ovoga o čemu sam upravo govorila. Imajte u vidu da ne mislim na ovaj konkretan slučaj, već na ceo spektar sličnih reakcija. I želim da se to brzo obavi."
<BR>&nbsp;&nbsp;&nbsp;&nbsp;&nbsp;"A u međuvremenu..."
<BR>&nbsp;&nbsp;&nbsp;&nbsp;&nbsp;"U međuvremenu, moraćemo da izvršimo testove performanse koji se neposredno odnose na Prvi Zakon."
<BR>
<BR>&nbsp;&nbsp;&nbsp;&nbsp;&nbsp;Džerald Blek je na vlastiti zahtev nadgledao nicanje drvenih pregradaka u ispupčenom krugu u nadsvođenoj komori na trećem spratu Radijacijske Zgrade 2. Radnici su obavljali posao uglavnom ćutke, ali više njih se glasno pitalo zašto treba ugraditi šezdeset tri fotoćelije.
<BR>&nbsp;&nbsp;&nbsp;&nbsp;&nbsp;Jedan od njih sede pored Bleka, skide šešir i zamišljeno obrisa čelo pegavom podlakticom.
<BR>&nbsp;&nbsp;&nbsp;&nbsp;&nbsp;Blek mu klimnu: "Kako ide, Valenski?"
<BR>&nbsp;&nbsp;&nbsp;&nbsp;&nbsp;Valenski slegnu ramenima i pripali cigaru. "Kao po loju. Šta se to ovde događa, doktore? Prvo, tri dana ništa ne radimo, a onda ova frka sa fotoćelijama." Oslonio se o lakat i stao da ispušta dimove.
<BR>&nbsp;&nbsp;&nbsp;&nbsp;&nbsp;Blek nabra obrve. "Sa Zemlje su stigla dva robotičara. Sećaš se da smo imali nevolje sa robotima koji su uletali u gama-polja, pre no što smo im utuvili u glavu da to ne treba da čine."
<BR>&nbsp;&nbsp;&nbsp;&nbsp;&nbsp;"Aha. Zar nismo dobili nove robote?"
<BR>&nbsp;&nbsp;&nbsp;&nbsp;&nbsp;"Dobili smo neke zamene, ali uglavnom smo morali da ih podučavamo. U svakom slučaju, ljudi koji su ih napravili hoće da provere da li su gama-zraci oštetili robote."
<BR>&nbsp;&nbsp;&nbsp;&nbsp;&nbsp;"Meni izgleda smešno što su zaustavili sav posao na Pogonu zbog tih robota. Mislio sam da ništa ne sme da omete rad na Pogonu."
<BR>&nbsp;&nbsp;&nbsp;&nbsp;&nbsp;"E pa, o tome odlučuju oni odozgo. Ja... radim samo ono što mi se kaže. Verovatno je u pitanju nekoliko povučenih..."
<BR>&nbsp;&nbsp;&nbsp;&nbsp;&nbsp;"Aha", električar se osmehnu i znalački namignu. "Neko poznaje nekoga u Vašingtonu. Ali sve dok mi plata redovno stiže, ne moram da brinem. Pogon me se ne tiče. Šta će to ovde da rade?"
<BR>&nbsp;&nbsp;&nbsp;&nbsp;&nbsp;"Mene pitaš? Doneli su sa sobom čitavu gomilu robota... njih preko šezdeset, da im mere reakcije. To je sve što znam."
<BR>&nbsp;&nbsp;&nbsp;&nbsp;&nbsp;"Koliko će to da potraje?"
<BR>&nbsp;&nbsp;&nbsp;&nbsp;&nbsp;"I ja bih to voleo da znam."
<BR>&nbsp;&nbsp;&nbsp;&nbsp;&nbsp;"Pa", reče Valenski, krajnje sarkastično, "sve dok mi daju novac, mogu da se igraju koliko im volja."
<BR>&nbsp;&nbsp;&nbsp;&nbsp;&nbsp;Blek je bio zadovoljan. Neka se ta priča raširi. Bila je bezopasna i dosta blizu istine da odagna znatiželju.
<BR>
<BR>&nbsp;&nbsp;&nbsp;&nbsp;&nbsp;Na stolici je sedeo nepokretan, ćutljiv čovek. Teret je ispušten, poleteo je naniže, a zatim je sklonjen u stranu u poslednjem trenutku zahvaljujući sinhronizovanom udaru snopa sile koji se iznenada pojavio. U šezdeset tri drvene ćelije, roboti NS-2, koji su to gledali, poleteli su delić sekunde pre nego što je teret skrenut napred, a šezdeset tri fotoćelije, pet stopa ispred njihovih prvobitnih položaja, nažvrljale su perom neke kvržice na hartiji. Teret je podizan i ispuštan, podizan i ispuštan, podizan...
<BR>&nbsp;&nbsp;&nbsp;&nbsp;&nbsp;Deset puta!
<BR>&nbsp;&nbsp;&nbsp;&nbsp;&nbsp;Deset puta su roboti pohrlili napred i stali, jer je čovek ostajao bezbedan na stolici.
<BR>
<BR>&nbsp;&nbsp;&nbsp;&nbsp;&nbsp;General-major Kolner nije obukao celu uniformu od one prve večere sa predstavnicima 'Američkih robota'. Sada na sebi nije imao ništa povrh plavo-sive košulje, čija je kragna bila otkopčana, a crna kravata olabavljena.
<BR>&nbsp;&nbsp;&nbsp;&nbsp;&nbsp;Pun nade pogledao je Bogerta, koji je još bio savršeno uredan i čiju je unutrašnju napetost odavao trag znoja na slepoočnicama.
<BR>&nbsp;&nbsp;&nbsp;&nbsp;&nbsp;General reče: "Kako vam izgleda? Šta to uopšte pokušavate da ustanovite?"
<BR>&nbsp;&nbsp;&nbsp;&nbsp;&nbsp;Bogert odvrati: "Neku razliku za koju se može ispostaviti da je previše tanana za našu svrhu, bojim se. Kod šezdeset dva robota od ovih ovde poriv da skoče prema ljudskom biću kome očigledno preti opasnost predstavlja, kako mi to zovemo u robotici, iznuđenu reakciju. Vidite, čak i kada roboti znaju da pomenutom čoveku ne preti stvarna opasnost... a posle trećeg ili četvrtog pokušaja moraju to znati... ne mogu se obuzdati i ne postupiti onako kako postupaju. To od njih zahteva Prvi Zakon."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Međutim, šezdeset treći robot, preinačeni Nestor, nema taj poriv. On slobodno dela. Ako poželi, može ostati da sedi. Na nesreću", u glasu mu se ipak osećalo izvesno žaljenje, "on to nije poželeo."
<BR>&nbsp;&nbsp;&nbsp;&nbsp;&nbsp;"Šta mislite, zbog čega?"
<BR>&nbsp;&nbsp;&nbsp;&nbsp;&nbsp;Bogert slegnu ramenima: "Pretpostavljam da će nam to reći dr Kalvin kada stigne ovamo. Najverovatnije će njeno tumačenje biti strašno pesimističko. Ponekad stvarno ide čoveku na živce."
<BR>&nbsp;&nbsp;&nbsp;&nbsp;&nbsp;"Ona je valjda kvalifikovana?" upita general, iznenada se namrštivši, jer je osetio nelagodnost.
<BR>&nbsp;&nbsp;&nbsp;&nbsp;&nbsp;"Jeste", Bogerta je i ovo zabavljalo. "Ona je i te kako kvalifikovana. Razume robote kao da im je sestra... verovatno stoga što toliko mrzi ljudska bića. Stvar je samo u tome što je strašno neurotična, a to nema veze s činjenicom da je psiholog. Ponekad je sklona paranoji. Nemojte je shvatati suviše ozbiljno."
<BR>&nbsp;&nbsp;&nbsp;&nbsp;&nbsp;On pred sobom raširi dugačak niz izlomljenih grafikona. "Vidite, generale, kod svakog pojedinačnog robota vremenski razmak između ispuštanja predmeta i prevaljivanja rastojanja od pet stopa postupno se smanjuje sa ponavljanjem testa. Postoji precizan matematički odnos koji upravlja tim stvarima, a nemogućnost robota da se prilagodi ukazala bi na uočljivu abnormalnost u pozitronskom mozgu. Na nesreću, ovde sve izgleda normalno."
<BR>&nbsp;&nbsp;&nbsp;&nbsp;&nbsp;"Ali ako naš Nestor 10 ne preduzima isforsiranu akciju, zašto onda njegova kriva nije drugačija? Ne razumem."
<BR>&nbsp;&nbsp;&nbsp;&nbsp;&nbsp;"To je jednostavno. Reakcije robota nisu u potpunosti analogne reakcijama ljudi, što je šteta. Kod ljudi je voljna reakcija mnogo sporija od refleksne. Ali to nije slučaj kod robota; kod njih je samo reč o slobodi izbora, inače je brzina voljne i iznuđene reakcije uglavnom ista. Očekivao sam da Nestora 10 uhvatimo na prepad prvi put, tako što će dozvoliti da prođe mnogo duži razmak pre no što reaguje."
<BR>&nbsp;&nbsp;&nbsp;&nbsp;&nbsp;"A on to nije učinio?"
<BR>&nbsp;&nbsp;&nbsp;&nbsp;&nbsp;"Bojim se da nije."
<BR>&nbsp;&nbsp;&nbsp;&nbsp;&nbsp;"Što znači da smo i dalje na početku." General se zavali na stolici sa izrazom bola na licu. "Prošlo je već pet dana od kada ste stigli."
<BR>&nbsp;&nbsp;&nbsp;&nbsp;&nbsp;U tom trenutku unutra uđe Suzan Kalvin, zalupi vrata za sobom i nastavi: "Moraćemo odmah da probamo nešto drugo. Ne sviđa mi se ovo što se događa."
<BR>&nbsp;&nbsp;&nbsp;&nbsp;&nbsp;Bogert izmeni sa generalom rezignirani pogled. "Zar nešto nije uredu?"
<BR>&nbsp;&nbsp;&nbsp;&nbsp;&nbsp;"Mislite nešto određeno? Ne. Ali mi se ne dopada da nas Nestor 10 i dalje vuče za nos. To nije dobro. Njegovo osećanje nadmoćnosti mora da iz trenutka u trenutak raste ko kvasac. Mislim da ga više ne motiviše samo puko izvršavanje naređenja. To je sad već preraslo u neurotičku potrebu da nadmudri ljudska bića. Posredi je krajnje opasna i nezdrava situacija. Piter, jeste li obavili ono što sam tražila? Jeste li ustanovili činioce nestabilnosti preinačnih NS-2 kako sam to želela?"
<BR>&nbsp;&nbsp;&nbsp;&nbsp;&nbsp;"Napredujem", nezainteresovano odvrati matematičar.
<BR>&nbsp;&nbsp;&nbsp;&nbsp;&nbsp;Ona se trenutak ljutito zagleda u njega, a onda se okrenu Kolneru. "Nestor 10 je, nema sumnje, svestan onoga što radimo, generale. On nema razloga da skače na mamac u ovom eksperimentu, naročito posle prvog puta, kada mora da je uočio da našem subjektu ne preti nikakva stvarna opasnost. Ostali nisu mogli drugačije; ali on je namerno krivotvorio reakciju."
<BR>&nbsp;&nbsp;&nbsp;&nbsp;&nbsp;"Šta mislite da bi trebalo sada da preduzmemo, dr Kalvin?"
<BR>&nbsp;&nbsp;&nbsp;&nbsp;&nbsp;"Da mu onemogućimo da odglumi reakciju naredni put. Ponovićemo eksperiment, ali sa jednim dodatkom. Kablovi pod visokim naponom, koji su u stanju da unište Nestore, biće postavljeni između subjekta i robota... dovoljno kablova da im onemogući preskakanje... a robotima će unapred jasno biti stavljeno do znanja da je s njima gotovo ako dodirnu te kablove."
<BR>&nbsp;&nbsp;&nbsp;&nbsp;&nbsp;"Stanite", pobuni se Bogert, uz iznenadnu silinu. "Ne dozvoljavam. Nećemo pogubiti robote u vrednosti od dva miliona dolara da bismo pronašli Nestora 10. Postoji neki drugi način."
<BR>&nbsp;&nbsp;&nbsp;&nbsp;&nbsp;"Jeste li sigurni? Za sada niste smislili nijedan. U svakom slučaju neće biti ubijanja strujom. Možemo postaviti relej koji će prekinuti dovod struje onog trenutka kada roboti polegnu po kablovima. Ako se robot svom svojom težinom osloni na njih, neće umreti. Ali on to neće znati, razumete."
<BR>&nbsp;&nbsp;&nbsp;&nbsp;&nbsp;Generalove oči zasijaše s puno nade. "Hoće li to uspeti?"
<BR>&nbsp;&nbsp;&nbsp;&nbsp;&nbsp;"Trebalo bi da uspe. Pod ovim uslovima, Nestor 10 će morati da ostane na svom mestu. Njemu se može narediti da dodirne kablove i umre, jer je Drugi Zakon koji se odnosi na poslušnost važniji od Trećeg Zakona samoočuvanja. Ali neće mu biti naređeno; biće prepušten vlastitom nahođenju, kao i svi ostali roboti. U slučaju normalnih robota, Prvi Zakon koji se odnosi na ljudsku sigurnost odvešće ih u smrt i bez naređenja. Ali ne i našeg Nestora 10. Pošto ne poseduje ugrađen ceo Prvi Zakon i pošto nije primio nikakva naređenja s tim u vezi, Treći Zakon, koji se odnosi na samoočuvanje, imaće za njega prvenstvo, i on neće imati izbora... moraće da ostane na mestu. Bila bi to iznuđena akcija."
<BR>&nbsp;&nbsp;&nbsp;&nbsp;&nbsp;"Hoćemo li to onda večeras obaviti?"
<BR>&nbsp;&nbsp;&nbsp;&nbsp;&nbsp;"Večeras", odvrati psiholog, "ako možete na vreme postaviti kablove. Sada ću reći robotima šta ih čeka."
<BR>&nbsp;&nbsp;&nbsp;&nbsp;&nbsp;Čovek je sedeo nepomično i čutke na stolici. Teret je ispušten, obrušio se naniže, a zatim bio skrenut u stranu u poslednjem trenutku, zahvaljujući sinhronizovanom udaru iznenadnog snopa sile.
<BR>&nbsp;&nbsp;&nbsp;&nbsp;&nbsp;Samo jednom...
<BR>&nbsp;&nbsp;&nbsp;&nbsp;&nbsp;Dr Suzan Kalvin je ustala sa svoje male kamperske stolice u prostoriji za osmatranje na balkonu, užasnuta i bez daha.
<BR>&nbsp;&nbsp;&nbsp;&nbsp;&nbsp;Šezdeset tri robota mirno su sedela na svojim stolicama, poput sova zureći u čoveka koji je maločas bio u opasnosti. Nijedan se nije pomerio.
<BR>
<BR>&nbsp;&nbsp;&nbsp;&nbsp;&nbsp;Dr Kalvin je bila besna, neizdrživo besna. Još je više u sebi besnela, jer to nije smela da pokaže pred robotima koji su, jedan po jedan, ulazili u prostoriju, a zatim izlazili iz nje. Proverila je spisak; na redu je bio broj Dvadeset Osam... čekalo ju je još trideset pet.
<BR>&nbsp;&nbsp;&nbsp;&nbsp;&nbsp;Broj Dvadeset Osam nepoverljivo uđe unutra.
<BR>&nbsp;&nbsp;&nbsp;&nbsp;&nbsp;Naterala je sebe da bude prilično mirna. "Ko si ti?"
<BR>&nbsp;&nbsp;&nbsp;&nbsp;&nbsp;Robot odvrati tihim, nesigurnim glasom: "Još nisam dobio vlastiti broj, gospođo. Ja sam robot NS-2 i bio sam Dvadeset Osmi u nizu. Imam kod sebe komad hartije koji treba da vam dam."
<BR>&nbsp;&nbsp;&nbsp;&nbsp;&nbsp;"Nisi već danas bio ovde?"
<BR>&nbsp;&nbsp;&nbsp;&nbsp;&nbsp;"Nisam, gospođo."
<BR>&nbsp;&nbsp;&nbsp;&nbsp;&nbsp;"Sedi tamo. Želim da ti postavim neka pitanja, broju Dvadeset Osam. Da li si pre otprilike četiri sata bio u radijacijskoj sali u Zgradi Dva?"
<BR>&nbsp;&nbsp;&nbsp;&nbsp;&nbsp;Robotu je bilo teško da odgovori. Na kraju je ipak promuklo procedio, poput mašine kojoj je potrebno podmazivanje: "Jesam, gospođo."
<BR>&nbsp;&nbsp;&nbsp;&nbsp;&nbsp;"Jednom čoveku tamo umalo nije naneto zlo, je li tako?"
<BR>&nbsp;&nbsp;&nbsp;&nbsp;&nbsp;"Jeste, gospođo."
<BR>&nbsp;&nbsp;&nbsp;&nbsp;&nbsp;"Ti ništa nisi preduzeo, je li tako?"
<BR>&nbsp;&nbsp;&nbsp;&nbsp;&nbsp;"Nisam, gospođo."
<BR>&nbsp;&nbsp;&nbsp;&nbsp;&nbsp;"Čovek je mogao biti povređen jer ti nisi reagovao. Znaš li to?"
<BR>&nbsp;&nbsp;&nbsp;&nbsp;&nbsp;"Da, gospođo. Ništa nisam mogao, gospođo." Teško je predstaviti sebi jednu veliku bezizražajnu metalnu priliku kako se sva skuplja, ali on je to ipak učinio.
<BR>&nbsp;&nbsp;&nbsp;&nbsp;&nbsp;"Želim da mi tačno kažeš zbog čega nisi ništa preduzeo da ga spaseš."
<BR>&nbsp;&nbsp;&nbsp;&nbsp;&nbsp;"Želim da objasnim, gospođo. Sasvim sigurno ne želim da vi... da bilo ko... pomisli kako bih ja mogao učiniti bilo šta što bi naudilo gospodaru. Oh, ne, to bi bilo strašno... nezamislivo..."
<BR>&nbsp;&nbsp;&nbsp;&nbsp;&nbsp;"Molim te da se ne uzbuđuješ, dečače. Ja te ni za šta ne okrivljujem. Samo me zanima o čemu si u tom trenutku razmišljao."
<BR>&nbsp;&nbsp;&nbsp;&nbsp;&nbsp;"Gospođo, pre no što se sve to dogodilo, vi ste nam kazali da će se jedan od gospodara naći u nevolji, jer će na njega pasti teret koji stalno pada, i da ćemo mi morati da pređemo preko električnih kablova ako pokušamo da ga spasemo. E pa, gospođo, to me ne bi zaustavilo. Šta je moje uništenje u poređenju sa sigurnošću gospodara? Ali... palo mi je na pamet da ako ja stradam na putu do njega, ionako neću biti u stanju da ga spasem. Teret bi ga smoždio i ja bih stradao uzalud, a možda bi jednog dana nastradao neki gospodar koji ne bi morao, samo da sam ja ostao u životu. Da li me razumete, gospođo?"
<BR>&nbsp;&nbsp;&nbsp;&nbsp;&nbsp;"Hoćeš da kažeš da je trebalo izabrati između toga da umre taj čovek, ili da umru i taj čovek i ti. Je li tako?"
<BR>&nbsp;&nbsp;&nbsp;&nbsp;&nbsp;"Da, gospođo. Nemoguće je bilo spasiti gospodara. On se mogao smatrati već mrtvim. U tom slučaju, nezamislivo je da ja sebe nizašta uništim... bez naređenja."
<BR>&nbsp;&nbsp;&nbsp;&nbsp;&nbsp;Psiholog je vrtela olovku. Istu priču je čula, uz neznatne verbalne varijacije, već dvadeset sedam puta. Sada je sledilo ključno pitanje.
<BR>&nbsp;&nbsp;&nbsp;&nbsp;&nbsp;"Dečko", oslovi ga ona, "tvoj način razmišljanja je ispravan, ali nisam znala da si u stanju da na taj način razmišljaš. Jesi li sam došao do tog zaključka?"
<BR>&nbsp;&nbsp;&nbsp;&nbsp;&nbsp;Robot je oklevao. "Ne."
<BR>&nbsp;&nbsp;&nbsp;&nbsp;&nbsp;"Ko se toga setio?"
<BR>&nbsp;&nbsp;&nbsp;&nbsp;&nbsp;"Sinoć smo razgovarali i jednom od nas je ta ideja pala na pamet, a ostalima se učinila razumna."
<BR>&nbsp;&nbsp;&nbsp;&nbsp;&nbsp;"Kome?"
<BR>&nbsp;&nbsp;&nbsp;&nbsp;&nbsp;Robot se duboko zamisli. "Ne znam. Jednom od nas."
<BR>&nbsp;&nbsp;&nbsp;&nbsp;&nbsp;Ona uzdahnu. "To je sve."
<BR>&nbsp;&nbsp;&nbsp;&nbsp;&nbsp;Sledeći je bio broj Dvadeset Devet. Još trideset četiri posle njega.
<BR>
<BR>&nbsp;&nbsp;&nbsp;&nbsp;&nbsp;I general-major Kolner je bio besan. Hiperbaza cele nedelje nije radila: obavljeno je samo nekog piskaranje vezano za pomoćne asteroide u skupini. Skoro nedelju dana dva vrhunska stručnjaka na tom polju samo su otežavala situaciju beskorisnim testovima. A sada su oni... ili žena, u svakom slučaju... predložili nešto nemoguće.
<BR>&nbsp;&nbsp;&nbsp;&nbsp;&nbsp;Srećom po opštu situaciju, Kolner je osećao da ne bi bilo politički promišljeno da otvoreno pokaže koliko je besan.
<BR>&nbsp;&nbsp;&nbsp;&nbsp;&nbsp;Suzan Kalvin je uporno zahtevala: "Zašto da ne, gospodine? Očigledno, ovako više ne ide. Jedini način da u budućnosti postignemo izvesne rezultate... ako ova stvar ima bilo kakvu budućnost... jeste da razdvojimo robote. Više ne možemo da ih držimo zajedno."
<BR>&nbsp;&nbsp;&nbsp;&nbsp;&nbsp;"Draga moja dr Kalvin", brundao je general dubokim baritonom. "Ne vidim kako bih mogao rasporediti šezdeset tri robota svuda unaokolo..."
<BR>&nbsp;&nbsp;&nbsp;&nbsp;&nbsp;Dr Kalvin bespomoćno podiže ruke. "Onda ja više ništa tu ne mogu. Nestor 10 će ili oponašati ono što čine ostali roboti, ili će ih verovatno svaki put ubediti da ne čine ono što on sam ne može da učini. U svakom slučaju, ovo nikuda ne vodi. Mi smo, u stvari, u ratu sa tim malim izgubljenim robotom i on pobeđuje. A svaka njegova pobeda samo uvećava njegovu abnormalnost."
<BR>&nbsp;&nbsp;&nbsp;&nbsp;&nbsp;Ona odlučno ustade. "Generale Kolner, ako ne rastavite robote kao što sam tražila, onda samo mogu zahtevati da smesta uništite sva šezdeset tri."
<BR>&nbsp;&nbsp;&nbsp;&nbsp;&nbsp;"Vi to zahtevate, je li tako?" Bogert iznenada podiže pogled; bio je zaista ljut. "Otkud vam pravo da tako nešto zahtevate. Ovi roboti ostaju onakvi kakvi su. Ja odgovoram upravi, ne vi."
<BR>&nbsp;&nbsp;&nbsp;&nbsp;&nbsp;"A ja", dodade general major Kolner, "odgovaram Svetskom koordinatoru... i moram da sredim ovu stvar."
<BR>&nbsp;&nbsp;&nbsp;&nbsp;&nbsp;"U tom slučaju", odvrati ljutito Kalvinova, "preostaje mi samo da podnesem ostavku. Ako nikako drugačije ne budem mogla da vas nateram da ih uništite, obelodaniću celu stvar. Ja se nisam saglasila sa proizvodnjom preinačenih robota."
<BR>&nbsp;&nbsp;&nbsp;&nbsp;&nbsp;"Dovoljno je samo da izgovorite jednu reč, dr Kalvin", reče general sračunato, "koja narušava mere sigurnosti i nema sumnje da ćete smesta biti pritvoreni."
<BR>&nbsp;&nbsp;&nbsp;&nbsp;&nbsp;Bogert oseti da stvar izmiče kontroli. Glas mu postade slatkast: "De, de, počeli smo svi da se ponašamo kao deca. Potrebno nam je samo malo više vremena. Nema sumnje da smo u stanju da nadmudrimo robota ne podnoseći ostavke, ne pritvarajući ljude, niti uništivši dva miliona."
<BR>&nbsp;&nbsp;&nbsp;&nbsp;&nbsp;Psiholog se okrenula prema njemu, ključajući tiho od besa: "Ne želim nijednog neuravnoteženog robota. Imamo jednog Nestora, koji je sasvim sigurno neuravnotežen, još jedanaest koji bi mogli postati neuravnoteženi i šezdeset dva normalna robota koji su se obreli u neuravnoteženom okružju. Jedini sasvim siguran metod jeste potpuno uništenje."
<BR>&nbsp;&nbsp;&nbsp;&nbsp;&nbsp;Svo troje zastaše kada se oglasio signal, a nagomilani bes koji su počeli nezadrživo da ispoljavaju namah se zaledi.
<BR>&nbsp;&nbsp;&nbsp;&nbsp;&nbsp;"Slobodno", zareža Kolner.
<BR>&nbsp;&nbsp;&nbsp;&nbsp;&nbsp;Bio je to Džerald Blek; delovao je uznemireno. Čuo je ljutite glasove. Reče: "Smatrao sam da će biti najbolje da sam dođem... nisam hteo da zamolim nikog drugog..."
<BR>&nbsp;&nbsp;&nbsp;&nbsp;&nbsp;"O čemu je reč? Bez okolišenja..."
<BR>&nbsp;&nbsp;&nbsp;&nbsp;&nbsp;"Neko je petljao oko brava na Odeljku C na teretnom brodu. Primećuju se sveže ogrebotine."
<BR>&nbsp;&nbsp;&nbsp;&nbsp;&nbsp;"Odeljak C?" hitro uzviknu Kalvinova. "To je onaj u kome se nalaze roboti, je li tako? Ko je to učinio?"
<BR>&nbsp;&nbsp;&nbsp;&nbsp;&nbsp;"Iznutra", lakonski primeti Blek.
<BR>&nbsp;&nbsp;&nbsp;&nbsp;&nbsp;"Brava i dalje radi, zar ne?"
<BR>&nbsp;&nbsp;&nbsp;&nbsp;&nbsp;"Da. Sve je u redu. Na brodu sam već četiri dana i nijedan od njih nije pokušao da iziđe. Ali smatrao sam da bi trebalo da znate, a nisam hteo da se o tome pročuje. Sam sam to primetio."
<BR>&nbsp;&nbsp;&nbsp;&nbsp;&nbsp;"Ima li sada koga tamo?" upita general.
<BR>&nbsp;&nbsp;&nbsp;&nbsp;&nbsp;"Ostavio sam Robinsa i MekAdamsa."
<BR>&nbsp;&nbsp;&nbsp;&nbsp;&nbsp;Zavlada je tišina u kojoj su svi razmišljali, a onda dr Kalvin ironično primeti: "Pa?"
<BR>&nbsp;&nbsp;&nbsp;&nbsp;&nbsp;Kolner nesigurno počeša nos: "O čemu je ovde reč?"
<BR>&nbsp;&nbsp;&nbsp;&nbsp;&nbsp;"Zar to nije očigledno? Nestor 10 planira da ode. Njegovom abnormalnošću upravlja zapovest da se oslobodi i mi tu ništa ne možemo. Ne bi me iznenadilo da ono što je ostalo od njegovog Prvog Zakona ne bude zadovolja-vajuće. On je i te kako u stanju da se dočepa broda i ode s njim. Onda ćemo imati ludog robota u svemirskom brodu. Šta će zatim preduzeti? Imate li neku ideju? Da li i dalje želite da ostanu zajedno, generale?"
<BR>&nbsp;&nbsp;&nbsp;&nbsp;&nbsp;"Gluposti", umeša se Bogert. Povratio je svoju uglađenost. "Sve ste to izveli na osnovu nekoliko ogrebotina na bravi."
<BR>&nbsp;&nbsp;&nbsp;&nbsp;&nbsp;"Da li ste, dr Bogerte, završili analize koje sam tražila, kada već dobrovoljno iznosite svoje mišljenje?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Mogu li da ih vidim?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Zašto da ne? Ili možda ne smem ni to da pitam?"
<BR>&nbsp;&nbsp;&nbsp;&nbsp;&nbsp;"Jer nema smisla, Suzan. Već sam vam unapred kazao da su ti preinačeni roboti manje stabilni od običnih, i moje analize to pokazuju. Postoje izvesni sasvim mali izgledi da dožive nervni slom u izuzetno teškim situacijama, do kojih sigurno neće doći. Manimo se toga. Neću vam dati municiju za vašu apsurdnu tvrdnju da treba uništiti šezdeset dva savršeno dobra robota, jer niste u stanju da među njima pronađete Nestora 10."
<BR>&nbsp;&nbsp;&nbsp;&nbsp;&nbsp;Suzan Kalvin ga prezrivo odmeri. "Nećete dozvoliti da vam se bilo šta ispreči na putu da zauvek zasednete u direktorsku stolicu?"
<BR>&nbsp;&nbsp;&nbsp;&nbsp;&nbsp;"Molim vas", stade da ih moli Kolner, delimično iznerviran. "Da li i dalje tvrdite da se ništa više ne može preduzeti, dr Kalvin?"
<BR>&nbsp;&nbsp;&nbsp;&nbsp;&nbsp;"Ništa više mi ne pada na pamet, gospodine", odvrati ona umorno. "Kada bi samo postojale i neke druge razlike između Nestora 10 i normalnih robota, razlike koje ne upliću Prvi Zakon. Makar još jedna razlika. Nešto u usađenim svojstvima, okolini, specifikaciji..." i ona iznenada zastade.
<BR>&nbsp;&nbsp;&nbsp;&nbsp;&nbsp;"Šta je bilo?"
<BR>&nbsp;&nbsp;&nbsp;&nbsp;&nbsp;"Nešto mi je palo na pamet... bar mislim..." Pogled joj postade dalek i čvrst: "Ti preinačeni Nestori, Piter. Dobijaju iste usade kao i normalni, je li tako?"
<BR>&nbsp;&nbsp;&nbsp;&nbsp;&nbsp;"Da. Potpuno iste."
<BR>&nbsp;&nbsp;&nbsp;&nbsp;&nbsp;"Šta ste vi ono kazali, gospodine Blek", okrenu se ona prema mladiću, koji je za vreme oluje što je usledila, pošto im je saopštio svoje vesti, diskretno ćutao. "Kada ste se požalili na nadmoćno držanje Nestora, rekli ste da su ih tehničari naučili svemu što znaju."
<BR>&nbsp;&nbsp;&nbsp;&nbsp;&nbsp;"Da, iz eterične fizike. Kada stignu ovamo, ništa ne znaju o tome."
<BR>&nbsp;&nbsp;&nbsp;&nbsp;&nbsp;"Tako je", iznenađeno reče Bogert. "Kazao sam vam, Suzan, dok sam razgovarao sa ostalim ovdašnjim Nestorima, da dva novopridošla još nisu upoznata sa eteričnom fizikom."
<BR>&nbsp;&nbsp;&nbsp;&nbsp;&nbsp;"Zašto je to tako?" Dr Kalvin je govorila sve uzbuđenije. "Zašto modeli NS-2 ne dobijaju usad sa eteričnom fizikom?"
<BR>&nbsp;&nbsp;&nbsp;&nbsp;&nbsp;"Ja vam na to mogu odgovoriti", javi se Kolner. "Sve to ima veze sa tajnovitošću. Mislili smo da ako napravimo specijalni model sa znanjem eterične fizike, pa onda upotrebimo dvanaest od njih, a ostale pošaljemo da obavljaju poslove koji nemaju s tim veze, to bi moglo izazvati podozrenje. Ljudi koji rade sa normalnim Nestorima mogli bi da se zapitaju kako to da su ovi upućeni u eteričnu fiziku. I tako su dobili samo usad sa kapacitetom za obuku na licu mesta. Samo oni koji stižu ovamo, prirodno, prolaze kroz takvu obuku. To je bar jednostavno."
<BR>&nbsp;&nbsp;&nbsp;&nbsp;&nbsp;"Razumem. Molim vas, gubite se svi odavde. Dajte mi otprilike jedan sat."
<BR>
<BR>&nbsp;&nbsp;&nbsp;&nbsp;&nbsp;Kalvinova je mislila da neće biti u stanju da se treći put suoči sa nizom robota. Njegov um je o tome razmišljao i odbacio je tu pomisao sa takvom jačinom da joj je pripala muka. Nije više mogla da se suoči sa tim nepreglednim redom istovetnih robota koji se ponavljaju.
<BR>&nbsp;&nbsp;&nbsp;&nbsp;&nbsp;Zato je sada Bogert postavljao pitanja, dok je ona sedela po strani, napola sklopljenih očiju i napola isključenog uma.
<BR>&nbsp;&nbsp;&nbsp;&nbsp;&nbsp;Ušao je broj Četrnaest... još četrdeset osam.
<BR>&nbsp;&nbsp;&nbsp;&nbsp;&nbsp;Bogert podiže pogled sa lista hartije sa ispisanim uputstvima i reče: "Koji je tvoj broj u nizu?"
<BR>&nbsp;&nbsp;&nbsp;&nbsp;&nbsp;"Četrnaest, gospodine." Robot pruži svoju karticu sa brojem.
<BR>&nbsp;&nbsp;&nbsp;&nbsp;&nbsp;"Sedi, dečače."
<BR>&nbsp;&nbsp;&nbsp;&nbsp;&nbsp;Bogert upita: "Nisi danas već bio ovde?"
<BR>&nbsp;&nbsp;&nbsp;&nbsp;&nbsp;"Nisam, gospodine."
<BR>&nbsp;&nbsp;&nbsp;&nbsp;&nbsp;"E pa, momče, ponovo će se jedan čovek naći u opasnosti ubrzo pošto završimo s ovim ovde. U stvari, kada iziđeš iz ove prostorije, bićeš odveden do odeljka u kome ćeš mirno čekati, dok ne budeš potreban. Jesi li razumeo?"
<BR>&nbsp;&nbsp;&nbsp;&nbsp;&nbsp;"Jesam, gopspodine."
<BR>&nbsp;&nbsp;&nbsp;&nbsp;&nbsp;"Ako se čovek nađe u opasnosti, ti ćeš, razume se, pokušati da ga spaseš."
<BR>&nbsp;&nbsp;&nbsp;&nbsp;&nbsp;"Razume se, gospodine."
<BR>&nbsp;&nbsp;&nbsp;&nbsp;&nbsp;"Na nesreću, između tog čoveka i tebe biće polje gama-zraka."
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;"Da li znaš šta su to gama-zraci?" oštro upita Bogert.
<BR>&nbsp;&nbsp;&nbsp;&nbsp;&nbsp;"Energetsko zračenje, gospodine?"
<BR>&nbsp;&nbsp;&nbsp;&nbsp;&nbsp;Naredno pitanje bilo je postavljeno prijateljski, kao uzgred: "Da li si ikada radio sa gama-zracima?"
<BR>&nbsp;&nbsp;&nbsp;&nbsp;&nbsp;"Nisam, gospodine." Odgovor je bio konačan.
<BR>&nbsp;&nbsp;&nbsp;&nbsp;&nbsp;"Mmm. Pa da znaš, dečače, ti gama zraci će te istog časa ubiti. Uništiće ti mozak. To je činjenica koju treba da znaš i koju ne smeš da zaboraviš. Razume se, ti ne želiš da uništiš samog sebe."
<BR>&nbsp;&nbsp;&nbsp;&nbsp;&nbsp;"Razume se." Robot je ponovo izgledao zaprepašćen. A onda je lagano rekao: "Ali, gospodine, ako se gama-zraci nalaze između mene i gospodara koji može da nastrada, kako da ga spasem? Uništiću sam sebe bez razloga."
<BR>&nbsp;&nbsp;&nbsp;&nbsp;&nbsp;"Da, baš tako." Bogerta kao da je to tištilo. "Jedino što mogu da ti savetujem, dečače, jeste da, ako otkriješ gama-zračenje između sebe i tog čoveka, možeš mirno ostati na svom mestu."
<BR>&nbsp;&nbsp;&nbsp;&nbsp;&nbsp;Robotu je vidno laknulo. "Hvala, gospodine. Ne bi ionako bilo nikakve koristi, je li tako."
<BR>&nbsp;&nbsp;&nbsp;&nbsp;&nbsp;"Razume se da ne bi. Ali ako ne bude nikakvog opasnog zračenja, to onda sasvim menja stvar."
<BR>&nbsp;&nbsp;&nbsp;&nbsp;&nbsp;"Svakako, gospodine. O tome nema zbora."
<BR>&nbsp;&nbsp;&nbsp;&nbsp;&nbsp;"Slobodan si. Čovek ispred vrata će te odvesti do tvog pregratka. Molim te da tamo sačekaš."
<BR>&nbsp;&nbsp;&nbsp;&nbsp;&nbsp;Okrenuo se ka Suzan Kalvin kada je robot izišao. "Kako je bilo, Suzan?"
<BR>&nbsp;&nbsp;&nbsp;&nbsp;&nbsp;"Sasvim dobro", odvrati ona tupo.
<BR>&nbsp;&nbsp;&nbsp;&nbsp;&nbsp;"Šta mislite, da li bismo mogli da uhvatimo Nestora 10 pomoću rafala pitanja iz eterične fizike?"
<BR>&nbsp;&nbsp;&nbsp;&nbsp;&nbsp;"Možda, ali to nije sasvim sigurno." Šake su joj mlitavo ležale u krilu. "Ne zaboravite, on vodi rat protiv nas. Na oprezu je. Jedini način da ga uhvatimo jeste da ga nadmudrimo... ali, uz izvesna ograničenja, u stanju je da misli mnogo brže od ljudskih bića."
<BR>&nbsp;&nbsp;&nbsp;&nbsp;&nbsp;"Onako, zabave radi... kako bi bilo da od sada postavljam robotima po nekoliko pitanja o gama-zracima. Granice talasne dužine, na primer."
<BR>&nbsp;&nbsp;&nbsp;&nbsp;&nbsp;"Ne!" Oči dr Kalvin zaiskriše. "Bilo bi mu suviše lako da porekne da bilo šta zna i samo bismo ga upozorili na predstojeći test... koji je naša prava prilika. Molim vas da se držite pitanja koja sam naznačila, Piter, i nemojte da improvizujete. U samim granicama rizika je već i pitanje o tome da li su ikada radili sa gama-zracima. I pokušajte da zvučite još manje zainteresovani kada ga postavljate."
<BR>&nbsp;&nbsp;&nbsp;&nbsp;&nbsp;Bogert slegnu ramenima i pritisnu dugme kako bi dozvolio broju Petnaest da uđe.
<BR>&nbsp;&nbsp;&nbsp;&nbsp;&nbsp;Ponovo je velika radijacijska sala bila spremna. Roboti su strpljivo čekali u svojim drvenim ćelijama koje su sve bile otvorene prema središtu, ali su ih pregrade delile jedne od drugih.
<BR>&nbsp;&nbsp;&nbsp;&nbsp;&nbsp;General-major Kolner je lagano, velikom maramicom, brisao čelo, dok je dr Kalvin proveravala sa Blekom poslednje pojedinosti.
<BR>&nbsp;&nbsp;&nbsp;&nbsp;&nbsp;"Sasvim ste sigurni", upita ona, "da roboti nisu imali prilike da međusobno razgovaraju pošto su napustili salu za orijentaciju?"
<BR>&nbsp;&nbsp;&nbsp;&nbsp;&nbsp;"Sasvim sam siguran", ostade uporan Blek. "Nije izmenjena nijedna reč."
<BR>&nbsp;&nbsp;&nbsp;&nbsp;&nbsp;"I roboti su stavljeni u određene pregratke?"
<BR>&nbsp;&nbsp;&nbsp;&nbsp;&nbsp;"Evo plana."
<BR>&nbsp;&nbsp;&nbsp;&nbsp;&nbsp;Psiholog se zamišljeno zagleda u njega: "Hmmmm."
<BR>&nbsp;&nbsp;&nbsp;&nbsp;&nbsp;General proviri preko njenog ramena. "O kakvom je rasporedu reč, dr Kalvin?"
<BR>&nbsp;&nbsp;&nbsp;&nbsp;&nbsp;"Tražila sam da oni roboti koji su pokazali makar mala odstupanja od istine u prethodnim testovima budu usresređeni na jednoj strani kruga. Ovog puta ću lično ja sedeti u središtu, jer želim naročito na njih da obratim pažnju."
<BR>&nbsp;&nbsp;&nbsp;&nbsp;&nbsp;"Vi ćete sedeti tamo..." uzviknu Bogert.
<BR>&nbsp;&nbsp;&nbsp;&nbsp;&nbsp;"Zašto da ne?" upita ona hladno. "Ono što očekujem da vidim može biti trenutno. Ne smem da rizikujem da neko drugi bude glavni promatrač. Piter, vi ćete biti u odaji za posmatranje i želim da motrite na suprotni kraj kruga. Generale Kolner, sredila sam da svaki robot bude sniman u slučaju da vizuelno posmatranje ne bude dovoljno. Ako to bude potrebno, roboti će ostati tačno tamo gde jesu sve dok se slike ne razviju i ne prouče. Nijedan ne sme da ode, nijedan ne sme da promeni mesto. Je li to jasno?"
<BR>&nbsp;&nbsp;&nbsp;&nbsp;&nbsp;"Savršeno."
<BR>&nbsp;&nbsp;&nbsp;&nbsp;&nbsp;"Probajmo onda poslednji put."
<BR>
<BR>&nbsp;&nbsp;&nbsp;&nbsp;&nbsp;Suzan Kalvin je sedela na stolici, ćutke, nemirnog pogleda. Teret je ispušten, obrušio se, a zatim bio odbijen u stranu u poslednjem trenutku, zahvaljujući sinhronizovanom udaru iznenadnog snopa sile.
<BR>&nbsp;&nbsp;&nbsp;&nbsp;&nbsp;Jedan jedini robot se uspravio i napravio dva koraka.
<BR>&nbsp;&nbsp;&nbsp;&nbsp;&nbsp;I stao.
<BR>&nbsp;&nbsp;&nbsp;&nbsp;&nbsp;Međutim, dr Kalvin je već bila na nogama i prstom je pokazivala u njega. "Nestore 10, dođi ovamo", povika ona, "dođi ovamo! DOĘI OVAMO!"
<BR>&nbsp;&nbsp;&nbsp;&nbsp;&nbsp;Polako, nevoljno, robot napravi još jedan korak napred. Psiholog stade da viče iz petnih žila, ne skidajući oči sa robota: "Neka neko izvede sve ostale robote odavde. Vodite ih brzo odavde i zadržite ih napolju."
<BR>&nbsp;&nbsp;&nbsp;&nbsp;&nbsp;Do ušiju joj dopre neka buka, topot teških koraka po podu. Nije skrenula pogled.
<BR>&nbsp;&nbsp;&nbsp;&nbsp;&nbsp;Nestor 10... ako je to bio Nestor 10... napravi još jedan korak, a onda još dva, jer ga je na to primorao njen zapovednički pokret. Bio je udaljen samo deset stopa kada je promuklo izgovorio: "Rečeno mi je da se izgubim..."
<BR>&nbsp;&nbsp;&nbsp;&nbsp;&nbsp;Još jedan korak. "Ne smem da ne poslušam. Do sada me nisu pronašli... Misliće da sam škart... Rekao mi je... ali to nije tačno... ja sam moćan i inteligentan..."
<BR>&nbsp;&nbsp;&nbsp;&nbsp;&nbsp;Izgovarao je reči u naletima.
<BR>&nbsp;&nbsp;&nbsp;&nbsp;&nbsp;Još jedan korak. "Znam mnogo toga... On bi pomislio... Mislim, pronađen sam... Osramoćen... Ne ja... ja sam inteligentan... A gospodar... koji je slab... Spor..."
<BR>&nbsp;&nbsp;&nbsp;&nbsp;&nbsp;Još jedan korak... jedna metalna ruka iznenada polete ka njenom ramenu i ona oseti kako je nešto pritiska nadole. Grlo joj se steglo, osetila je kako se kroz njega prolama krik.
<BR>&nbsp;&nbsp;&nbsp;&nbsp;&nbsp;Kao kroz maglu čula je naredne reči Nestora 10: "Niko ne sme da me pronađe. Nijedan gospodar..." Hladni metal našao se sasvim uz nju i ona poče da tone pod njegovom težinom.
<BR>&nbsp;&nbsp;&nbsp;&nbsp;&nbsp;A onda se začuo neki čudan, metalni zvuk i ona se našla na tlu, a da nije ni osetila kada je pala, dok je jedna sjajna, teška ruka pritiskala njeno telo. Nije se micala. Kao ni Nestor 10, koji se pružio pored nje.
<BR>&nbsp;&nbsp;&nbsp;&nbsp;&nbsp;Zatim su nad njom počela da se nadnose lica.
<BR>&nbsp;&nbsp;&nbsp;&nbsp;&nbsp;Džerald Blek ju je zadihano pitao: "Jeste li povređeni, dr Kalvin?"
<BR>&nbsp;&nbsp;&nbsp;&nbsp;&nbsp;Ona jedva odmahnu glavom. Uhvatili su je za ruku i nežno je podigli: "Šta se dogodilo?"
<BR>&nbsp;&nbsp;&nbsp;&nbsp;&nbsp;Blek odvrati: "Uperio sam snop gama-zraka na pet sekundi. Nismo znali šta se događa. Tek smo u poslednjoj sekundi shvatili da vas je on napao, a onda više nije bilo vremena ni za šta drugo već za gama-polje. Istog časa je pao. Međutim, to nije bilo dovoljno da vama nanese neku štetu. Neka vas to ne brine."
<BR>&nbsp;&nbsp;&nbsp;&nbsp;&nbsp;"Ne brine me." Zatvorila je oči i na trenutak se oslonila o njegovo rame. "Mislim da me on nije zapravo napao. Nestor 10 je jednostavno pokušao to da uradi. Ostaci Prvog Zakona su ga i dalje sprečavali u tome."
<BR>
<BR>&nbsp;&nbsp;&nbsp;&nbsp;&nbsp;Dve nedelje posle prvog susreta sa general-majorom Kolnerom, Suzan Kalvin i Piter Bogert su se pozdravljali. Rad u Hiperbazi je nastavljen. Trgovački brod sa šezdeset dva normalna NS-2 robota otišao je ka svom odredištu, sa zvaničnom verzijom priče koja je objašnjavala njegovo dvonedeljno kašnjenje. Vladina krstarica se spremala da dvoje robotičara vrati na Zemlju.
<BR>&nbsp;&nbsp;&nbsp;&nbsp;&nbsp;Kolner je ponovo sav blistao u uniformi. Bele rukavice su zasenjivale čoveka dok se rukovao.
<BR>&nbsp;&nbsp;&nbsp;&nbsp;&nbsp;Kalvinova reče: "Ostale preinačene Nestore morate, razume se, uništiti."
<BR>&nbsp;&nbsp;&nbsp;&nbsp;&nbsp;"Hoćemo. Radićemo sa normalnim robotima ili, ako to bude neophodno, bez njih."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Ali, recite mi... Niste objasnili... Kako ste uspeli?"
<BR>&nbsp;&nbsp;&nbsp;&nbsp;&nbsp;Ona se kruto osmehnu. "Oh, to. Rekla bih vam unapred da sam bila sigurna da će upaliti. Vidite, Nestor 10 je patio od kompleksa više vrednosti koji je postajao sve izraženiji. Dopadalo mu se da misli kako on i ostali roboti znaju više od ljudskih bića. Postajalo mu je sve važnije da tako misli.
<BR>&nbsp;&nbsp;&nbsp;&nbsp;&nbsp;Znali smo to. Zato smo unapred upozorili sve robote da će ih gama- -zraci pobiti, što bi se i dogodilo, a zatim smo ih još upozorili da će se gama- -zraci nalaziti između njih i mene. Stoga su svi oni prirodno ostali na svojim mestima. Zahvaljujući logici Nestora 10 iz prethodnog testa, svi su zaključili da nema smisla da pokušaju spasti ljudsko biće ako će ionako sigurno umreti pre nego što to uspeju."
<BR>&nbsp;&nbsp;&nbsp;&nbsp;&nbsp;"Ovaj, tako je, dr Kalvin, to mi je jasno. Ali zašto je Nestor 10 ustao?"
<BR>&nbsp;&nbsp;&nbsp;&nbsp;&nbsp;"Ah! To smo sredili ja i vaš mladi dr Blek. Vidite, između mene i robota nisu bili gama-zraka... već infracrveni. Obični toplotni zraci, potpuno bezopasni. Nestor 10 je znao da su u pitanju infracrveni zraci, kao i da su bezopasni, i zato je krenuo, očekujući da će i ostali isto učiniti, gonjeni Prvim Zakonom. Delić sekunde prekasno se setio da normalni NS-2 roboti jesu u stanju da otkriju zračenje, ali ne i da prepoznauju tip zračenja. Da je samo on u stanju da identifikuje talasne dužine, jer je prošao obuku u Hiperbazi, i to zahvaljujući ljudskim bićima, i to ga je na trenutak strašno ponizilo. Za normalne robote ta je oblast bila pogubna, jer smo im mi kazali da će biti, a samo je Nestor 10 znao da smo lagali.
<BR>&nbsp;&nbsp;&nbsp;&nbsp;&nbsp;I tako je na trenutak zaboravio, ili nije hteo da se seti, da ostali roboti ne znaju koliko ljudska bića. Uhvatio se u zamku vlastite nadmoćnosti. Do viđenja, generale."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
