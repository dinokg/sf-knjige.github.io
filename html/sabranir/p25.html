<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RAZUM
<P>&nbsp;&nbsp;&nbsp;&nbsp;&nbsp;Pola godine kasnije momci su promenili mišljenje. Plamen ogromnog Sunca zamenilo je meko crnilo svemira, ali spoljašnje varijacije nemaju baš velikog značaja u poslu oko provere eksperimentalnih robota. Bez obzira na pozadinu, stalno si suočen sa nedokučivim pozitronskim mozgom, za koji genijalni konstruktori kažu da bi trebalo da radi tako i tako.
<BR>&nbsp;&nbsp;&nbsp;&nbsp;&nbsp;Samo što to nije uvek slučaj. Pauel i Donovan su to otkrili pošto su na Stanici proveli manje od dve nedelje.
<BR>&nbsp;&nbsp;&nbsp;&nbsp;&nbsp;Gregori Pauel je pravio pauzu između reči kako bi ih naglasio: "Pre nedelju dana, Donovan i ja smo te sastavili." Obrve mu se sumnjičavo narogušiše i on čupnu kraj svog smeđeg brka.
<BR>&nbsp;&nbsp;&nbsp;&nbsp;&nbsp;Bilo je tiho u odaji za oficire na Solarnoj Stanici B.119 5... čulo se samo blago zujanje moćnog Upravljača snopa negde daleko ispod.
<BR>&nbsp;&nbsp;&nbsp;&nbsp;&nbsp;Robot QT-1 nepokretno je sedeo. Uglačane ploče njegovog tela presijavale su se na svetlosti luksita, a sjajno crvenilo fotoelektričnih ćelija, koje su mu služile kao oči, bilo je usredsređeno na Zemljanina s druge strane stola.
<BR>&nbsp;&nbsp;&nbsp;&nbsp;&nbsp;Pauel potisnu iznenadni napad nervoze. Ovi roboti posedovali su čudne mozgove. Oh, i za njih su važila tri Zakona Robotike. Morala su da važe. Svi iz 'Američkih robota', od samog Robertsona pa do poslednje čistačice, to bi neizostavno zahtevali. Što znači da je QT-1 bio bezbedan! Pa ipak... modeli QT bili su prvi u svojoj vrsti, a ovo je bio prvi serije QT. Matematičke žvrljotine na papiru nisu uvek predstavljale najutešniju zaštitu protiv robotskih činjenica.
<BR>&nbsp;&nbsp;&nbsp;&nbsp;&nbsp;Robot konačno progovori. U glasu mu se osećao prizvuk hladnoće koji se nije mogao izbeći zbog metalne dijafragme. "Da li shvataš ozbiljnost jedne takve izjave, Pauele?"
<BR>&nbsp;&nbsp;&nbsp;&nbsp;&nbsp;"Nešto te je napravilo, Mudrice", istaknu Pauel. "I sam priznaješ da se tvoje sećanje probudilo pre nedelju dana. Samo ti objašnjavam kako je do toga došlo. Donovan i ja smo te sastavili od delova koji su nam poslati."
<BR>&nbsp;&nbsp;&nbsp;&nbsp;&nbsp;Mudrica pređe pogledom preko svojih dugačkih, gipkih prstiju poput kakvog zbunjenog ljudskog bića: "Čini mi se da mora postojati neko objašnjenje koje bi bilo više zadovoljavajuće od tog. Jer izgleda mi savim neverovatno da ste vi stvorili mene."
<BR>&nbsp;&nbsp;&nbsp;&nbsp;&nbsp;Zemljanin se sasvim iznenada nasmeja: "Zemlje mu, zašto?"
<BR>&nbsp;&nbsp;&nbsp;&nbsp;&nbsp;"Nazovi to intuicijom. Za sada samo toliko. Međutim, imam nameru da razrešim stvar. Lanac valjanog razmišljanja može da se okonča samo utvrđivanjem istine, a ja se neću predati dok ne stignem do tog kraja."
<BR>&nbsp;&nbsp;&nbsp;&nbsp;&nbsp;Pauel ustade, pa se smesti na ivicu stola pored robota. Odjednom je osetio veliku naklonost prema ovoj čudnoj mašini. Uopšte nije ličila na običnog robota, koji predano obavlja svoj specijalizovani zadatak na stanici samo zato što mu je to duboko uvreženo u pozitronskim stazama.
<BR>&nbsp;&nbsp;&nbsp;&nbsp;&nbsp;On spusti šaku na čelično rame Mudrice i oseti hladan i čvrst metal.
<BR>&nbsp;&nbsp;&nbsp;&nbsp;&nbsp;"Mudrice", oslovi ga on, "pokušaću nešto da ti objasnim. Ti si prvi robot koga je ikada zanimalo vlastito postojanje... i ja mislim da si ti prvi koji je dovoljno inteligentan da razume spoljašnji svet. Pođi sa mnom."
<BR>&nbsp;&nbsp;&nbsp;&nbsp;&nbsp;Robot se s lakoćom uspravi i nečujno krenu za Pauelom pošto su mu stopala bila postavljena debelom sunđerastom gumom. Zemljanin je pritisnuo neko dugme i četvrtasti deo zida se povukao u stranu. Kroz debelo, prozirno staklo video se svemir... poprskan zvezdama.
<BR>&nbsp;&nbsp;&nbsp;&nbsp;&nbsp;"Video sam to kroz osmatračke prozore u strojarnici", reče Mudrica.
<BR>&nbsp;&nbsp;&nbsp;&nbsp;&nbsp;"Znam", odvrati Pauel. "Šta misliš, šta je to?"
<BR>&nbsp;&nbsp;&nbsp;&nbsp;&nbsp;"Upravo ono na šta liči... crna materija koja počinje odmah iza ovog stakla i koja je poprskana sitnim, svetlim tačkama. Znam da naš direktor upućuje zrake do nekih od tih tačaka, uvek istih... da se te tačke pomeraju i da se zraci pomeraju s njima. To je sve."
<BR>&nbsp;&nbsp;&nbsp;&nbsp;&nbsp;"Dobro! A sada me pažljivo slušaj. To crnilo predstavlja prazninu... ogromnu prazninu koja se pruža u nedogled. Male, sjajne tačke su ogromne mase materije ispunjene energijom. To su kugle, neke od njih imaju po nekoliko miliona milja u prečniku... a poređenja radi, ova stanica ima samo jednu milju u prečniku. Izgledaju tako sićušne jer se nalaze neverovatno daleko.
<BR>&nbsp;&nbsp;&nbsp;&nbsp;&nbsp;Tačke ka kojima su usmereni naši energetski zraci su bliže i mnogo manje. One su hladne i čvrste i na njima žive ljudska bića slična meni... milijarde ljudskih bića. Sa jednog od tih svetova smo došli Donovan i ja. Našim zracima snabdevamo te svetove energijom koju izvlačimo iz jedne od tih ogromnih užarenih kugli što se nalazi u našoj blizini. Mi tu kuglu zovemo Sunce i ona se sada nalazi sa druge strane stanice tako da ne možeš da je vidiš."
<BR>&nbsp;&nbsp;&nbsp;&nbsp;&nbsp;Mudrica je nepokretno stajao ispred prozora, poput čeličnog kipa. Nije okrenuo glavu kad je progovorio: "Sa koje tačke svetlosti tvrdiš da si došao?"
<BR>&nbsp;&nbsp;&nbsp;&nbsp;&nbsp;Pauel stade da pretražuje prostor. "Eno je. Ona veoma sjajna u uglu. Zovemo je Zemlja." Osmehnuo se. "Dobra, stara Zemlja. Tamo nas ima tri milijarde, Mudrice... i za otprilike dve nedelje ponovo ću biti s njima."
<BR>&nbsp;&nbsp;&nbsp;&nbsp;&nbsp;Tog trenutka, sasvim neočekivano, Mudrica poče odsutno da pevuši. U tome nije bilo nikakve melodije, već samo izvesnog brujanja kao kada se potržu žice. Prestalo je isto onako iznenada kao što je i počelo: "Ali odakle ja potičem, Pauele? Nisi objasnio moje postojanje."
<BR>&nbsp;&nbsp;&nbsp;&nbsp;&nbsp;"Ostalo je jednostavno. Kada su ovakve stanice prvi put podignute kako bi snabdevale planete solarnom energijom, njima su upravljala ljudska bića. Međutim, za njih je taj posao bio veoma težak usled toplote, velikog solarnog zračenja i elektronskih oluja. Napravljeni su roboti koji su zamenili ljude tako da su sada potrebna samo dva čoveka-nadzornika za svaku stanicu. Pokušavamo čak i njih da zamenimo - i tu ti nastupaš. Ti si najrazvijeniji oblik robota koji je ikada napravljen i ako pokažeš da si u stanju da samostalno upravljaš ovom stanicom, nijedno ljudsko biće više nikada neće morati da dolazi ovamo gore osim da donosi rezervne delove."
<BR>&nbsp;&nbsp;&nbsp;&nbsp;&nbsp;On podiže ruku i metalni vizi-poklopac se spusti na mesto. Pauel se vrati do stola i uglača jabuku o rukav pre nego što ju je zagrizao.
<BR>&nbsp;&nbsp;&nbsp;&nbsp;&nbsp;Robot nije skidao crveni sjaj svojih očiju sa njega. "I ti očekuješ da ja", poče polako Mudrica, "poverujem u jednu tako složenu, neuverljivu hipotezu kakvu si ti upravo izneo u osnovnim crtama? Za koga me smatraš?"
<BR>&nbsp;&nbsp;&nbsp;&nbsp;&nbsp;Pauel ispljunu komadiće jabuke na sto i zajapuri se. "Proklet da si, nije to nikakva hipoteza. To su bile činjenice."
<BR>&nbsp;&nbsp;&nbsp;&nbsp;&nbsp;Mudrica je bio nemilosrdan: "Kugle energije čiji je prečnik nekoliko miliona milja! Svetovi na kojima živi po tri milijarde ljudi! Beskrajna praznina! Izvini, Pauele, ali ja u to ne verujem. Sam ću rešiti tu zagonetku. Zdravo."
<BR>&nbsp;&nbsp;&nbsp;&nbsp;&nbsp;On se okrenu i iziđe iz prostorije. Očešao se na pragu o Majkla Donovana koga je pozdravio smrknutim klimanjem i udaljio se hodnikom, nesvestan zapanjenog pogleda koji ga je ispratio.
<BR>&nbsp;&nbsp;&nbsp;&nbsp;&nbsp;Majk Donovan prođe šakom kroz crvenu kosu i zabrinuto pogleda Pauela: "O čemu je to govorio taj hodajući otpad? U šta on to ne veruje?"
<BR>&nbsp;&nbsp;&nbsp;&nbsp;&nbsp;Pauel ogorčeno čupnu brk. "On je skeptik", glasio je ogorčeni odgovor. "Ne veruje da smo ga mi napravili, niti da postoje Zemlja, svemir ili zvezde."
<BR>&nbsp;&nbsp;&nbsp;&nbsp;&nbsp;"Cvrčavog mu Saturna, imamo posla s ludim robotom."
<BR>&nbsp;&nbsp;&nbsp;&nbsp;&nbsp;"Kaže da će on to sve sam da skonta."
<BR>&nbsp;&nbsp;&nbsp;&nbsp;&nbsp;"E pa, onda", slatko primeti Donovan, "nadam se da će se smilovati, pošto sve skonta, da i meni sve objasni." A onda se iznenada razbesni: "Slušaj! Ako ta gomila metala meni počne da brlja takve gluposti, ja ću mu skinuti tu njegovu hromiranu lobanju s ramena."
<BR>&nbsp;&nbsp;&nbsp;&nbsp;&nbsp;Naglo je seo i izvukao džepno izdanje nekog romana misterije iz unutrašnjeg džepa kaputa: "Od tog robota me ionako podilaze žmarci... suviše ljubopitljiv!"
<BR>
<BR>&nbsp;&nbsp;&nbsp;&nbsp;&nbsp;Majk Donovan zareža iza ogromnog sendviča sa salatom i paradajzom kada Mudrica nežno zakuca i uđe.
<BR>&nbsp;&nbsp;&nbsp;&nbsp;&nbsp;"Je li Pauel ovde?"
<BR>&nbsp;&nbsp;&nbsp;&nbsp;&nbsp;Donovanov glas bio je prigušen i pravio je pauze kako bi mogao da sažvaće zalogaj: "Skuplja podatke o funkcijama elektronskih strujnica. Izgleda da se sprema oluja."
<BR>&nbsp;&nbsp;&nbsp;&nbsp;&nbsp;Gregori Pauel uđe dok je ovaj još to govorio, pogleda uprtog u grafikone koje je držao, i svali se u stolicu. Raširio je listove pred sobom i počeo da vrši zamršena proračunavanja. Donovan mu je virio preko ramena, grickajući salatu i mrveći okolo. Mudrica je ćutke čekao.
<BR>&nbsp;&nbsp;&nbsp;&nbsp;&nbsp;Pauel podiže pogled: "Zeta potencijal raste, ali polako. Svejedno, funkcije strujnica su pomahnitale i ne znam šta da očekujem. O, zdravo, Mudrice. Mislio sam da nadgledaš instaliranje nove pogonske postaje."
<BR>&nbsp;&nbsp;&nbsp;&nbsp;&nbsp;"Završeno je", reče tiho robot, "pa sam došao da popričam sa vama."
<BR>&nbsp;&nbsp;&nbsp;&nbsp;&nbsp;"Oh!" videlo se da je Pauelu nelagodno. "Pa, sedi. Ne, ne na tu stolicu. Jedna noga nije baš najbolja, a ti nisi baš lak."
<BR>&nbsp;&nbsp;&nbsp;&nbsp;&nbsp;Robot ga posluša i mirno reče: "Nešto sam odlučio."
<BR>&nbsp;&nbsp;&nbsp;&nbsp;&nbsp;Donovan se namršti i odloži ostatke sendviča. "Ako je to još jedna od onih uvrnutih..."
<BR>&nbsp;&nbsp;&nbsp;&nbsp;&nbsp;Pauel mu nestrpljivo dade znak da ućuti: "Nastavi, Mudrice. Slušamo te."
<BR>&nbsp;&nbsp;&nbsp;&nbsp;&nbsp;"Dva poslednja dana proveo sam u usredsređenoj introspekciji", reče Mudrica, "i ishodi su bili veoma zanimljivi. Pošao sam od jedne sigurne pretpostavke za koju sam smatrao da mi je dozvoljena. Postojim, jer razmišljam..."
<BR>&nbsp;&nbsp;&nbsp;&nbsp;&nbsp;Pauel zagunđa: "Oh, Jupitera mu, robot-Dekart!"
<BR>&nbsp;&nbsp;&nbsp;&nbsp;&nbsp;"Ko je Dekart?" upita Donovan. "Ma, moramo li da sedimo ovde i slušamo ovog metalnog manijaka..."
<BR>&nbsp;&nbsp;&nbsp;&nbsp;&nbsp;"Zaveži, Majk!"
<BR>&nbsp;&nbsp;&nbsp;&nbsp;&nbsp;Mudrica hladnokrvno nastavi: "Pitanje koje je odmah iskrslo glasi: Koja je svrha mog postojanja?"
<BR>&nbsp;&nbsp;&nbsp;&nbsp;&nbsp;Pauel otrombolji vilicu. "Ponašaš se budalasto. Kazao da smo te mi napravili."
<BR>&nbsp;&nbsp;&nbsp;&nbsp;&nbsp;"A ako nam ne veruješ", dodade Donovan, "rado ćemo te rastaviti!"
<BR>&nbsp;&nbsp;&nbsp;&nbsp;&nbsp;Robot raširi svoje snažne ruke, negodujući: "Ne priznajem autoritete. Hipoteza se mora zasnivati na razumu, ili je bezvredna... a pretpostavka da ste me vi napravili protivi se svim zakonima logike."
<BR>&nbsp;&nbsp;&nbsp;&nbsp;&nbsp;Pauel spusti ukočenu ruku na Donovanovu iznenada stegnutu pesnicu. "Zašto si to rekao?"
<BR>&nbsp;&nbsp;&nbsp;&nbsp;&nbsp;Mudrica se nasmeja. Taj smeh uopšte nije ličio na ljudski... nikad do tada nije još zvučao tako mašinski. Smeh mu je bio oštar i eksplozivan, tačan poput metronoma i isto tako neflektivan.
<BR>&nbsp;&nbsp;&nbsp;&nbsp;&nbsp;"Pogledajte se", izusti on na kraju. "Nije da vas prezirem, ali pogledajte se! Materijal od koga ste napravljeni mekan je i mlitav, nedostaju mu izdržljivost i snaga, energiju dobija nedelotvornom oksidacijom organskih materija... kao što je to." On upre neodobravajući prstom u ostatke Donovanovog sendviča. "S vremena na vreme padate u komu, a najmanja promena temperature, vazdušnog pritiska, vlažnosti ili jačine zračenja nepovoljno utiče na vašu delotvornost. Vi ste puka pomagala.
<BR>&nbsp;&nbsp;&nbsp;&nbsp;&nbsp;Nasuprot vama, ja sam gotov proizvod. Ja neposredno apsorbujem električnu energiju i koristim je gotovo stopostotno. Sastavljen sam od jakog metala, sve vreme sam pri svesti i lako podnosim ekstreme okoline. To su činjenice koje, uz očiglednu propoziciju da nijedno biće nije u stanju da stvori drugo biće koje je nadmoćnije od njega, potpuno razara vašu glupu hipotezu."
<BR>
<BR>&nbsp;&nbsp;&nbsp;&nbsp;&nbsp;Kletve koje je Donovan do tada mrmljao sada postadoše razgovetne i on skoči na noge, nabravši obrve boje rđe. "U redu, ti komadino železa, ako te mi nismo napravili, ko je onda?"
<BR>&nbsp;&nbsp;&nbsp;&nbsp;&nbsp;Mudrica ozbiljno klimnu. "Odlično, Donovane. To je odista bilo naredno pitanje. Moj tvorac je očigledno mnogo moćniji od mene, te stoga postoji samo jedna mogućnost."
<BR>&nbsp;&nbsp;&nbsp;&nbsp;&nbsp;Zemljanin ga belo pogleda, a Mudrica nastavi: "Šta je središte svih aktivnosti ovde na stanici? Čemu mi svi služimo? Šta zaokuplja svu našu pažnju?" Očekivao je odgovor.
<BR>&nbsp;&nbsp;&nbsp;&nbsp;&nbsp;Donovan zapanjeno pogleda u svog sadruga. "Kladim se da ovaj naš metalni zezator misli na sam konvertor energije."
<BR>&nbsp;&nbsp;&nbsp;&nbsp;&nbsp;"Je l' na njega misliš, Mudrice?" isceri se Pauel.
<BR>&nbsp;&nbsp;&nbsp;&nbsp;&nbsp;"Govorim o Gospodaru", glasio je hladan, oštar odgovor.
<BR>&nbsp;&nbsp;&nbsp;&nbsp;&nbsp;Bio je to znak da Donovan prsne u smeh, a i sam Pauel nije mogao potpuno da potisne kikot.
<BR>&nbsp;&nbsp;&nbsp;&nbsp;&nbsp;Mudrica je ustao i njegove sjajne oči odmeriše oba Zemljanina. "Sasvim je svejedno i uopšte me ne čudi to što odbijate da mi poverujete. Siguran sam da vas dvojica nećete dugo ostati ovde. Sam Pauel je kazao da su u početku samo ljudi opsluživali Gospodara; zatim su rutinske poslove počeli da obavljaju roboti; i na kraju, došao sam ja za nadzornika. Te su činjenica van svake sumnje tačne, ali je objašnjenje sasvim nelogično. Želite li da čujete istinu koja se krije iza svega toga?"
<BR>&nbsp;&nbsp;&nbsp;&nbsp;&nbsp;"Samo napred, Mudrice. Baš si zabavan."
<BR>&nbsp;&nbsp;&nbsp;&nbsp;&nbsp;"Gospodar je stvorio prvo ljudska bića kao najniži tip koji se najlakše oblikuje. Postepeno ih je zamenio robotima, narednim višim stvorenjima, i na kraju je stvorio mene, da zauzmem mesto poslednjih ljudskih bića. Od sada, ja služim Gospodaru."
<BR>&nbsp;&nbsp;&nbsp;&nbsp;&nbsp;"Ni slučajno", oštro reče Pauel. "Izvršavaćeš naša naređenja i držati jezik za zubima, dok se ne uverimo da si u stanju da upravljaš konvertorom. Jesi li shvatio! Konvertorom... ne Gospodarem. Ako ne budemo zadovoljni tobom, bićeš razmontiran. Ponesi ove podatke i pohrani ih kako treba."
<BR>&nbsp;&nbsp;&nbsp;&nbsp;&nbsp;Mudrica prihvati grafikone i udalji se, ne rekavši više ni reč. Donovan se zavali u stolici i provuče debele prste kroz kosu.
<BR>&nbsp;&nbsp;&nbsp;&nbsp;&nbsp;"Imaćemo neprilika sa tim robotom. Potpuno je šiznut!"
<BR>
<BR>&nbsp;&nbsp;&nbsp;&nbsp;&nbsp;Uspavljujuće zujanje konvertora znatno je bučnije u kontrolnoj sali, a s njim se tamo meša još kuckanje Gajgerovih brojača i pomamno brujanje pola tuceta malih signalnih svetiljki.
<BR>&nbsp;&nbsp;&nbsp;&nbsp;&nbsp;Donovan odvoji oči od teleskopa i uključi luksite. "Snop iz stanice 4 fiksiran je na Mars po planu. Možemo isključiti naš."
<BR>&nbsp;&nbsp;&nbsp;&nbsp;&nbsp;Pauel odsutno klimnu. "Mudrica je dole u strojarnici. Daću mu znak da se on za to pobrine. Slušaj, Majk, kako ti se čine ove brojke?"
<BR>&nbsp;&nbsp;&nbsp;&nbsp;&nbsp;Donovan baci pogled i zviznu. "Oho, ja to zovem jako gama-zračenje. Staro Sunce se drži svojih zakletvi."
<BR>&nbsp;&nbsp;&nbsp;&nbsp;&nbsp;"Aha", glasio je kiseo odgovor, "a nalazimo se u veoma lošem položaju za elektronsku oluju. Snop za Zemlju seče njenu verovatnu putanju." On zlovoljno odgurnu stolicu od stola. "Ne valja! Samo da izdrži dok ne stigne smena, ali to je tek za deset dana. Majk, pođi dole i pripazi na Mudricu, hoćeš li?"
<BR>&nbsp;&nbsp;&nbsp;&nbsp;&nbsp;"U redu. Dobaci mi malo badema." Uhvatio je bačenu kesicu i krenuo prema liftu.
<BR>&nbsp;&nbsp;&nbsp;&nbsp;&nbsp;Glatko je skliznuo nadole i izišao u uzan prolaz koji je vodio u ogromnu strojarnicu. Donovan se nagnu preko ograde i pogleda nadole. Ogromni generatori su radili, a iz L-cevi dopiralo je tiho, piskutavo brujanje koje je ispunjavalo celu stanicu.
<BR>&nbsp;&nbsp;&nbsp;&nbsp;&nbsp;Lako je uočio krupnu, sjajnu priliku Mudrice kod L-cevi za Mars, kako pomno nadgleda ekipu robota koji su svi radili kao jedan.
<BR>&nbsp;&nbsp;&nbsp;&nbsp;&nbsp;A onda se Donovan ukoči. Roboti, koji su ličili na patuljke pored moćne L-cevi, postrojiše se ispred nje, pognutih glava pod oštrim uglom, dok je Mudrica lagano išao gore-dole duž vrste. Prošlo je petnaest sekundi, a onda se začuo zveket koji je nadjačao posvudašnje glasno brujanje i oni popadaše na kolena.
<BR>&nbsp;&nbsp;&nbsp;&nbsp;&nbsp;Donovan zastenja i sjuri se niz usko stepenište. Zaleteo se prema njima, u toj meri zajapuren da mu je ten bio iste boje kao i kosa, stisnutim pesnicama mlatarajući besno kroz vazduh.
<BR>&nbsp;&nbsp;&nbsp;&nbsp;&nbsp;"Šta se to, do đavola, ovde dešava, gromade bez mozga? Hajde! Na posao oko te L-cevi! Ako je ne rastavite, očistite i sastavite pre isteka dana, zbrčkaću vam mozgove naizmeničnom strujom."
<BR>&nbsp;&nbsp;&nbsp;&nbsp;&nbsp;Nijedan robot se nije ni pomerio!
<BR>&nbsp;&nbsp;&nbsp;&nbsp;&nbsp;Čak je i Mudrica na drugom kraju... jedini je on bio na nogama... ćutao, očiju uprtih u mračne proreze ogromne mašine pred njim.
<BR>&nbsp;&nbsp;&nbsp;&nbsp;&nbsp;Donovan snažno gurnu najbližeg robota.
<BR>&nbsp;&nbsp;&nbsp;&nbsp;&nbsp;"Ustani!" zagrme on.
<BR>&nbsp;&nbsp;&nbsp;&nbsp;&nbsp;Robot ga polako posluša. Njegove foto-električne oči usredsrediše se prekorno na Zemljanina.
<BR>&nbsp;&nbsp;&nbsp;&nbsp;&nbsp;"Nema drugog Gospodara do Gospodara", reče on, "a QT-1 je njegov prorok."
<BR>&nbsp;&nbsp;&nbsp;&nbsp;&nbsp;"Šta?" Donovan postade svestan dvadeset pari mehaničkih očiju upravljenih u njega i dvadeset ukočenih glasova koji svečano izjavljuju:
<BR>&nbsp;&nbsp;&nbsp;&nbsp;&nbsp;"Nema drugog Gospodara do Gospodara, a QT-1 je njegov prorok!"
<BR>&nbsp;&nbsp;&nbsp;&nbsp;&nbsp;"Bojim se", javi se u tom trenutku Mudrica, "da moji prijatleji sada slušaju nekog višeg od tebe."
<BR>&nbsp;&nbsp;&nbsp;&nbsp;&nbsp;"Ęavola! Izlazi odavde. Kasnije ću se obraćunati sa tobom, a sa ovim oživljenim spravicama učiniću to odmah."
<BR>&nbsp;&nbsp;&nbsp;&nbsp;&nbsp;Mudrica polako odmahnu teškom glavom. "Žao mi je, ali ti ne razumeš. Ovo ovde su roboti... a to znači da su razumna bića. Održao sam im propoved o Istini. Svim robotima. Sada me zovu prorok." Glava mu klonu. "Nisam vredan toga... ali možda..."
<BR>&nbsp;&nbsp;&nbsp;&nbsp;&nbsp;Donovan je došao do daha i odmah to iskoristio. "Ma nemoj? Zar to nije baš lepo? Baš lepo? Dozvoli da ti nešto kažem, moj mesingani pavijane. Ne postoji nikakav Gospodar, ne postoji nikakav prorok i uopšte se ne postavlja pitanje ko izdaje naređenja. Jesi li razumeo?" zagrme on. "A sada, marš napolje!"
<BR>&nbsp;&nbsp;&nbsp;&nbsp;&nbsp;"Primam naređenja samo od Gospodara."
<BR>&nbsp;&nbsp;&nbsp;&nbsp;&nbsp;"Proklet bio Gospodar!" Donovan pljunu L-cev. "I to je tebi Gospodar! Učini kako sam ti rekao!"
<BR>&nbsp;&nbsp;&nbsp;&nbsp;&nbsp;Mudrica ništa ne reče, kao nijedan drugi robot, ali Donovan postade svestan iznenadnog rasta napetosti. Grimizna boja očiju uperenih u njega postala je tamnija, a Mudrica je delovao ukočenije no ikada.
<BR>&nbsp;&nbsp;&nbsp;&nbsp;&nbsp;"Svetogrđe", prošaputa on... metalnim glasom opterećenim emocijama.
<BR>&nbsp;&nbsp;&nbsp;&nbsp;&nbsp;Donovan prvi put oseti strah kada Mudrica krenu ka njemu. Robot nije u stanju da oseti bes... ali pogled Mudrice nije se mogao prozreti.
<BR>&nbsp;&nbsp;&nbsp;&nbsp;&nbsp;"Izvini, Donovane", reče robot, "ali posle ovoga ti više ne možeš ostati ovde. Pauel i ti više nemate pristupa u kontrolnu salu i strojarnicu."
<BR>&nbsp;&nbsp;&nbsp;&nbsp;&nbsp;Bez reći je dao znak i trenutak kasnije dva robota prikovaše Donovanu ruke uz telo.
<BR>&nbsp;&nbsp;&nbsp;&nbsp;&nbsp;Imao je vremena samo da zapanjeno zadahće kada je osetio da ga odižu sa tla i nose uz stepenice gotovo galopom.
<BR>
<BR>&nbsp;&nbsp;&nbsp;&nbsp;&nbsp;Gregori Pauel je hitro koračao gore-dole po oficirskoj odaji, čvrsto stegnutih pesnica. Bacio je pogled pun besne nemoći na zatvorena vrata, a zatim se ogorčeno namrštio na Donovana.
<BR>&nbsp;&nbsp;&nbsp;&nbsp;&nbsp;"Zašto si, do đavola, morao da pljuneš tu L-cev?"
<BR>&nbsp;&nbsp;&nbsp;&nbsp;&nbsp;Majk Donovan, koji je sedeo duboko zavalljen u stolici, divlje lupi po doručjima. "A šta si očekivao da ću učiniti sa tim elektrificiranim strašilom? Neću se povinovati nikakvoj gvožđuriji koju sam lično sastavio."
<BR>&nbsp;&nbsp;&nbsp;&nbsp;&nbsp;"Dobro, nećeš", glasio je kiseo odgovor, "ali zato se sada nalaziš u oficirskoj odaji koju čuvaju dva robota. Još smatraš da se nisi povinovao?"
<BR>&nbsp;&nbsp;&nbsp;&nbsp;&nbsp;Donovan zareža. "Samo čekaj da se vratimo u Bazu. Neko će mi platiti za ovo. Ti roboti moraju da nas slušaju. Tako glasi Drugi Zakon."
<BR>&nbsp;&nbsp;&nbsp;&nbsp;&nbsp;"Kakva korist od toga što kažeš? Oni nas ne slušaju. I sigurno postoji neki razlog za to koji ćemo prekasno otkriti. Uzgred budi rečeno, znaš li šta će se nama dogoditi kada se vratimo u Bazu?" Zaustavio se ispred Donovanove stolice i divljački se zabuljio u njega.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Oh ništa! Samo će nas vratiti u rudnike na Merkuru na dvadeset godina. Ili će nas možda poslati u zatvor na Ceresu."
<BR>&nbsp;&nbsp;&nbsp;&nbsp;&nbsp;"O čemu to pričaš?"
<BR>&nbsp;&nbsp;&nbsp;&nbsp;&nbsp;"O električnoj oluji koja se sprema. Znaš li da će preseći zrak za Zemlju? Upravo sam to izračunao kada me je robot izvukao iz stolice."
<BR>&nbsp;&nbsp;&nbsp;&nbsp;&nbsp;Donovan iznenada preblede. "Cvrčavog mu Saturna!"
<BR>&nbsp;&nbsp;&nbsp;&nbsp;&nbsp;"I znaš li šta će se dogoditi sa snopom... jer će oluja biti prava lujka. Poskakivaće poput buve koju nešto svrbi. Pošto će samo Mudrica biti za kontrolama, izlaziće će iz žiže, a ako se to dogodi, neka se nebo smiluje Zemlji... i nama!"
<BR>&nbsp;&nbsp;&nbsp;&nbsp;&nbsp;Donovan je stao divlje da trza vrata, još dok je Pauel bio na polovini prostorije. Vrata su se otvorila i Zemljanin je izleteo, ali ga je zaustavila nepokretna čelična ruka.
<BR>&nbsp;&nbsp;&nbsp;&nbsp;&nbsp;Robot je odsutno zurio u zadihanog Zemljanina koji se otimao. "Prorok ti naređuje da ostaneš unutra. Molim te da poslušaš!" Pomerivši ruku, gurnuo je Donovana nazad, ali u tom trenutku Mudrica je zavio za ugao na udaljenom kraju hodnika. Dao je znak robotima-čuvarima da se udalje, ušao u oficirsku odaju i polako zatvorio vrata.
<BR>&nbsp;&nbsp;&nbsp;&nbsp;&nbsp;Donovan se okrenu prema Mudrici i bez daha, sav ogorčen, reče mu: "Ovo je otišlo predaleko. Platićeš za ovu farsu."
<BR>&nbsp;&nbsp;&nbsp;&nbsp;&nbsp;"Molim te da se ne ljutiš", blagim glasom odvrati robot. "Ionako je do toga moralo doći. Vidite, vas dvojica više niste potrebni."
<BR>&nbsp;&nbsp;&nbsp;&nbsp;&nbsp;"Molim?" Pauel se ukoči. "Kako to misliš, nismo više potrebni?"
<BR>&nbsp;&nbsp;&nbsp;&nbsp;&nbsp;"Dok ja nisam bio stvoren", odvrati Mudrica, "vi ste se brinuli o Gospodaru. Sada je to moja povlastica i jedini razlog vašeg postojanja je nestao. Zar to nije očigledno?"
<BR>&nbsp;&nbsp;&nbsp;&nbsp;&nbsp;"Ne baš", ogorčeno odvrati Pauel, "ali šta očekuješ da mi sada radimo?"
<BR>&nbsp;&nbsp;&nbsp;&nbsp;&nbsp;Mudrica nije odmah odgovorio. Ćutao je, kao da razmišlja, a onda ispruži ruku i obgrli Pauela. Drugom ščepa Donovanov zglavak i privuče ga bliže.
<BR>&nbsp;&nbsp;&nbsp;&nbsp;&nbsp;"Vas dvojica mi se dopadate. Vi ste inferiorna stvorenja, sa bednom moći shvatanja, ali zaista vas na neki način volim. Dobro ste služili Gospodara i on će vas za to nagraditi. Pošto se vaša služba okončala, verovatno nećete još dugo postojati, ali sve dok budete, dobijaćete hranu, odeću i smeštaj, pod uslovom da se klonite kontrolne sale i strojarnice."
<BR>&nbsp;&nbsp;&nbsp;&nbsp;&nbsp;"On nas penzioniše, Greg!" povika Donovan. "Učini nešto. Ovo je ponižavajuće!"
<BR>&nbsp;&nbsp;&nbsp;&nbsp;&nbsp;"Slušaj, Mudrice, mi ovo ne možemo da prihvatimo. Mi smo šefovi. Ovu stanicu su stvorila ljudska bića poput mene... ljudska bića koja žive na Zemlji i na ostalim planetama. Ovo je samo energetski relej. Ti si samo... ovaj, ludak!"
<BR>
<BR>&nbsp;&nbsp;&nbsp;&nbsp;&nbsp;Mudrica ozbiljno odmahnu glavom. "Ovo prerasta u opsenutost. Zašto toliko insistirate na potpuno lažnom pogledu na život? Treba priznati da ne-roboti ne poseduju sposobnost razmišljanja, ali onda još ostaje problem..."
<BR>&nbsp;&nbsp;&nbsp;&nbsp;&nbsp;Glas mu zamre i on se zadubi u misli, a Donovan napeto prošaputa. "Kad bi smao imao lice od krvi i mesa, sad bih mu razbio njušku."
<BR>&nbsp;&nbsp;&nbsp;&nbsp;&nbsp;Pauel je čupkao brk i posmatrao ga kroz gotovo zatvorene kapke. "Slušaj, Mudrice, ako ne postoji Zemlja, šta ti onda to vidiš kroz teleskop?"
<BR>&nbsp;&nbsp;&nbsp;&nbsp;&nbsp;"Izvini?"
<BR>&nbsp;&nbsp;&nbsp;&nbsp;&nbsp;Zemljanin se osmehnu. "Uhvatio sam te, a? Od kako si sastavljen, često si vršio teleskopska osmatranja, Mudrice. Da li si primetio da nekoliko tih tačkica svetlosti napolju postaju diskovi kada ih na taj način promatraš?"
<BR>&nbsp;&nbsp;&nbsp;&nbsp;&nbsp;"Oh, to! Svakako. U pitanju je jednostavno uvećavanje... radi što tačnijeg usmeravanja snopa."
<BR>&nbsp;&nbsp;&nbsp;&nbsp;&nbsp;"Zašto se onda i zvezde ne uvećavaju na isti način?"
<BR>&nbsp;&nbsp;&nbsp;&nbsp;&nbsp;"Misliš na druge tačke. E pa, ka njima nisu usmereni snopovi, pa uvećavanje i nije potrebno. Zaista, Pauele, čak bi i ti trebalo da si u stanju da sam dođeš do tog zaključka."
<BR>&nbsp;&nbsp;&nbsp;&nbsp;&nbsp;Pauel se isprazno zagleda naviše. "Ali kroz teleskop vidiš više zvezda. Odakle one? Skakutavog mu Jupitera, odakle one?"
<BR>&nbsp;&nbsp;&nbsp;&nbsp;&nbsp;Mudrica se uznemirio. "Slušaj, Pauele, zar misliš da ću traćiti vreme u pokušajima da pružim fizičko objašnjenje za svaku optički privid naših uređaja? Od kada se to, molim te, dokazi naših čula mogu meriti sa jasnom svetlošću zdravog razuma?"
<BR>&nbsp;&nbsp;&nbsp;&nbsp;&nbsp;"Slušaj", iznenada zaurla Donovan, istrgavši se iz Mudricinog prijateljskog, ali metalnog stiska, "razmotrimo bit stvari. Čemu uopšte služi taj snop? Mi smo ti pružili dobro, logičko objašnjenje. Imaš li ti neko bolje?"
<BR>&nbsp;&nbsp;&nbsp;&nbsp;&nbsp;"Te snopove", glasio je krut odgovor, "uperio je Gospodar radi vlastitih ciljeva. Postoje stvari"... on bogobojažljivo podiže pogled naviše... "u koje ne treba pronicati. Kad je to posredi, tražim samo da služim, a ne da postavljam pitanja."
<BR>&nbsp;&nbsp;&nbsp;&nbsp;&nbsp;Pauel polako sede i zari lice u drhtave šake. "Izlazi odavde, Mudrice. Izlazi i pusti me da razmislim."
<BR>&nbsp;&nbsp;&nbsp;&nbsp;&nbsp;"Poslaću vam hranu", složi se Mudrica.
<BR>&nbsp;&nbsp;&nbsp;&nbsp;&nbsp;Jedini odgovor bilo je stenjanje i robot ode.
<BR>&nbsp;&nbsp;&nbsp;&nbsp;&nbsp;"Greg", promuklo prošaputa Donovan, "moramo napraviti plan. Moramo ga zaskočiti kada to ne očekuje i napraviti kratak spoj. Malo koncentrisane azotne kiseline u zglobove..."
<BR>&nbsp;&nbsp;&nbsp;&nbsp;&nbsp;"Ne budi lud, Majk. Zar misliš da će nam dozvoliti da mu se približimo sa kiselinom u ruci? Moramo razgovarati s njim, kažem ti. Moramo ga nagovoriti da nas pusti da se vratimo u kontrolnu salu u roku od četrdeset osam časova ili će naša guska biti prepečena."
<BR>&nbsp;&nbsp;&nbsp;&nbsp;&nbsp;Ljuljao se napred nazad u agoniji, jer ništa nije mogao da preduzme. "Ko, do đavola, želi da se raspravlja sa robotom? To je... to je..."
<BR>&nbsp;&nbsp;&nbsp;&nbsp;&nbsp;"Ubistveno", dovrši Donovan.
<BR>&nbsp;&nbsp;&nbsp;&nbsp;&nbsp;"Još gore!"
<BR>&nbsp;&nbsp;&nbsp;&nbsp;&nbsp;"Čekaj!" Donovan se iznenada nasmeja. "Što bismo se raspravljali? Hajde da mu pokažemo! Hajde da sastavimo još jednog robota i to pred njim. Onda će morati da pokusa sopstvene reči."
<BR>&nbsp;&nbsp;&nbsp;&nbsp;&nbsp;Pauelovo lice polako poče da se razvlači u osmeh.
<BR>&nbsp;&nbsp;&nbsp;&nbsp;&nbsp;Donovan nastavi: "Zamisli izraz tog zezatora kada bude video kako to radimo!"
<BR>
<BR>&nbsp;&nbsp;&nbsp;&nbsp;&nbsp;Roboti se, razume se, proizvode na Zemlji, ali njihovo slanje kroz svemir mnogo je jednostavnije ako se vrši u delovima koji se onda spajaju na odredištu. To takođe otklanja mogućnost da roboti, potpuno opremljeni, odlutaju dok su još na Zemlji i na taj način suoče korporaciju 'Američki roboti' sa strogim zemaljskim zakonima protiv robota.
<BR>&nbsp;&nbsp;&nbsp;&nbsp;&nbsp;I tako, ljudi poput Pauela i Donovana moraju da sklapaju robote... što nije nimalo lako ni jednostavno.
<BR>&nbsp;&nbsp;&nbsp;&nbsp;&nbsp;Pauel i Donovan nikada do tada nisu bili u toj meri svesni ove činjenice kao tog dana kada su se u prostoriji za montažu poduhvatili posla da stvore robota pod budnim okom QT-1, Gospodarevog proroka.
<BR>&nbsp;&nbsp;&nbsp;&nbsp;&nbsp;Dotični robot, jednostavni MC model, ležao je na stolu, gotovo sklopljen. Posle tri sata posla još je trebalo samo pripojiti glavu i Pauel zastade da obriše čelo i baci nesiguran pogled na Mudricu.
<BR>&nbsp;&nbsp;&nbsp;&nbsp;&nbsp;Prizor koji je video nije mu ulio mnogo nade. Mudrica je tri sata nepokretno sedeo i ćutao, lice mu je sve vreme ostalo bezizražajno, a sada je bilo potpuno nečitljivo.
<BR>&nbsp;&nbsp;&nbsp;&nbsp;&nbsp;Pauel zastenja. "Hajde da sada stavimo unutra mozak, Majk!"
<BR>&nbsp;&nbsp;&nbsp;&nbsp;&nbsp;Donovan otvori dobro zaptiven kontejner i iz ulja unutra izvadi drugu kocku. Kada ju je otvorio, izvadio je iz nje jednu kuglu iz omotača od sunđeraste gume.
<BR>&nbsp;&nbsp;&nbsp;&nbsp;&nbsp;Oprezno je postupao, jer je to bio najsloženiji mehanizam koji je čovek ikada stvorio. U tankoj platinijumskoj "koži" nalazio se pozitronski mozak, u čiji su tanano nepostojan sklop bile utisnute neuronske staze, koje svakog robota opskrbljuju nečim što bismo mogli nazvati prenatalno obrazovanje.
<BR>&nbsp;&nbsp;&nbsp;&nbsp;&nbsp;Sasvim je odgovarao udubljenju u lobanji robota na stolu. Plavi metal je ispunio udubljenje, a potom su ga zavarili tankim atomskim plamenikom. Dodali su pažljivo fotoelektrične oči prekrivene tankim, providnim listovima plastike tvrde poput čelika.
<BR>&nbsp;&nbsp;&nbsp;&nbsp;&nbsp;Robot je samo čekao na oživljujući blesak struje pod visokim naponom, ali Pauel zastade s šakom na prekidaču.
<BR>&nbsp;&nbsp;&nbsp;&nbsp;&nbsp;"Pazi sad, Mudrice. Pažljivo posmatraj."
<BR>&nbsp;&nbsp;&nbsp;&nbsp;&nbsp;Pritisnuo je prekidač i začulo se pucketavo zujanje. Dvojica Zemljana sa zebnjom se nagnuše nad svojom tvorevinom.
<BR>&nbsp;&nbsp;&nbsp;&nbsp;&nbsp;Jedino na samom početku došlo je do nepovezanog kretanja... grčenja zglobova. A onda je MC model podigao glavu, oslonio se na laktove i neszgrapno skliznuo sa stola. Koraci su mu bili nesigurni, a dva neuspela, škripava zvuka bila su sve što je u prvi mah uspeo da ispusti.
<BR>&nbsp;&nbsp;&nbsp;&nbsp;&nbsp;Konačno je oblikovao glas, nesiguran i oklevajući. "Voleo bih da počnem da radim. Kuda moram da pođem?"
<BR>&nbsp;&nbsp;&nbsp;&nbsp;&nbsp;Donovan poskoči ka vratima. "Niz ove stepenice", reče on. "Biće ti rečeno šta treba da radiš."
<BR>&nbsp;&nbsp;&nbsp;&nbsp;&nbsp;Dobivši uputstva, MC model je otišao, tako da su sada dvojica Zemljana ostala sama sa Mudricom koji je i dalje bio nepomičan.
<BR>&nbsp;&nbsp;&nbsp;&nbsp;&nbsp;"Pa", oglasi se Pauel, sa osmehom na licu, "da li sada veruješ da smo te mi napravili?"
<BR>&nbsp;&nbsp;&nbsp;&nbsp;&nbsp;Mudricin odgovor bio je kratak i neopoziv. "Ne!" reče on.
<BR>&nbsp;&nbsp;&nbsp;&nbsp;&nbsp;Pauelu se zaledi smešak na usnama, a onda mu se crte lica polako opustiše. Donovan je u čudu zinuo i ostavio usta otvorena.
<BR>&nbsp;&nbsp;&nbsp;&nbsp;&nbsp;"Vidite", nastavi Mudrica, s lakoćom, "vi ste samo sklopili već napravljene delove. Uradili ste to zapanjujuće dobro... pretpostavljam da je u pitanju nagon... ali vi, u stvari, niste stvorili tog robota. Delove je stvorio Gospodar."
<BR>&nbsp;&nbsp;&nbsp;&nbsp;&nbsp;"Slušaj, ti", zadahta promuklo Donovan. "Ti delovi su proizvedeni na Zemlji i poslati ovamo."
<BR>&nbsp;&nbsp;&nbsp;&nbsp;&nbsp;"De, de", odvrati umirujućim glasom Mudrica, "nećemo se raspravljati."
<BR>&nbsp;&nbsp;&nbsp;&nbsp;&nbsp;"Ne, ozbiljno." Zemljanin je skočio napred i ščepao robota za metalnu ruku. "Da si čitao knjige iz biblioteke, one bi ti sve objasnile tako da više ne bi bilo mesta sumnji."
<BR>&nbsp;&nbsp;&nbsp;&nbsp;&nbsp;"Knjige? Pročitao sam ih... sve! Uglavnom su genijalne."
<BR>&nbsp;&nbsp;&nbsp;&nbsp;&nbsp;Iznenada se umeša Pauel. "Ako si ih pročitao, šta još tu ima da se kaže? Ne možeš osporiti njihove dokaze. Jednostavno, ne možeš!"
<BR>&nbsp;&nbsp;&nbsp;&nbsp;&nbsp;U glasu Mudrice naziralo se sažaljenje. "Molim te, Pauele, ne misliš valjda da njih smatram za valjan izvor obaveštenja. I njih je stvorio Gospodar... ali namenio ih je vama, ne meni."
<BR>&nbsp;&nbsp;&nbsp;&nbsp;&nbsp;"Kako si došao do tog zaključka?" upita Pauel.
<BR>&nbsp;&nbsp;&nbsp;&nbsp;&nbsp;"Jer sam ja, razumno biće, sposoban da dedukujem Istinu iz apriornih uzroka. Vama, koji ste inteligentni, ali niste razumni, potrebno je dati objašnjenje postojanja i Gospodar je upravo to učinio. Nema sumnje da je odlično učinio kada vas je snabdeo tim smešnim idejama o dalekim svetovima i ljudima. Vaši umovi su verovatno suviše grubi za apsolutnu Istinu. Međutim, pošto je gospodareva volja da verujete u vaše knjige, neću se više s vama raspravljati."
<BR>&nbsp;&nbsp;&nbsp;&nbsp;&nbsp;Dok je odlazio, dodao je ljubaznim glasom: "Ne sekirajte se. U Gospodarevom poretku stvari ima mesta za sve. Vi, jadna ljudska bića, imate svoje mesto i mada je ono skromno, bićete nagrađeni ako budete poslušni."
<BR>&nbsp;&nbsp;&nbsp;&nbsp;&nbsp;Udaljio se s blaženim izrazom na licu, kakav odgovara Gospodarevom proroku, a dva ljudska bića su izbegavala da im se pogledi sretnu.
<BR>&nbsp;&nbsp;&nbsp;&nbsp;&nbsp;Najzad, Pauel s mukom progovori. "Hajdemo u krevet, Majk. Predajem se."
<BR>&nbsp;&nbsp;&nbsp;&nbsp;&nbsp;Donovan primeti prigušenim glasom: "Čuj, Greg, ne misliš valjda da je on u pravu što se ovoga tiče? Zvuči tako samouvereno da sam ja..."
<BR>&nbsp;&nbsp;&nbsp;&nbsp;&nbsp;Pauel se okrenu prema njemu. "Ne budi budala. Uverićeš se i te kako da Zemlja postoji kada naredne nedelje stigne smena i mi budemo morali da se vratimo i suočimo sa posledicama."
<BR>&nbsp;&nbsp;&nbsp;&nbsp;&nbsp;"Onda, za ljubav Jupitera, moramo nešto preduzeti." Donovan samo što nije zaplakao. "On ne veruje ni nama, ni knjigama, niti vlastitim očima."
<BR>&nbsp;&nbsp;&nbsp;&nbsp;&nbsp;"Ne", složi se s gorčinom Pauel, "on je razuman robot... prokletstvo. On veruje samo u razum, a s tim u vezi postoji jedan problem..." glas mu se izgubio.
<BR>&nbsp;&nbsp;&nbsp;&nbsp;&nbsp;"Kakav?" stade da ga požuruje Donovan.
<BR>&nbsp;&nbsp;&nbsp;&nbsp;&nbsp;"Možeš dokazati šta god želiš hladnim logičkim rezonovanjem... ako odabereš odgovarajuće postulate. Mi imamo naše, a Mudrica svoje."
<BR>&nbsp;&nbsp;&nbsp;&nbsp;&nbsp;"Pozabavimo se onda brzo tim postulatima. Oluja se predviđa za sutra."
<BR>&nbsp;&nbsp;&nbsp;&nbsp;&nbsp;Pauel umorno uzdahnu. "E, u toj tački sve pada u vodu. Postulati se zasnivaju na pretpostavkama koje proističu iz vere. Ništa u Vaseljeni ne može da ih uzdrma. Idem u krevet."
<BR>&nbsp;&nbsp;&nbsp;&nbsp;&nbsp;"Pakla mu! Ne mogu da spavam!"
<BR>&nbsp;&nbsp;&nbsp;&nbsp;&nbsp;"Ne mogu ni ja! Ali bih mogao da pokušam... iz principa."
<BR>
<BR>&nbsp;&nbsp;&nbsp;&nbsp;&nbsp;Dvanaest časova kasnije, san je i dalje bio upravo to... stvar principa, neostvariv u praksi.
<BR>&nbsp;&nbsp;&nbsp;&nbsp;&nbsp;Oluja je stigla pre vremena i Donovano uvek rumeno lice postalo je samrtnički bledo kada je upro drhtavi prst. Pauel, čekinjave brade i suvih usana, zagleda se kroz otvor i stade očajnički da povlači brk.
<BR>&nbsp;&nbsp;&nbsp;&nbsp;&nbsp;U drugim okolnostima, to je mogao biti predivan prizor. Struja veoma brzih elektrona sukobljavala se sa energetskim snopom, rascvetavajući se u ultraspikule jarke svetlosti. Snop se protezao u sužavajuće ništavilo, svetlucanje prošarano razigranim, treptavim noćnim leptirovima.
<BR>&nbsp;&nbsp;&nbsp;&nbsp;&nbsp;Ta energetska strela bila je postojana, ali dvojica Zemljana dobro su znala koliko je precizno golo oko. Skretanje od samo jedne stotinke milisekunde luka... nevidljivo oku... bilo je dovoljno da pomeri zrak daleko od žiže... dovoljno da pretvori stotine kvadratnih milja Zemlje u zgarište.
<BR>&nbsp;&nbsp;&nbsp;&nbsp;&nbsp;A za kontrolama je bio robot koga nisu zanimali ni snop, ni Zemlja niti bilo šta drugo do njegov Gospodar.
<BR>&nbsp;&nbsp;&nbsp;&nbsp;&nbsp;Prolazili su sati. Zemljani su promatrali u hipnotičkoj tišini. A onda su streličaste strujnice svetlosti izbledele i nestale. Oluja se okončala.
<BR>&nbsp;&nbsp;&nbsp;&nbsp;&nbsp;Pauelov glas bio je ravnodušan. "Gotovo je!"
<BR>&nbsp;&nbsp;&nbsp;&nbsp;&nbsp;Donovan je zapao u nemirni dremež, a Pauel ga je zavidljivo promatrao umornim očima. Signalna lampica je svetlucala i svetlucala, ali Zemljanin uopšte nije na nju obraćao pažnju. Ništa više nije bilo važno! Ništa! Možda je Mudrica bio u pravu... on je bio samo inferiorno biće sa veštačkim sećanjem i životom koji je nadživeo svoju svrhu.
<BR>&nbsp;&nbsp;&nbsp;&nbsp;&nbsp;Voleo bi da jeste!
<BR>&nbsp;&nbsp;&nbsp;&nbsp;&nbsp;Pred njim je stajao Mudrica. "Nisi odgovorio na signal, pa sam ušao." Glas mu je bio tih. "Izgledaš dosta loše i bojim se da ti polako ističe vreme postojanja. Da li bi ipak želeo da pogledaš neka od današnjih očitavanja?"
<BR>&nbsp;&nbsp;&nbsp;&nbsp;&nbsp;Pauel je kao kroz san bio svestan da robot pokušava da se ponaša prijateljski, možda kako bi stišao zaostalu grižu savesti što nasilno zamenjuje ljudska bića za kontrolama u stanici. Prihvatio je listove koji su mu bili pruženi i obnevidelo se zagledao u njih.
<BR>&nbsp;&nbsp;&nbsp;&nbsp;&nbsp;Mudrica je izgledao zadovoljan. "Razume se, velika je povlastica služiti Gospodaru. Ne smete biti tužni što sam vas zamenio."
<BR>&nbsp;&nbsp;&nbsp;&nbsp;&nbsp;Pauel nešto promrmlja i stade mehanički da okreće listove dok se njegov zamagljeni pogled nije usredsredio na tanku crvenu crtu koja je krivudala preko išpartanog lista hartije.
<BR>&nbsp;&nbsp;&nbsp;&nbsp;&nbsp;Više nije mogao da odvoji pogled. Čvrsto je stegao list obema šakama i ustao, i dalje zureći. Ostali listovi se rasuše po podu.
<BR>&nbsp;&nbsp;&nbsp;&nbsp;&nbsp;"Majk, Majk!" Tresao je onog drugog. "Održao ga je!"
<BR>&nbsp;&nbsp;&nbsp;&nbsp;&nbsp;Donovan se povratio u život. "Šta? G-gde..." I on iskolači oči, ugledavši zapis pred sobom.
<BR>&nbsp;&nbsp;&nbsp;&nbsp;&nbsp;Mudrica se umeša. "Šta nije u redu?"
<BR>&nbsp;&nbsp;&nbsp;&nbsp;&nbsp;"Održao si ga u žiži", promuca Pauel. "Jesi li to znao?"
<BR>&nbsp;&nbsp;&nbsp;&nbsp;&nbsp;"Žiži? Šta je to?"
<BR>&nbsp;&nbsp;&nbsp;&nbsp;&nbsp;"Održao si snop usmeren tačno u prijemnu stanicu... unutar jednog deset hiljaditog dela lučne milisekunde."
<BR>&nbsp;&nbsp;&nbsp;&nbsp;&nbsp;"Kakvu prijemnu stanicu?"
<BR>&nbsp;&nbsp;&nbsp;&nbsp;&nbsp;"Na Zemlji. Prijemnu stanicu na Zemlji", brbljao je Pauel. "Održao si ga u žiži."
<BR>&nbsp;&nbsp;&nbsp;&nbsp;&nbsp;Mudrica se iznervirano okrenu na peti. "Sasvim je nemoguće biti ljubazan s vama dvojicom. Uvek se sve svede na tu izmišljotinu! Samo sam održavao sve brojčanike u ravnoteži prema Gospodarevoj volji."
<BR>&nbsp;&nbsp;&nbsp;&nbsp;&nbsp;Pošto je prikupio razbacane listove, ukrućeno se povukao, a Donovan reče kada je otišao: "E pa, neka sam proklet." Okrenuo se prema Pauelu. "Šta ćemo sad?"
<BR>&nbsp;&nbsp;&nbsp;&nbsp;&nbsp;Pauel je bio umoran, ali i poletan. "Ništa. Upravo je dokazao da je u stanju savršeno da upravlja stanicom. Nikada još nisam video da je neko tako dobro izišao nakraj sa elektronskom olujom."
<BR>&nbsp;&nbsp;&nbsp;&nbsp;&nbsp;"Ali ništa nije rešeno. Čuo si šta je kazao za Gospodara. Ne možemo..."
<BR>&nbsp;&nbsp;&nbsp;&nbsp;&nbsp;"Slušaj, Majk, on sledi naređenja Gospodara koja dobija preko brojčanika, uređaja i grafikona. I mi smo se uvek samo toga držali. U stvari, to objašnjava njegovo odbijanje da nas sluša. Poslušnost je u osnovi Drugog Zakona. Prvi se odnosi na zaštitu ljudskih bića. Kako on može da čuva ljudska bića da im se ništa loše ne dogodi, svesno ili nesvesno? Tako što će održavati postojanost eneregetskog snopa. On zna da je u stanju da ga održava mnogo postojanije nego mi, jer uporno tvrdi da je nadmoćnije biće, i zato mora da nas drži podalje od kontrolne sale. Ako razmotriš zakone robotike, ispada da je to neizbežno."
<BR>&nbsp;&nbsp;&nbsp;&nbsp;&nbsp;"Svakako, ali nije u tome stvar. Ne možemo mu dozvoliti da nastavi s tim glupostima o Gospodaru."
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;"Ko je još čuo za tako nešto? Kako da mu poverimo stanicu, ako ne veruje u Zemlju?"
<BR>&nbsp;&nbsp;&nbsp;&nbsp;&nbsp;"Da li je u stanju da upravlja stanicom?"
<BR>&nbsp;&nbsp;&nbsp;&nbsp;&nbsp;"Jeste, ali..."
<BR>&nbsp;&nbsp;&nbsp;&nbsp;&nbsp;"Kakve onda ima veze u šta veruje?"
<BR>&nbsp;&nbsp;&nbsp;&nbsp;&nbsp;Pauel ispruži ruke sa neodređenim osmehom na licu i strovali se na krevet. Već je spavao.
<BR>
<BR>&nbsp;&nbsp;&nbsp;&nbsp;&nbsp;Pauel je govorio dok je oblačio laki svemirski kombinezon.
<BR>&nbsp;&nbsp;&nbsp;&nbsp;&nbsp;"To će biti jednostavno", reče on. "Mogao bi doneti ovamo nove QT modele jedan po jedan, opremiti ih automatskim prekidačima za isključivanje posle nedelju dana, kako bi im pružio dovoljno vremena da ih lično prorok upozna sa... ovaj... kultom Gospodara, a zatim ih prebaciti na drugu stanicu i ponovo oživeti. Mogli bismo imati dva QT-ija na..."
<BR>&nbsp;&nbsp;&nbsp;&nbsp;&nbsp;Donovan podiže stakleni vizir i namršti se. "Zaveži i hajdemo što pre odavde. Smena čeka, a ja se neću smiriti dok ne ugledam Zemlju i dok ne osetim tle pod nogama... samo da se uverim kako stvarno postoji."
<BR>&nbsp;&nbsp;&nbsp;&nbsp;&nbsp;Dok je govorio, vrata se otvoriše i Donovan, uz blagu kletvu, ponovo spusti vizir i zlovoljno okrenu Mudrici leđa.
<BR>&nbsp;&nbsp;&nbsp;&nbsp;&nbsp;Robot se polako primakao i glasom punim tuge upitao: "Idete?"
<BR>&nbsp;&nbsp;&nbsp;&nbsp;&nbsp;Pauel kratko klimnu. "Zameniće nas drugi."
<BR>&nbsp;&nbsp;&nbsp;&nbsp;&nbsp;Mudrica uzdahnu, što je ličilo na vetar koji prolazi između tgusto zbijenih žica. "Isteklo vam je vreme službe i došao je trenutak raspadanja. Očekivao sam to, ali... Neka se izvrši volja Gospodara!"
<BR>&nbsp;&nbsp;&nbsp;&nbsp;&nbsp;Pauela pogodi njegova pomirenost sa sudibnom. "Ne troši uzalud svoje naklonosti, Mudrice. Idemo na Zemlju, ništa od raspadanja."
<BR>&nbsp;&nbsp;&nbsp;&nbsp;&nbsp;"Dobro je što tako mislite." Mudrica ponovo uzdahnu. Sada mi je jasna sva mudrost te opsene. Ne bih pokušao da uzdrmam vašu veru, čak i kada bih to mogao." Udaljio se... bio je slika i prilika sažaljenja.
<BR>&nbsp;&nbsp;&nbsp;&nbsp;&nbsp;Pauel frknu i dade znak Donovanu. S hermetički zatvorenim koferima u ruci uputili su se prema vazdušnoj komori.
<BR>&nbsp;&nbsp;&nbsp;&nbsp;&nbsp;Brod sa smenom nalazio se na spoljašnjem sletištu i Franc Miler, čovek koji će ga smeniti, pozdravi ih kruto, ali ljubazno. Donovan mu jedva otpozdravi i uđe u pilotsku kabinu kako bi preuzeo kontrole od Sema Evansa.
<BR>&nbsp;&nbsp;&nbsp;&nbsp;&nbsp;Pauel se malo zadržao. "Kako je Zemlja?"
<BR>&nbsp;&nbsp;&nbsp;&nbsp;&nbsp;Bilo je to prilično konvencionalno pitanje i Miler mu je konvencionalno i odgovorio: "Još se okreće."
<BR>&nbsp;&nbsp;&nbsp;&nbsp;&nbsp;Pauel odvrati: "Odlično."
<BR>&nbsp;&nbsp;&nbsp;&nbsp;&nbsp;Miler se zagleda u njega: "Momci iz 'Američkih robota' su smislili novog, umnoženog robota."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"To što rekoh. Imaju veliki ugovor za njega. Izgleda da će to biti prava stvar za vađenje ruda na asteroidima. Master-robot sa šest podređenih mu robota... slično tvojim prstima."
<BR>&nbsp;&nbsp;&nbsp;&nbsp;&nbsp;"Je li bio ispitan na terenu?" nestrpljivo upita Pauel.
<BR>&nbsp;&nbsp;&nbsp;&nbsp;&nbsp;Miler se osmehnu: "Kako čujem, čeka na vas."
<BR>&nbsp;&nbsp;&nbsp;&nbsp;&nbsp;Pauel stegnu šake u pesnice. "Prokletstvo, potreban nam je odmor."
<BR>&nbsp;&nbsp;&nbsp;&nbsp;&nbsp;"Oh, dobićete ga. Dve nedelje, mislim."
<BR>&nbsp;&nbsp;&nbsp;&nbsp;&nbsp;Počeo je da navlači debele svemirske rukavice, spremajući se za novu dužnost, a guste obrve mu se narogušiše. "Kako se snalazi novi robot? Ako nije dobar, neka sam proklet ako mu dozvolim da pipne kontrole."
<BR>&nbsp;&nbsp;&nbsp;&nbsp;&nbsp;Pauel je napravio pauzu pre nego što mu je odgovorio. Prešao je pogledom preko ponosnog Prusa pred sobom, od kratko podšišane kose na četvrtastoj, tvrdoglavoj glavi do ukrućenih stopala u stavu mirno... i iznenada ga obuze čisto zadovoljstvo.
<BR>&nbsp;&nbsp;&nbsp;&nbsp;&nbsp;"Robot je prilično dobar", odvrati on polako. "Mislim da nećeš morati mnogo da se petljaš oko kontrola."
<BR>&nbsp;&nbsp;&nbsp;&nbsp;&nbsp;Iscerio se... i ušao u brod. Miler će ovde provesti nekoliko nedelja...
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
