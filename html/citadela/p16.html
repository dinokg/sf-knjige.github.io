<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. PUSTINJAK
<P>&nbsp;&nbsp;&nbsp;&nbsp;&nbsp;Postojalo je uzdignuće ispred kuće, kao trem; bilo je jedva nešto više od okolnih stena, ali je išlo celom širinom tog zida, pa čak i oko uglova, kao što je to kod onih dugačkih tremova koje čovek ponekad vidi na boljim seoskim kućama, tamo gde nema mnogo razloga za strah i gde vlasnici vole da sede u večernjoj svežini i gledaju kako Urt - ili Urtha, ili Erth, kako još kažemo - pada ispod Lune. Pokucao sam na vrata, a onda sam, pošto se niko nije odazvao, prošetao tim tremom, prvo na levu stranu, pa na desnu, navirujući kroz prozore.
<BR>&nbsp;&nbsp;&nbsp;&nbsp;&nbsp;Unutra bejaše odveć mračno da bih išta video, ali zato otkrih da taj trem zapravo obuhvata kuću, naime proteže se sve do samog ruba provalije, a tu se okončava bez ikakve ograde. Kucao sam još, ali jednako uzaludno kao pre, a onda sam legao na trem da spavam (jer je taj trem, zato što je imao krov iznad sebe, bio bolje mesto od ijednog za koje bih se mogao nadati da ću ga naći među stenama); začuh, tada, tihe korake.
<BR>&nbsp;&nbsp;&nbsp;&nbsp;&nbsp;Negde visoko u toj kući jedan čovek je hodao. Koraci su mu u početku bili spori, tako da sam pomislio da je star ili bolestan. Međutim, kako su se bližili, postajali su čvršći i brži, a kad su najzad stigli do vrata, zvučali su kao ravnomerni čvrsti hod odlučnog čoveka, koji bi, recimo, mogao zapovedati nekom legijom, ili konjičkim odredom.
<BR>&nbsp;&nbsp;&nbsp;&nbsp;&nbsp;Do tad sam već bio ustao, isprašio ogrtač i doterao spoljašnji izgled najbolje što sam mogao, ali ipak sam, u trenutku kad se vrata otvoriše zaokretom unazad, bio slabo pripremljen za onoga koga sam video. Nosio je sveću debelu kao moj šačni zglavak i ja pri njenom svetlu videh lice slično licima onih hijerodula koje sam u Boldandersovom dvorcu video, osim što je ovo bilo ljudsko - zapravo, stekao sam osećaj da baš kao što su lica kipova u baštama Kuće Apsoluta bila imitacije lica Famulime, Barbatusa i Osipagoa, tako isto i lica te tri kakogenske ličnosti predstavljaju samo imitacije, u nekom tuđinskom materijalu izvedene, ovog jednog lica koje se našlo preda mnom. Često u ovom izveštaju kažem da pamtim sve, i to je tako; ali kad pokušam da napravim, pokraj ovih mojih reči, skicu tog lica, uviđam da to ne mogu. Nijedan crtež koji ja mogu načiniti baš ni najmanje ne podseća na to lice. Jedino mogu kazati da su obrve bile teške i ravne, a oči duboko usađene i duboko plave, kao Tekline. Koža mu je bila fina kao ženska koža, ali u njemu ničeg ženstvenog nije bilo, a brada koja mu se spuštala do pojasa bila je najtamnije crne boje. Činilo se da je njegova odežda bela, ali na mestima gde je hvatala sjaj sveće pojavljivale su se, u treptajima, dugine boje.
<BR>&nbsp;&nbsp;&nbsp;&nbsp;&nbsp;Naklonio sam se kao što su me u Matahini učili i rekao mu svoje ime i ko me šalje. Onda rekoh: "A jeste li Vi, sire, ankorit Poslednje kuće?"
<BR>&nbsp;&nbsp;&nbsp;&nbsp;&nbsp;Klimnuo je glavom potvrdno. "Ja sam poslednji čovek ovde. Možeš me zvati imenom Aš. Pepeo."
<BR>&nbsp;&nbsp;&nbsp;&nbsp;&nbsp;Sklonio se u stranu, pokazujući time da ja treba da uđem, a onda me odveo u jednu sobu u zadnjem delu kuće, gde je postojao prozor sa koga se otvarao pogled dole, na dolinu iz koje sam pentranjem dospeo na ovu liticu prethodne noći. Bile su tu drvene stolice i jedan drveni sto. Niski metalni ormarići, tupo sjaktavi u svetlosti sveće, mirovali su u uglovima i duž zidova.
<BR>&nbsp;&nbsp;&nbsp;&nbsp;&nbsp;"Moraš oprostiti za siromašan izgled ovog mesta", reče on. "Ja društvo ovde primam, ali društva tako malo imam da sam počeo koristiti ovu sobu kao magacin."
<BR>&nbsp;&nbsp;&nbsp;&nbsp;&nbsp;"Kad čovek stanuje sam u tako pustom predelu, dobro je izgledati siromašan, gospodine Aš. Ova soba, međutim, ne izgleda siromašna."
<BR>&nbsp;&nbsp;&nbsp;&nbsp;&nbsp;Nisam mislio da to lice ima sposobnost osmehivanja, ali on se osmehnu. "Želiš moja blaga da vidiš? Evo." Ustao je i otvorio jedan ormarić, držeći kandelu tako da je osvetlila unutrašnjost. Unutra su bile četvrtaste vekne tvrdog hleba i paketići presovanih smokava. Videći izraz mog lica, on reče: "Gladan si? Nema čarolije na ovoj hrani, ako se takvih stvari bojiš."
<BR>&nbsp;&nbsp;&nbsp;&nbsp;&nbsp;Postideh se, jer bio sam poneo nešto hrane za put, pa i sačuvao nešto za povratak, ali rekoh: "Rado bih jeo taj hleb, ako ga imaš dovoljno."
<BR>&nbsp;&nbsp;&nbsp;&nbsp;&nbsp;Dade mi jednu polovinu vekne, već ranije (i to veoma oštrim nožem) presečene, komad sira umotan u srebrnu hartiju i bešećerno žuto vino.
<BR>&nbsp;&nbsp;&nbsp;&nbsp;&nbsp;"Manea je dobra žena", reče mi on. A ti, čini mi se, pripadaš onoj vrsti dobrih ljudi koji ne znaju da su takvi - a to je, kažu neki, i jedina vrsta dobrih ljudi. Smatra li Manea da ti ja mogu pomoći?"
<BR>&nbsp;&nbsp;&nbsp;&nbsp;&nbsp;"Ne, već smatra da ja mogu pomoći tebi, majstor-Aše. Vojske Komonvelta su u odstupanju, pa će ubrzo sav ovaj deo države biti prekriven bitkom, a zatim Ascijancima."
<BR>&nbsp;&nbsp;&nbsp;&nbsp;&nbsp;Opet se osmehnuo. "Ljudima bez senki. To je jedno od onih, inače veoma mnogobrojnih, imena koja su pogrešna, ali ipak sasvim tačna. Šta bi ti pomislio ako bi ti neki Ascijanac rekao da nema senku?"
<BR>&nbsp;&nbsp;&nbsp;&nbsp;&nbsp;"Ne znam", rekoh. "Nikad nisam čuo za tako nešto."
<BR>&nbsp;&nbsp;&nbsp;&nbsp;&nbsp;"Voliš li stare priče? A-ha, vidim svetlo u tvojim očima i priželjkujem da sam u stanju da ovu ispričam bolje. Vi svoje neprijatelje nazivate Ascijancima, što, naravno, nije ono ime koje oni za sebe koriste; a tako ih zovete zato što su vaši očevi verovali da Ascijanci dolaze sa struka Urta, gde je Sunce, u podne, tačno iznad glave. Istina glasi da je njihov dom mnogo dalje na severu. Pa ipak, oni jesu Ascijanci. U jednoj fabuli, načinjenoj u najranijoj zori naše rase, jedan čovek je prodao svoju senku, a onda doživeo to da ga isteruju napolje, kud god ode. Naime, niko nije hteo da poveruje da je on ljudsko biće."
<BR>&nbsp;&nbsp;&nbsp;&nbsp;&nbsp;Otpijajući vino, razmišljao sam o onom Ascijaninu, ratnom zarobljeniku, čiji je bolesnički ležaj bio odmah do mog. "Da li je taj čovek ikada dobio svoju senku natrag, majstor-Aše?"
<BR>&nbsp;&nbsp;&nbsp;&nbsp;&nbsp;"Nije. Ali je neko vreme putovao sa čovekom koji nije imao odraz u ogledalu."
<BR>&nbsp;&nbsp;&nbsp;&nbsp;&nbsp;Aš zaćuta. Onda nastavi: "Manea je dobra žena; rado bih ispunio tvoju želju. Ali ne mogu ići, a rat me nikad neće dohvatiti ovde, bez obzira na to kako će kolone marširati."
<BR>&nbsp;&nbsp;&nbsp;&nbsp;&nbsp;Rekoh: "Možda bi bilo moguće da pođeš sa mnom i šatleni daš uveravanja da je tako."
<BR>&nbsp;&nbsp;&nbsp;&nbsp;&nbsp;"Ni to ne mogu."
<BR>&nbsp;&nbsp;&nbsp;&nbsp;&nbsp;Tad sam uvideo da ću morati silom da ga povedem sa sobom, ali činilo se da nema razloga da odmah pristupim prisiljavanju; biće dovoljno mogućnosti i ujutro. Slegnuh ramenima kao da sam bezvoljan, pa upitah: "Mogu li, onda, bar da prespavam ovde, večeras? Moraću se vratiti i izvestiti o tvojoj odluci, ali daljina je petnaest liga ili više, a ja sad nisam u stanju još mnogo da pešačim."
<BR>&nbsp;&nbsp;&nbsp;&nbsp;&nbsp;Opet videh njegov maleni osmejak, upravo onakav kakav bi kip od slonovače mogao načiniti ako bi pokret buktinje doveo do promene senke na njenim usnama. "Nadao sam se da ću od tebe čuti neke novosti o svetu", reče on. "Ali vidim da si umoran. Dođi kod mene kad završiš obed. Pokazaću ti gde ti je postelja."
<BR>&nbsp;&nbsp;&nbsp;&nbsp;&nbsp;"Dvorske manire nemam, majstore, ali nisam toliki prostak da spavam kad moj domaćin želi još da razgovara - mada se bojim da nemam mnogo novosti za pričanje. Koliko saznadoh od mojih sadrugova, paćenika u lazaretu, rat se nastavlja i postaje iz dana u dan sve vreliji. Nama kao pojačanje stižu legije i polulegije, njima čitave vojske poslate sa severa ovamo, dole. Imaju i mnogo artiljerije, do se mi moramo oslanjati na svoje kopljanike-jahače, koji mogu da jurišaju brzo i dohvate neprijatelja iz blizine pre nego što neprijatelj stigne da nanišani svojim teškim oruđima. Imaju, takođe, više letećih čamaca nego što su imali prošle godine, iako smo mi uništili mnogo takvih. Autarh je lično došao da komanduje, dovodeći veliki broj svojih vojnika iz Kuće Apsoluta. Ali..." Slegnuo sam ramenima i zastao da uzmem zalogaj hleba i zalogaj sira.
<BR>&nbsp;&nbsp;&nbsp;&nbsp;&nbsp;"Proučavanje rata oduvek mi se činilo najmanje zanimljivi deo istorije. Pa ipak, neki obrasci postoje. Kad jedna strana u ratu pokaže iznenadnu snagu, to je obično iz jednog od tri razloga. Prvi je da je ta strana sklopila neki novi savez. Da li se vojnici tih novih vojski razlikuju u ma čemu od onih u starima?"
<BR>&nbsp;&nbsp;&nbsp;&nbsp;&nbsp;"Da", rekoh. "Čuo sam da su mlađi i, uopšte uzev, telesno slabiji. I da ima veći broj žena među njima."
<BR>&nbsp;&nbsp;&nbsp;&nbsp;&nbsp;"A nema razlika u jeziku ili odevanju?"
<BR>&nbsp;&nbsp;&nbsp;&nbsp;&nbsp;Odmahnuh glavom.
<BR>&nbsp;&nbsp;&nbsp;&nbsp;&nbsp;"Onda možemo, za sada, odbaciti savezništvo. Druga mogućnost bila bi okončanje nekog drugog rata, koji je bio vođen negde drugde. Ako bi tako bilo, pojačanja bi se sastojala od veterana. Kažeš da nisu to, zato ostaje samo treća mogućnost. Iz nekog razloga vašim protivnicima je potrebna hitna pobeda, pa naprežu sve sile."
<BR>&nbsp;&nbsp;&nbsp;&nbsp;&nbsp;Hleb sam bio već pojeo. Upitah, sada već istinski radoznao: "A zašto bi to bilo?"
<BR>&nbsp;&nbsp;&nbsp;&nbsp;&nbsp;"Ne znajući više od onog što znam, ne mogu kazati. Možda se njihove vođe plaše svog naroda, kome se rat smučio. Možda su svi Ascijanci samo sluge, a gospodari sada prete da će samostalno stupiti u dejstvo."
<BR>&nbsp;&nbsp;&nbsp;&nbsp;&nbsp;"Ti u jednom trenutku pružiš nadu, a u sledećem je izmakneš."
<BR>&nbsp;&nbsp;&nbsp;&nbsp;&nbsp;"Ne činim to ja, nego istorija. Jesi li ti lično bio na frontu?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"To je dobro. U mnogo kom pogledu čovek utoliko slabije poznaje rat ukoliko ga je više gledao. Kako stoji narod tvog Komonvelta? Jesu li građani ujedinjeni iza autarha? Ili ih je rat toliko iscrpeo da su počeli dizati poviku za mir?"
<BR>&nbsp;&nbsp;&nbsp;&nbsp;&nbsp;Na ovo sam se nasmejao, a sva ona gorčina koja je doprinela da budem privučen Vodalusu vratila se naglim talasom.
<BR>&nbsp;&nbsp;&nbsp;&nbsp;&nbsp;"Ujedinjavanje? Povika? Ja znam da si se ti, majstore, osamio da bi usredsredio svoj um na više teme, ali nisam očekivao da iko tako slabo poznaje zemlju u kojoj živi. Rat vode karijeristi, plaćenici i mladići koji su željni pustolovina. Sto liga južno odavde taj rat je manje od glasine, izuzev u Kući Apsoluta."
<BR>&nbsp;&nbsp;&nbsp;&nbsp;&nbsp;Majstor Aš skupi usne. "Onda je tvoj Komonvelt jači nego što sam mislio. Nije čudo što su vaši protivnici očajni."
<BR>&nbsp;&nbsp;&nbsp;&nbsp;&nbsp;"Ako je ovo snaga, neka nas Svemilostivi sačuva od slabosti. Majstore Aše, front se može raspasti u svakom trenutku. Bilo bi mudro da pođeš sa mnom na bezbednije mesto."
<BR>&nbsp;&nbsp;&nbsp;&nbsp;&nbsp;Ovo kao da nije ni čuo. "Ako na bojište stupe lično i Erebus, i Abaja, i ostali, biće to sasvim nova borba. Ako i kad. Zanimljivo. Ali ti si umoran. Dođi sa mnom. Pokazaću ti tvoju postelju i one visoke stvari radi čijeg izčavanja sam, kao što si maločas kazao, došao ovamo."
<BR>&nbsp;&nbsp;&nbsp;&nbsp;&nbsp;Popeli smo se uz dva niza stepenika i ušli u jednu sobu koja mora biti da je bila ona ista u kojoj sam prethodne večeri video svetiljku. Bila je to široka dvorana sa mnogo prozora; zapremala je čitav taj sprat. Tu su se nalazile neke mašine, ali bile su manje i malobrojnije od onih koje sam u Boldandersovom dvorcu bio video; nalazili su se tu i stolovi, i hartije, i mnoštvo knjiga, a blizu sredine stajao je jedan uzan krevet.
<BR>&nbsp;&nbsp;&nbsp;&nbsp;&nbsp;"Ovde prilegnem da odremam", objasni majstor Aš, "kad mi posao ne dopušta da se povučem na spavanje. Ležaj, za čoveka tvoje građe, nije baš veliki, ali mislim da će ti biti udoban."
<BR>&nbsp;&nbsp;&nbsp;&nbsp;&nbsp;A ja sam prethodnu noć na kamenu prespavao; ovaj krevet mi je izgledao uistinu veoma primamljivo.
<BR>&nbsp;&nbsp;&nbsp;&nbsp;&nbsp;Pošto mi je pokazao mesto gde mogu da se olakšam i operem, otišao je. Poslednji put kad sam ga uspeo ugledati, pre nego što je ugasio svetlost, videh isti onakav savršen osmejak.
<BR>&nbsp;&nbsp;&nbsp;&nbsp;&nbsp;Trenutak potom, kad su se moje oči prilagodile na mrak, prestao sam da se čudim tom osmehu, jer sam primetio nešto drugo: kroz sve te mnogobrojne prozore videlo se da napolju blista neki neograničeni biserni sjaj. "Ma, to smo mi iznad oblaka", rekoh sebi (smeškajući se, i ja, nekakvim poluosmejkom), "ili, još tačnije, neki niski oblaci su naišli, pa su zaogrnuli vrh ovog brda, što ja u mraku nisam mogao primetiti, ali što je on na neki način saznao. Sad ja vidim vrhove tih oblaka, a to su baš visoke stvari, kao što sam iz Tifonovih očiju video gornje strane oblaka." Onda legoh da spavam.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
