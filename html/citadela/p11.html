<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. PRIČA ČOVEKA ODANOG SEDAMNAESTOČLANOJ GRUPI - PRAVEDNIK
<P>&nbsp;&nbsp;&nbsp;&nbsp;&nbsp;Sledećeg jutra, dok smo jeli i kad je svako bio budan, preduzeh da pitam Foilu da li je sada vreme da presudim između priče Melitove i priče Holvardove. Odmahnula je glavom i zaustila da nešto kaže, ali je Ascijanac preteče rečima: "Svi moraju davati svoj doprinos u služenju narodu. Vo vuče plug, a pas čuva stado ovaca, a mačka hvata miševe u slagalištu žita. Prema tome, i muškarci i žene, pa čak i deca mogu služiti populusu."
<BR>&nbsp;&nbsp;&nbsp;&nbsp;&nbsp;Foila sevnu svojim zasenjujućim osmehom. "Ovaj naš prijatelj - hoće i on da ispriča priču."
<BR>&nbsp;&nbsp;&nbsp;&nbsp;&nbsp;"Šta!" reče Melito; u jednom trenutku mi se učinilo da će uspeti da se digne u sedeći položaj. "Zar ćeš dozvoliti da jedan od njih... pustiti da jedan od njih... razmisli..."
<BR>&nbsp;&nbsp;&nbsp;&nbsp;&nbsp;Mahnula je rukom, a on, zamuckujući još koji tren, ućuta. "Dabome da hoću." Nešto kao da je pokušavalo da razvuče uglove njenih usana. "Da, mislim da hoću. Moraću, naravno, da prevodim za vas ostale. Može li tako, Severijane?"
<BR>&nbsp;&nbsp;&nbsp;&nbsp;&nbsp;"Ako ti tako želiš, može", rekoh.
<BR>&nbsp;&nbsp;&nbsp;&nbsp;&nbsp;Holvard zabubnja: "Nije tako predviđeno u našem prvobitnom sporazumu. Svake reči se sećam."
<BR>&nbsp;&nbsp;&nbsp;&nbsp;&nbsp;"Sećam se i ja", reče Foila. "Ovo nije ni suprotno sporazumu i vaistinu je u saglasnosti sa duhom sporazuma, a taj duh se sastojao u tome da takmaci za moju ruku - koja sada, bojim se, nije ni mnogo meka ni mnogo lepa, mada postaje mekša i lepša otkad sam prisiljena da boravim ovde - treba da se nadmeću. Ovaj Ascijanac bi me zaprosio kad bi mislio da može; zar niste primetili kako me gleda?"
<BR>&nbsp;&nbsp;&nbsp;&nbsp;&nbsp;Ascijanin odrecitova: "Ujedinjeni, muškarci i žene su jači; ali hrabra žena hoće decu, a ne muževe."
<BR>&nbsp;&nbsp;&nbsp;&nbsp;&nbsp;"Hoće da kaže da bi se rado mnome oženio, ali ne veruje da bi njegovo udvaranje bilo prihvatljivo. U tome greši." Pogledala je Melita, pa Holvarda, a njen osmeh se razvukao u cerenje. "Zar se vas dvojica stvarno toliko plašite njega kao protivnika u pričalačkom takmičenju? Mora biti da ste bežali kao zečevi kad ste na bojnom polju videli nekog Ascijanca."
<BR>&nbsp;&nbsp;&nbsp;&nbsp;&nbsp;Ni Melito ni Holvard ne odgovoriše ništa, a Ascijanac, posle nekog vremena, poče govoriti. "U prošlim vremenima odanost prema Narodnoj stvari bila je sveprisutna. Volja Sedamnaestočlane grupe bila je volja svakoga."
<BR>&nbsp;&nbsp;&nbsp;&nbsp;&nbsp;Foila poče prevoditi: "Jednom, davno..."
<BR>&nbsp;&nbsp;&nbsp;&nbsp;&nbsp;"Neka niko ne dokoliči. Ako čovek besposliči, neka se udruži sa još nekima koji takođe besposliče, pa neka oni potraže neobdelano zemljište. Uputstva za kretanje neka im daje svako koga sretnu. Bolje je pešačiti hiljadu liga, nego sedeti u Kući umiranja od gladi."
<BR>&nbsp;&nbsp;&nbsp;&nbsp;&nbsp;"Bilo jedno imanje u nekom zabačenom kraju, a na imanju je radila grupa ljudi koji nisu bili ni u kakvom srodstvu."
<BR>&nbsp;&nbsp;&nbsp;&nbsp;&nbsp;"Neko je jak, neko drugi je lep, neko treći je majstor neke veštine. Ko je najbolji? Onaj koji služi narodu."
<BR>&nbsp;&nbsp;&nbsp;&nbsp;&nbsp;"Na tom imanju živeo je jedan dobar čovek."
<BR>&nbsp;&nbsp;&nbsp;&nbsp;&nbsp;"Neka poslove raspodeljuje mudri raspodelilac poslova. Neka hranu raspodeljuje pravedni raspodelilac hrane. Neka se svinje goje. Neka pacovi umiru od gladi."
<BR>&nbsp;&nbsp;&nbsp;&nbsp;&nbsp;"Drugi su ga varali, uzimali mu njegov udeo u raspodeli."
<BR>&nbsp;&nbsp;&nbsp;&nbsp;&nbsp;"Kad se narod sastane na savetovanje, suditi može, ali niko ne treba da dobije više od sto udaraca."
<BR>&nbsp;&nbsp;&nbsp;&nbsp;&nbsp;"Žalio se, pa ga izudarali."
<BR>&nbsp;&nbsp;&nbsp;&nbsp;&nbsp;"Kako se postiže ishrana šaka? Putem krvi. Kako krv stiže do šaka? Kroz krvne sudove. Ako se krvni sudovi zatvore, šake će istrunuti i otpasti."
<BR>&nbsp;&nbsp;&nbsp;&nbsp;&nbsp;"Otišao je sa imanja i krenuo drumovima."
<BR>&nbsp;&nbsp;&nbsp;&nbsp;&nbsp;"Tamo gde Sedamnaestočlana grupa sedi, tamo se konačna pravda izvršava."
<BR>&nbsp;&nbsp;&nbsp;&nbsp;&nbsp;"Otišao je u glavni grad i žalio se zbog načina na koji se prema njemu postupilo."
<BR>&nbsp;&nbsp;&nbsp;&nbsp;&nbsp;"Neka bude čiste vode za one koji naporno rade. Neka bude tople hrane za njih i neka dobiju čistu postelju."
<BR>&nbsp;&nbsp;&nbsp;&nbsp;&nbsp;"Vratio se na imanje, umoran i gladan posle putovanja."
<BR>&nbsp;&nbsp;&nbsp;&nbsp;&nbsp;"Niko ne treba da dobije više od sto udaraca."
<BR>&nbsp;&nbsp;&nbsp;&nbsp;&nbsp;"Opet ga istukli."
<BR>&nbsp;&nbsp;&nbsp;&nbsp;&nbsp;"Iza svega se neka dalja stvar nalazi, i to je tako večito; tako se drvo nalazi iza ptice, kamen ispod zemljišta, Sunce iza Urta. Neka se iza naših napora nađu naši napori."
<BR>&nbsp;&nbsp;&nbsp;&nbsp;&nbsp;"Pravednik nije odustao. Opet je pošao sa imanja u glavni grad."
<BR>&nbsp;&nbsp;&nbsp;&nbsp;&nbsp;"Mogu li svi molioci biti saslušani? Ne mogu, jer svi viču uglas. Ko će, dakle, biti saslušan - da li oni koji najglasnije viču? Neće oni, jer svi viču glasno. Oni koji najduže viču biće saslušani i pravda će biti ostvarena za njih."
<BR>&nbsp;&nbsp;&nbsp;&nbsp;&nbsp;"Došao je u glavni grad i ulogorio se ispred samog ulaza u boravište Sedamnaestočlane grupe, a onda je molio sve prolaznike da ga slušaju. Posle dugog vremena pušten je da uđe u palatu, a tu su vlastodršci saslušali njegove žalbe sa naklonošću."
<BR>&nbsp;&nbsp;&nbsp;&nbsp;&nbsp;"Ovako govori Sedamnaestočlanka: od onih koji kradu sve oduzmite, jer ništa od onoga što imaju nije njihovo."
<BR>&nbsp;&nbsp;&nbsp;&nbsp;&nbsp;"Rekli su mu da se vrati na imanje i kaže rđavim ljudima - u ime Sedamnaestočlane grupe - da moraju otići odatle."
<BR>&nbsp;&nbsp;&nbsp;&nbsp;&nbsp;"Kao što je dobro dete prema svojoj majci, takav je građanin prema Ssedamnaestočlanoj grupi."
<BR>&nbsp;&nbsp;&nbsp;&nbsp;&nbsp;"Uradio je tačno kako su mu kazali."
<BR>&nbsp;&nbsp;&nbsp;&nbsp;&nbsp;"Šta je glup govor? Glup govor je vetar. Uđe na uši, a iziđe kroz usta. Niko ne treba da dobije više od sto udaraca."
<BR>&nbsp;&nbsp;&nbsp;&nbsp;&nbsp;"Rugali su mu se i mlatili ga."
<BR>&nbsp;&nbsp;&nbsp;&nbsp;&nbsp;"Neka se iza naših napora nađu naši napori."
<BR>&nbsp;&nbsp;&nbsp;&nbsp;&nbsp;"Pravednik nije odustao. Vratio se još jednom u glavni grad."
<BR>&nbsp;&nbsp;&nbsp;&nbsp;&nbsp;"Građanin daje stanovništvu ono što stanovništvu treba da pripadne. A šta treba da pripadne stanovništvu? Sve."
<BR>&nbsp;&nbsp;&nbsp;&nbsp;&nbsp;"Bio je veoma umoran. Odeća mu je bila u dronjcima, a cipele iznošene. Nije imao hrane nimalo, niti ma šta za trampu."
<BR>&nbsp;&nbsp;&nbsp;&nbsp;&nbsp;"Bolje je biti pravedan nego biti dobra srca, ali samo dobre sudije mogu biti pravedne; neka oni koji ne mogu biti pravedni budu dobrog srca."
<BR>&nbsp;&nbsp;&nbsp;&nbsp;&nbsp;"U glavnom gradu je živeo od prošnje."
<BR>&nbsp;&nbsp;&nbsp;&nbsp;&nbsp;Na tom mestu ne odoleh želji da prekinem priču. Rekoh Foili da je, po mom mišljenju, divno što ona tako dobro razume šta ovaj Ascijanac, svakom od tih standardnih izreka, hoće stvarno da kaže u sklopu te njegove priče, ali da ne razumem kako ona to postiže - otkud je, na primer, znala da ona izreka o dobroti i pravednosti znači da je glavni junak priče postao prosjak.
<BR>&nbsp;&nbsp;&nbsp;&nbsp;&nbsp;"Pa, zamisli da je neko drugi - Melito, možda - pričao priču i u sred pričanja pružio šaku i počeo da moli za dobrotu. Ti bi znao šta time hoće da kaže, zar ne?"
<BR>&nbsp;&nbsp;&nbsp;&nbsp;&nbsp;Saglasih se da bih znao.
<BR>&nbsp;&nbsp;&nbsp;&nbsp;&nbsp;"Isti primer je i ovde. Mi ponekad nađemo ascijanske vojnike koji su odveć gladni ili bolesni da održe korak sa ostalima, a oni, kad shvate da ih nećemo ubiti, počnu da pričaju ovo o dobroti i pravdi. Na ascijanskom jeziku, dakako. To su rečenice koje ascijanski prosjaci kažu."
<BR>&nbsp;&nbsp;&nbsp;&nbsp;&nbsp;"Oni koji najduže viču biće saslušani i pravda će biti ostvarena za njih."
<BR>&nbsp;&nbsp;&nbsp;&nbsp;&nbsp;"Ovog puta je morao dobro da se načeka dok ga ne primiše ponovo u palatu, ali najzad ga pustiše unutra i saslušaše ono što je imao da kaže."
<BR>&nbsp;&nbsp;&nbsp;&nbsp;&nbsp;"Oni koji ne žele da služe narodu služiće narodu."
<BR>&nbsp;&nbsp;&nbsp;&nbsp;&nbsp;"Rekli su da će strpati one rđave u zatvor."
<BR>&nbsp;&nbsp;&nbsp;&nbsp;&nbsp;"Neka bude čiste vode za one koji naporno rade. Neka bude tople hrane za njih i neka dobiju čistu postelju."
<BR>&nbsp;&nbsp;&nbsp;&nbsp;&nbsp;"Vratio se kući."
<BR>&nbsp;&nbsp;&nbsp;&nbsp;&nbsp;"Niko ne treba da dobije više od sto udaraca."
<BR>&nbsp;&nbsp;&nbsp;&nbsp;&nbsp;"I još jednom ga izlemetaše."
<BR>&nbsp;&nbsp;&nbsp;&nbsp;&nbsp;"Neka se iza naših napora nađu naši napori."
<BR>&nbsp;&nbsp;&nbsp;&nbsp;&nbsp;"Samo, on nije odustao. Opet je pošao u glavni grad da se žali."
<BR>&nbsp;&nbsp;&nbsp;&nbsp;&nbsp;"Oni koji se bore za narod imaju hiljadu srca. Oni koji se bore protiv njih, nemaju nijedno srce."
<BR>&nbsp;&nbsp;&nbsp;&nbsp;&nbsp;"E sad se rđavi uplašiše."
<BR>&nbsp;&nbsp;&nbsp;&nbsp;&nbsp;"Neka se niko ne protivi odlukama Sedamnaestočlane grupe."
<BR>&nbsp;&nbsp;&nbsp;&nbsp;&nbsp;"Rekli su sebi: 'Ovaj je išao u palatu nekoliko puta i mora biti da je tamo svaki put rekao vladaocima da nismo poslušali njihove ranije zapovesti. Znači, sad će oni sigurno poslati vojnike da nas pobiju.'"
<BR>&nbsp;&nbsp;&nbsp;&nbsp;&nbsp;"Ako im rane budu na leđima, ko će im krv ustavljati?"
<BR>&nbsp;&nbsp;&nbsp;&nbsp;&nbsp;"Rđavi su pobegli."
<BR>&nbsp;&nbsp;&nbsp;&nbsp;&nbsp;"Gde su oni koji su se u prošlosti protivili odlukama Sedamnaestočlane grupe?"
<BR>&nbsp;&nbsp;&nbsp;&nbsp;&nbsp;"Više nikada nisu viđeni."
<BR>&nbsp;&nbsp;&nbsp;&nbsp;&nbsp;"Neka bude čiste vode za one koji naporno rade. Neka bude tople hrane za njih i neka dobiju čistu postelju. Onda će, dok rade, pevati, a rad će im biti lak. Onda će, dok žanju, pevati, a težina onog što požanju biće velika."
<BR>&nbsp;&nbsp;&nbsp;&nbsp;&nbsp;"Pravednik se vratio kući, pa je od tad navek živeo srećno."
<BR>&nbsp;&nbsp;&nbsp;&nbsp;&nbsp;Svi su pljeskali ovoj priči, podstaknuti i samom pričom i mudrošću ascijanskog zarobljenika i prilikom koju smo dobili da bacimo jedan pogled na život u Asciji, a ponajviše, rekao bih, uglađenošću i duhovitošću Foilinog prevoda.
<BR>&nbsp;&nbsp;&nbsp;&nbsp;&nbsp;Nemam načina da znam da li ti, koji ćeš na kraju ovo svedočanstvo čitati, voliš ili ne voliš priče. Ako ih ne voliš, to znači da si, nesumnjivo, prethodnih nekoliko strana prelistao bez pažnje. Ja priznajem da ih silno volim. Uistinu, meni se čini da od svih dobrih stvari na svetu jedine za koje čovečanstvo može tvrditi da ih je upravo ono samo stvorilo jesu priče i muzika; sve ostalo, lepotu, milosrdnost, san, čistu vodu i toplu hranu (kako bi to taj Ascijanac rekao) stvorio je Inkreator. Priče su, dakle, zaista sitnice u sklopu Vaseljene, ali teško je ne voleti najviše baš ono što je naše sopstveno - bar je meni teško da to ne volim.
<BR>&nbsp;&nbsp;&nbsp;&nbsp;&nbsp;Imam osećaj da sam iz ove priče, mada je bila najkraća i najjednostavnija od svih koje sam u ovu knjigu ubeležio, naučio nekoliko stvari koje imaju izvestan značaj. Kao prvo, uvideo sam do koje se mere naš govor, za koji zamišljamo da ga u ustima stvaramo svežeg i novog, sastoji od unapred ustaljenih izreka. Sticao se utisak da Ascijanac govori isključivo rečenice napamet naučene, iako mi nijednu od njih nismo, dok je on nije prvi put upotrebio, nikada ranije čuli. Činilo se da Foila govori baš kao ma koja obična žena i da me je neko pitao koristi li ona takve uhodane rečenice, ja bih rekao da ne koristi - a ipak, koliko je puta bilo moguće predvideti završetke njenih rečenica na osnovu početaka.
<BR>&nbsp;&nbsp;&nbsp;&nbsp;&nbsp;Drugo, saznao sam koliko je teško odstraniti želju da se ostavi utisak. Stanovnici Ascije bili su prinuđeni da govore isključivo glasom svog gospodara; ali oni su od toga načinili jedan novi jezik i ja, kad sam saslušao Ascijančevu priču, više nisam sumnjao u to da mogu iskazati šta god zažele.
<BR>&nbsp;&nbsp;&nbsp;&nbsp;&nbsp;I, treće, još jednom sam uvideo koliko je pričanje ma koje priče mnogostrana stvar. Nijedna, svakako, ne bi mogla biti jednostavnija od Ascijančeve, ali kakvo je bilo njeno značenje? Da li joj je cilj bio da uzdiže slavu Sedamnaestočlane grupe? Sam strah od njihovog imena potukao je sasvim zlotvore. Da li je namera bila da se izrekne osuda te grupe? Članovi te grupe saslušali su žalbe jednoga pravednika, ali ipak za njega nisu učinili ništa osim što su mu davali svoju govornu podršku. Nikakvog nagoveštaja u priči nije bilo da bi oni ikada učinili išta više.
<BR>&nbsp;&nbsp;&nbsp;&nbsp;&nbsp;Ali one stvari koje sam najviše želeo da doznam dok sam slušao Ascijanca i Foilu nisam doznao. Koja je pobuda nju navela da dopusti Ascijancu učešće u takmičenju? Čista svojevoljnost? Gledajući njene nasmejane oči, u to sam mogao lako poverovati. Da li ju je on zapravo privlačio? To mi je sigurno bilo teže poverovati, ali svakako nije bilo nemoguće. Ko nije viđao slučajeve da je pojedinim ženama izuzetno privlačan onaj muškarac koji baš nijednu privlačnu osobinu nema? Ona je, očigledno, imala mnogo dodira sa Ascijancima, a on očigledno nije bio običan vojnik, jer su ga njegovi naučili našem jeziku. Da li se nadala da će iz njega izvući neku tajnu?
<BR>&nbsp;&nbsp;&nbsp;&nbsp;&nbsp;A šta je s njim? Melito i Holvard su jedan drugoga optuživali za pripovedanje sa skrivenim namerama. Da li je i on, pričajući, imao neke skrivene namere? Ako jeste, mora biti da je hteo da kaže Foili - i nama ostalima - da nikada neće odustati.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
