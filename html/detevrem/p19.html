<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EPILOG: GROM-OBRAZ
<P>&nbsp;&nbsp;&nbsp;&nbsp;&nbsp;Srebren Oblak priđe Boginjinoj ženi, koja je čučala i crtala magične krugove po snegu, i reče joj: "Treba da razgovaram s tobom."
<BR>&nbsp;&nbsp;&nbsp;&nbsp;&nbsp;Nastavila je da radi isto što i do tad. "Pa, razgovaraj."
<BR>&nbsp;&nbsp;&nbsp;&nbsp;&nbsp;"Možeš li za trenutak da prestaneš sa crtanjem krugova?"
<BR>&nbsp;&nbsp;&nbsp;&nbsp;&nbsp;"Ti krugovi nas štite."
<BR>&nbsp;&nbsp;&nbsp;&nbsp;&nbsp;"Ipak, prestani", reče Srebren. "Ustani i pogledaj me u oči. Treba o nečem ozbiljnom da razgovaram s tobom."
<BR>&nbsp;&nbsp;&nbsp;&nbsp;&nbsp;Boginjina žena ga pogleda namršteno i kiselo i polako ustade. Učinilo mu se da je čuo kako joj kosti škripuću dok je ustajala iz čučnja.
<BR>&nbsp;&nbsp;&nbsp;&nbsp;&nbsp;Sneg je prestao, bar zakratko. Sunce je sijalo nejako, sunce poznog doba godine, nisko na obzorju.
<BR>&nbsp;&nbsp;&nbsp;&nbsp;&nbsp;"Dakle?" reče Boginjina žena. "Govori."
<BR>&nbsp;&nbsp;&nbsp;&nbsp;&nbsp;"Moramo odavde", reče Srebren Oblak.
<BR>&nbsp;&nbsp;&nbsp;&nbsp;&nbsp;"Naravno da moramo. To svako zna već odavno."
<BR>&nbsp;&nbsp;&nbsp;&nbsp;&nbsp;"I krećemo odavde, to hoću da kažem. Danas."
<BR>&nbsp;&nbsp;&nbsp;&nbsp;&nbsp;Boginjina žena se zamišljeno počeša po zadnjici. "Još nismo uspeli da obavimo obred kod svetilišta."
<BR>&nbsp;&nbsp;&nbsp;&nbsp;&nbsp;"Nismo."
<BR>&nbsp;&nbsp;&nbsp;&nbsp;&nbsp;"Došli smo ovamo zbog toga. Ako odemo neobavljena posla - a nismo ni Svetkovinu leta držali - Boginja će biti ljuta na nas."
<BR>&nbsp;&nbsp;&nbsp;&nbsp;&nbsp;Srebren nervozno reče: "Boginja jeste ljuta na nas. To već znamo. Poslala je Druge da zaposednu obalu i onemoguće nam pristup svetilištu. U redu: onda svetilište ne možemo upotrebiti. Ali ne možemo ni ostajati više. Ovde nemamo stvarnog zaklona, ni mnogo hrane, a zima samo što nije počela."
<BR>&nbsp;&nbsp;&nbsp;&nbsp;&nbsp;"Trebalo je da sebi priznaš te stvari odavno, Srebrene."
<BR>&nbsp;&nbsp;&nbsp;&nbsp;&nbsp;"Da. Trebalo je. Ali priznajem ih bar sad. Čim završimo ovaj razgovor, izdaću naređenje da se podigne tabor, vi ćete obaviti obrede polaska i pleme će krenuti. Je li to jasno?"
<BR>&nbsp;&nbsp;&nbsp;&nbsp;&nbsp;Boginjina žena je stajala i gledala ga neko vreme.
<BR>&nbsp;&nbsp;&nbsp;&nbsp;&nbsp;Onda je rekla: "Jeste, jasno je. Ali ti, posle ovoga, više ne možeš biti poglavica, Srebrene."
<BR>&nbsp;&nbsp;&nbsp;&nbsp;&nbsp;"Znam. Sastaće se Društvo za ubijanje i uradiće ono što se mora uraditi. Ja mogu biti ostavljen kao ponuda prineta Boginji. Neki drugi poglavica povešće vas u brda i izvući će vas odavde, odvešće vas ka istoku, gde ćete naći sklonište."
<BR>&nbsp;&nbsp;&nbsp;&nbsp;&nbsp;"Da", reče Boginjina žena. Ovo što je Srebren upravo rekao, nju kao da nije ni najmanje uznemirilo. "A ko će biti poglavica posle tebe? Ognjeoki? Prolom?"
<BR>&nbsp;&nbsp;&nbsp;&nbsp;&nbsp;"Ko god hoće da bude", reče Srebren Oblak.
<BR>&nbsp;&nbsp;&nbsp;&nbsp;&nbsp;"A šta ako to hoće ne samo jedan, nego više njih?"
<BR>&nbsp;&nbsp;&nbsp;&nbsp;&nbsp;Slegnuo je ramenima. "Nek se bore, pa ko pobedi."
<BR>&nbsp;&nbsp;&nbsp;&nbsp;&nbsp;"Ali to ne treba tako. Treba ti da odabereš."
<BR>&nbsp;&nbsp;&nbsp;&nbsp;&nbsp;"Ne", reče on. "Moja mudrost je potrošena. Moji dani su istekli. Idi i spremi se za ono što će sad biti, Boginjina ženo. Završio sam razgovor sa tobom."
<BR>&nbsp;&nbsp;&nbsp;&nbsp;&nbsp;Udaljio se od nje. Dozivala ga je, ali on na to nije obraćao pažnju. Bacila je i grudvu snega za njim i pogodila ga u rame, čak mu je nešto snega upalo za vrat i pošlo niz leđa, ali on je hodao dalje. Nije osećao želju da razgovara ma sa kim, sada. Ovo je poslednji dan njegovog života; on želi, jednostavno, da bude smiren, da bude tih, da mirno provodi svoje vreme, dok ne dođe Društvo za ubijanje sa batinom od mamutove kljove. Sutra ga više neće boleti noga, sutra će teret vladavine ležati na plećima nekog drugog čoveka.
<BR>&nbsp;&nbsp;&nbsp;&nbsp;&nbsp;Stao je, sam, i pogledao ka svetilištu koje njegov Narod nikako nije uspeo da upotrebi.
<BR>&nbsp;&nbsp;&nbsp;&nbsp;&nbsp;A tamo, dole, kod obale one reke, vrzmali su se neki Drugi. I to ratnici; sa oružjem, štaviše. Šta su sad smislili? Na stražarskoj dužnosti kod svetilišta je Mladojelen, koji se nelagodno šetka tamo-amo. Napad - da li im je to palo na um? Da zauzmu svetilište silom?
<BR>&nbsp;&nbsp;&nbsp;&nbsp;&nbsp;Takve sam ja sreće, zaista, pomisli Srebren Oblak. Sedimo nedeljama ovde, blokirani, svaka strana se boji one druge, niko ne želi da rizikuje i da silom osvaja svetilište. I baš na dan kad sam odlučio da se povučem i da im prepustim ovo mesto, oni odluče da ga borbom otmu od nas. A mi nemamo načina da razgovaramo s njima, pa ćemo zato morati da se borimo i mnogi od nas će poginuti. Nepotrebno. Da su samo sačekali do sutra, svetilište bi bilo njihovo bez bitke, jer mi više ne bismo bili tu.
<BR>&nbsp;&nbsp;&nbsp;&nbsp;&nbsp;"Ognjeoki!" povika on. "Volkodreve!"
<BR>&nbsp;&nbsp;&nbsp;&nbsp;&nbsp;Ta dvojica dođoše, trčeći kratkim koracima. Srebren im pokaza šta se dešava dole, u blizini svetilišta.
<BR>&nbsp;&nbsp;&nbsp;&nbsp;&nbsp;"Da li će oni započeti borbu?" upita Volkodrev.
<BR>&nbsp;&nbsp;&nbsp;&nbsp;&nbsp;"To samo Boginja zna, dečko. Ali bolje je da se vi spremite, za svaki slučaj. Recite to i ostalima. Svima. Čak i starcima." Srebren Oblak podiže koplje. "Boriću se i ja, zajedno sa vama, ako napadnu."
<BR>&nbsp;&nbsp;&nbsp;&nbsp;&nbsp;Ognjeoki ga pogleda sa nevericom. "Ti, Srebrene?"
<BR>&nbsp;&nbsp;&nbsp;&nbsp;&nbsp;"Zašto ne bih? Da li misliš da sam zaboravio kako se to čini?"
<BR>&nbsp;&nbsp;&nbsp;&nbsp;&nbsp;Bolje je pasti u borbi, reče on sebi, nego da te umlate batinom od mamutovače. Iako bi on više voleo da ne bude bitke i da Narod mirno ode odavde.
<BR>&nbsp;&nbsp;&nbsp;&nbsp;&nbsp;Ognjeoki i Volkodrev odjuriše da daju uzbunu.
<BR>&nbsp;&nbsp;&nbsp;&nbsp;&nbsp;Odjednom iskoči Znalica, niotkud, kao da ju je osa ujela. Znalica je jutros sama otišla nekud; često je tako radila, lutala je sama uzbrdnom stazom kojom su došli sa istoka. Eto žene koja iz dana u dan postaje sve čudnija.
<BR>&nbsp;&nbsp;&nbsp;&nbsp;&nbsp;"Srebrene! Srebrene! Gledaj!"
<BR>&nbsp;&nbsp;&nbsp;&nbsp;&nbsp;Okrenuo se ka njoj. "Šta da gledam?"
<BR>&nbsp;&nbsp;&nbsp;&nbsp;&nbsp;"Na brdu! Svetlost!" Okrenula se munjevito, pokazala iza sebe. "Vidiš li?"
<BR>&nbsp;&nbsp;&nbsp;&nbsp;&nbsp;"Šta? Gde?"
<BR>&nbsp;&nbsp;&nbsp;&nbsp;&nbsp;Suzio je oči i zapiljio se uz brdo. Tamo nije video ništa neobično.
<BR>&nbsp;&nbsp;&nbsp;&nbsp;&nbsp;"Duž staze gledaj", reče Znalica. "Tamo gde smo sišli. Vidiš li svetlost?"
<BR>&nbsp;&nbsp;&nbsp;&nbsp;&nbsp;"Ne. Da! Da!"
<BR>&nbsp;&nbsp;&nbsp;&nbsp;&nbsp;Srebren oseti čudne, hladne trnce. To je bila svetlost one vrste koju je video jednom prilikom, ranije. Vazduh se iskrio, na brdu, i sevao u crvenoj i zelenoj boji, zasenjujuće. Bleštavi obruči i kovitlaci boja plesali su u mestu, pleli se u divlje vence. A u središtu je bio prostor bele svetlosti, tako zapanjujuće beo da je Srebren jedva mogao izdržati da pravo u njega gleda.
<BR>&nbsp;&nbsp;&nbsp;&nbsp;&nbsp;Takvo svetlo pojavilo se onog dana kad su dolazili ovamo, pre mnogo nedelja. Onog dana kad je Boginja ugrabila dečaka Grom-Obraza.
<BR>&nbsp;&nbsp;&nbsp;&nbsp;&nbsp;Promuklo je počeo da mrmlja molitvu. Čuo je iza sebe ritmični napev - to je Boginjina žena pevala. Glasovi drugih dveju Boginjinih žena pridružiše se glasu najstarije.
<BR>&nbsp;&nbsp;&nbsp;&nbsp;&nbsp;"Kakvo je ono svetlo, Srebrene Oblače?" upita ga neko. "Kaži nam. Kaži nam!"
<BR>&nbsp;&nbsp;&nbsp;&nbsp;&nbsp;Odbio je od sebe sve te pitaoce. Polako, tupo, kao čovek koji je predugo stajao u snegu, pa su mu se stopala skamenila, pođe prema uzbrdnoj stazi. Mora prići bliže. Mora videti.
<BR>&nbsp;&nbsp;&nbsp;&nbsp;&nbsp;"Vratila se Boginja", prošaputa neki ženski glas iza njega.
<BR>&nbsp;&nbsp;&nbsp;&nbsp;&nbsp;Nastavio je da hoda. Čuo je da za njim idu i drugi. Osvrnuo se, bacio pogled ka svetilištu i video da su i Drugi svesni te pojave na brdu, da su prestali da rade ono što su dotad radili na obali - šta god da je to bilo - i da takođe hodaju polako na istu stranu gde i narod, jer ih privlači, jednako neodoljivo kao i njega, želja da pogledaju sa manjeg rastojanja.
<BR>&nbsp;&nbsp;&nbsp;&nbsp;&nbsp;"Boginja je tamo gore!" ječala je neka žena. "Vidim je. Vidim je!"
<BR>&nbsp;&nbsp;&nbsp;&nbsp;&nbsp;"Boginja, da!"
<BR>&nbsp;&nbsp;&nbsp;&nbsp;&nbsp;"Boginja. Ali Boginja je od roda Drugih!"
<BR>&nbsp;&nbsp;&nbsp;&nbsp;&nbsp;Srebren Oblak je opet suzio oči, naprežući se da vidi to što su oni videli. Ali svetlost je bila prejaka; ta čudna svetlost, taj zbunjujući vrtlog boja sa dugačkim, belim vrtlogom u srcu...
<BR>&nbsp;&nbsp;&nbsp;&nbsp;&nbsp;Onda je svetlost počela da bledi. A Srebren je ugledao Boginju.
<BR>&nbsp;&nbsp;&nbsp;&nbsp;&nbsp;Stajala je, spokojna i vedra, na brdu, na mestu gde je čudna svetlost do maločas bleštala. Pripadala je rodu Drugih, tačno, bila je veoma visoka, veoma mršava. Koža joj je bila bleda, kosa svetle boje, usne crvene, čelo glatko i dignuto strmo uvis. Na sebi je imala neku belu odeždu; Srebren Oblak nikad ranije nije video odeću te vrste.
<BR>&nbsp;&nbsp;&nbsp;&nbsp;&nbsp;A u naručju je držala dete. Dete Naroda.
<BR>&nbsp;&nbsp;&nbsp;&nbsp;&nbsp;Lagano i smireno silazila je stazom, niz brdo, ka grupi okupljenoj u podnožju. Srebren Oblak je nastavio da se penje ka njoj. Sad je levo od njega stupala Znalica, desno Boginjina žena, a Prošlo-čuva odmah iza njega. Sve tri su hodale sasvim uz njega, kao da, zapanjene koliko i on, žele da budu zaštićene poglavičinim svetim prisustvom dok idu ka njoj.
<BR>&nbsp;&nbsp;&nbsp;&nbsp;&nbsp;Boginja im se sasvim približila.
<BR>&nbsp;&nbsp;&nbsp;&nbsp;&nbsp;Kako je čudno bilo njeno lice! I, iako lice Drugih - van svake sumnje lice Drugih - kako divno, kako smireno! Osmehivala se, oči su joj sijale od radosti.
<BR>&nbsp;&nbsp;&nbsp;&nbsp;&nbsp;Kao i oči tog dečaka u njenim rukama, koji je poluodrastao i koji na sebi ima neku čudnu vrstu odeće.
<BR>&nbsp;&nbsp;&nbsp;&nbsp;&nbsp;"Onaj beleg na njegovom licu", reče Znalica. "Vidite li? Znak vatre sa neba! Vi znate koje je to dete. Gde je Crvendimna? Pogledaj, Crvendimna, Boginja je vratila tvog izgubljenog sina Grom-Obraza!"
<BR>&nbsp;&nbsp;&nbsp;&nbsp;&nbsp;"Ali Grom-Obraz je bio mali dečak. A ovaj je..."
<BR>&nbsp;&nbsp;&nbsp;&nbsp;&nbsp;"Pa vidi beleg! Beleg na njegovom licu!"
<BR>&nbsp;&nbsp;&nbsp;&nbsp;&nbsp;"Grom-Obraz! Grom-Obraz!" Povici su se zaorili odasvud.
<BR>&nbsp;&nbsp;&nbsp;&nbsp;&nbsp;Jeste, pomisli Srebren. Grom-Obraz. To mora biti on. Kako srećan izgleda! Osmehuje se, maše, zove ih. Za samo nekoliko nedelja ostario je nekoliko godina - a to je neko čudo Boginjino, svakako - ali je nesumnjivo baš on, Grom-Obraz; vratio im se. Gde li je taj dečak bio? Zašto je sad vraćen? Ko bi to mogao znati? Sve je to neko čudesno i veličanstveno delo Boginje.
<BR>&nbsp;&nbsp;&nbsp;&nbsp;&nbsp;"Gledaj", šapnu mu Prošlo-čuva. "Stižu Drugi."
<BR>&nbsp;&nbsp;&nbsp;&nbsp;&nbsp;Srebren Oblak se obazre. Da: neprijatelj ih je gotovo sasvim sustigao, uvide on. Ali Drugi nisu došli da ratuju; to je video po njihovim licima. Uz brdo su dolazili ne samo ratnici Drugih, nego i svi drugi, žene, deca, starci. I svi su, činilo se, bili Boginjinom pojavom zapanjeni koliko i Narod, jednako ispunjeni strahopoštovanjem, jednako ponizni pred ovim božanskim prikazanjem.
<BR>&nbsp;&nbsp;&nbsp;&nbsp;&nbsp;Boginja je stajala i čekala, držeći dečaka Grom-Obraza još u naručju i smešeći se. Od njih dvoje kao da je tekla neka zlatna svetlost.
<BR>&nbsp;&nbsp;&nbsp;&nbsp;&nbsp;Srebren Oblak pade na kolena pred njom. Radost je u talasima tekla iz njih dvoje, radost koja mu je naterivala suze u oči; morao je da klekne da bi Boginji zahvaljivao. Kleče i Boginjina žena, pa Znalica; on se osvrte i vide da na kolena padaju i ostali, svud uokolo, i Narod i Drugi. Svi, rame uz rame; sve misli o ratovanju bile su zaboravljene; spuštali su se na kolena u sneg u znak odanosti i podizali poglede divljenja i čuđenja ka blistavom liku žene sa detetom u naručju koja je stajala u njihovom krugu, kao vesnica proleća i mira.
</P></TD></TR></TABLE>
</CENTER>
</BODY>
</HTML>
