<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ODLAZAK
<P>&nbsp;&nbsp;&nbsp;&nbsp;&nbsp;52.
<BR>&nbsp;&nbsp;&nbsp;&nbsp;&nbsp;Niko više u kompaniji 'Stasis Tehnologije' ni o čemu nije pričao osim o 'Projektu Srednji vek'. Svi su bili saglasni da počinje jedna zapanjujuća nova faza u vremeplovskim operacijama. Primeniće se jedinstveni proces, kojim samo 'Stasis Tehnologije' raspolažu, i otvoriće se dveri istorije: nova i zapanjujuća znanja o drevnim vremenima poteći će u dvadeset prvi vek. To će biti neverovatno intelektualno blago. Neki su pominjali i blago druge vrste: ako je moguće zahvatati ljude iz bilo kog veka istorije, zašto ne štrpnuti i pokoje umetničko delo, retke knjige i rukopise, kao i razne druge dragocenosti? Preko noći bi se mogla udvostručiti bogatstva svetskih muzeja, i utrostručiti, i učetvorostručiti! Štaviše, svi tako doneti predmeti biće u savršeno ispravnom stanju, a jedina cena biće cena potrošene energije.
<BR>&nbsp;&nbsp;&nbsp;&nbsp;&nbsp;Svi u kompaniji molili su Boga da 'Projekat Srednji vek' uspe bez ikakvih zastoja. Svi, sem Edit Felouz, koja se tiho molila da projekat propadne; da se Hoskinsove teorije pokažu kao pogrešne, ili da oprema bude nedovoljno dobra. Jedino tako mogla je imati iole ikakvu nadu da Timi neće umreti. Ako bi propao pokušaj dovođenja čoveka iz četrnaestog veka, ne bi bilo potrebno isprazniti prostor u kome se Timi nalazi. Tada bi sve moglo da se nastavi kao i dosad.
<BR>&nbsp;&nbsp;&nbsp;&nbsp;&nbsp;Dok se Edit nadala neuspehu, sav ostali svet nadao se uspehu. Zato je gospođica Felouz, sasvim iracionalno, mrzela svet. 'Projekat Srednji vek' bližio se, u javnim glasilima, užarenom vrhu publiciteta. I narod i mediji bili su njime opsednuti. Već je dugo vreme proteklo od kad je firma 'Stasis Tehnologije' imala išta novo za javnost. Neki novi komad kamena ili neka nova drevna riba - pa, to bi prošlo tako reći neprimećeno. Mali dinosaur je, u svoje vreme, izazvao talasić zanimanja, ali je onda sasvim zaboravljen. A Timi Neandić, mali Timi Pećinarac, pa, ništa, on je mogao kudikamo duže privlačiti maštu svetine da je bio bar približno onako krvožedan, besan i majmunast kao što su neki ljudi očekivali. A on, pokazalo se, uopšte nije majmun-dete, nego je običan, ali vrlo ružan mali dečak. Šta ima uzbudljivo u tome: jedan ružan, mali dečak, odeven u triko, sedi i čita slikovnice? Ostao je bez svoje preistoričnosti. Da je urlikao u gnevu i bubnjao pesnicama po prsima, dabome, i da je izvikivao neke praiskonske divljačke krikove, odlično, to bi malčice duže zadržalo pažnju masovne publike. Ali to nije bio Timijev stil.
<BR>&nbsp;&nbsp;&nbsp;&nbsp;&nbsp;Međutim, čovek iz istorijskih vremena, i to odrastao čovek, koji će iskoračiti iz prošlosti; čovek koji je svojim očima gledao Jovanku Orleanku ili Ričarda Lavljeg Srca ili Saladina - čovek koji može odmah da govori nekim poznatim jezikom i da unese život u stranice istorijskih knjiga...
<BR>&nbsp;&nbsp;&nbsp;&nbsp;&nbsp;Nedelje su promicale. Bližio se čas opita.
<BR>&nbsp;&nbsp;&nbsp;&nbsp;&nbsp;Onda se nulti trenutak 'Projekta Srednji vek' sasvim primakao.
<BR>&nbsp;&nbsp;&nbsp;&nbsp;&nbsp;Od vremena kad je Timi, pre tri godine, stigao, Hoskins i njegovi saradnici mnogo su naučili o tehnikama medijskog prikazivanja. Ovog puta nisu se ograničili na grupicu posmatrača koji gledaju sa jednog balkona; stvari su pripremili na takav način da će gotovo čitavo čovečanstvo moći da posmatra kako tehničari 'Stasis Tehnologija' igraju svoju ulogu.
<BR>&nbsp;&nbsp;&nbsp;&nbsp;&nbsp;Gospođica Felouz bila je van sebe od iščekivanja. Želela je da ta napetost što pre prođe; želela je da zna da li će projekat uspeti ili propasti. Nameravala je da bude lično prisutna, u grupi posmatrača, dok se poslednji prekidači okreću. Zašto već ne dolazi ona nova pomoćna dadilja, koja će poslužiti kao smena samo da bi Edit mogla otići tamo - ta, kako se zvaše, Mendi Teris, koju su zaposlili prošle nedelje zato što je gospođa Stretford otišla na novo, bolje plaćeno radno mesto u drugoj saveznoj državi...
<BR>&nbsp;&nbsp;&nbsp;&nbsp;&nbsp;"Gospođice Felouz?"
<BR>&nbsp;&nbsp;&nbsp;&nbsp;&nbsp;Okrenula se munjevito, nadajući se da je to, najzad, Mendi Teris. Ali ne, bila je to samo sekretarica doktora Hoskinsa; dovela je Džerija Hoskinsa na zakazanu igru sa Timijem. Ostavila je Džerija i istog časa žurno otišla. I ona je hitala da zauzme što bolje mesto za posmatranje vrhunskog trenutka u novom opitu.
<BR>&nbsp;&nbsp;&nbsp;&nbsp;&nbsp;Džeri je nekako postrancve pošao ka gospođici Felouz. Činilo se da mu je neprijatno.
<BR>&nbsp;&nbsp;&nbsp;&nbsp;&nbsp;"Gospođice Felouz?"
<BR>&nbsp;&nbsp;&nbsp;&nbsp;&nbsp;"Šta je, Džeri?"
<BR>&nbsp;&nbsp;&nbsp;&nbsp;&nbsp;Izvukao je iz džepa komad kućne novinske trake, neuredno otkinut, i pružio joj ga.
<BR>&nbsp;&nbsp;&nbsp;&nbsp;&nbsp;"Ovo je Timi na slici, je l' tako?"
<BR>&nbsp;&nbsp;&nbsp;&nbsp;&nbsp;Hitro je bacila pogled na tu fotografiju. Timi, dakako: njegov široki osmeh. Uzbuđenja oko 'Projekta Srednji vek' dovela su i do bledog, skromnog oživljenja zanimanja za Timija u jednom delu medija. Ta Timijeva slika bila je napravljena nedavno, na treću godišnjicu Timijevog dolaska. To su novinari nazvali Timijevom 'rođendanskom žurkom' - kao da se dolaskom u dvadeset prvi vek 'rodio'. Na toj zabavi bili su prisutni Timi, Džeri, nekoliko naučnika i nekoliko novinskih reportera. Videlo se da Timi u rukama drži jedan od 'rođendanskih' poklona, blistavu, novu igračku.
<BR>&nbsp;&nbsp;&nbsp;&nbsp;&nbsp;"Pa šta?" reče gospođica Felouz.
<BR>&nbsp;&nbsp;&nbsp;&nbsp;&nbsp;Džeri je pogleda suženim očima. "Tu piše da je Timi dečak-majmun. Oni to ne bi smeli da govore, je l' tako?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Zgrabila je traku iz ruke mladoga Hoskinsa i zagledala se u nju. Ispod slike je bio naslov, koji se maločas nije potrudila da pročita:
<BR>&nbsp;&nbsp;&nbsp;&nbsp;&nbsp;PREISTORIJSKI MAJMUN-DEČAK DOBIO ROBOTA-IGRAČKU ZA ROĐENDAN
<BR>&nbsp;&nbsp;&nbsp;&nbsp;&nbsp;Majmun-dečak. Majmun-dečak. Preistorijski majmun-dečak. Oči joj se ispuniše vrelim suzama gneva. Besnim uvrtanjem ruke pocepa novinsku traku na desetak komada i baci ih na pod.
<BR>&nbsp;&nbsp;&nbsp;&nbsp;&nbsp;"Zašto ste to pocepali, gospođice Felouz? Zato što piše da je Timi majmun-dečak? On nije majmun dečak, je l' tako? Ili ipak jeste?"
<BR>&nbsp;&nbsp;&nbsp;&nbsp;&nbsp;Dočepala je dečaka za zglob šake, ali je savladala poriv da ga protrese. "Nije majmun-dečak! Ne želim da ikad više izgovoriš te reči. Nikad, jesi li razumeo? Ogavno je reći tako nešto i ti to ne smeš."
<BR>&nbsp;&nbsp;&nbsp;&nbsp;&nbsp;Džeri je nastojao da se izvuče iz njenog zahvata. Izgledao je uplašen.
<BR>&nbsp;&nbsp;&nbsp;&nbsp;&nbsp;Njeno srce je gruvalo. Borila se da ovlada sobom.
<BR>&nbsp;&nbsp;&nbsp;&nbsp;&nbsp;"Idi unutra i igraj se sa Timijem", reče. "On ima novu knjigu da ti pokaže."
<BR>&nbsp;&nbsp;&nbsp;&nbsp;&nbsp;"Zabolelo me je."
<BR>&nbsp;&nbsp;&nbsp;&nbsp;&nbsp;"Izvini. Nisam namerno."
<BR>&nbsp;&nbsp;&nbsp;&nbsp;&nbsp;"Ako kažem mom ta..."
<BR>&nbsp;&nbsp;&nbsp;&nbsp;&nbsp;"Unutra! Odmah! Rekla sam ti 'izvini'."
<BR>&nbsp;&nbsp;&nbsp;&nbsp;&nbsp;Dečko pohita unutra, kroz ulazna vrata stasisne zone. Jednom se osvrnuo da je pogleda gnevno. Gospođica Felouz začu korake sa druge strane i okrete se. Prilazila je Mendi Teris. Bogami, već je vreme, pomisli ona.
<BR>&nbsp;&nbsp;&nbsp;&nbsp;&nbsp;"Malo ste zakasnili, zar ne?" reče Edit. Pokušavala je da izbriše svađalački ton iz svog glasa. "Džeri Hoskins je već došao. Unutra je, igra se sa Timijem."
<BR>&nbsp;&nbsp;&nbsp;&nbsp;&nbsp;"Znam, gospođice Felouz. Pokušavala sam da požurim, ali svuda su gomile ljudi. Uzbuđenje je ogromno."
<BR>&nbsp;&nbsp;&nbsp;&nbsp;&nbsp;"Znam. E, sad, molim vas da..."
<BR>&nbsp;&nbsp;&nbsp;&nbsp;&nbsp;Mendi reče: "Pretpostavljam da vam se žuri da odete tamo i gledate." Njeno mršavo, na prazan način lepo lice bilo je sad ispunjeno zavišću. "Dakle, zaista, da se ja nađem na dužnosti baš sad, baš sad..."
<BR>&nbsp;&nbsp;&nbsp;&nbsp;&nbsp;"Moći ćete da gledate na večernjim vestima", reče gospođica Felouz kratko. "Hajdemo unutra." Mendi Teris će sad prvi put ostati sama sa Timijem, bez prisustva gospođice Felouz. "Dečaci vam neće praviti nikakve probleme. Imaju mleko pri ruci i igračaka koliko im je potrebno. Zapravo, bilo bi najbolje da ih u najvećoj mogućoj meri ostavite na miru."
<BR>&nbsp;&nbsp;&nbsp;&nbsp;&nbsp;"Shvatila sam. Kao i to da Timi ne sme nikako da mi pobegne napolje. Znam koliki je značaj toga."
<BR>&nbsp;&nbsp;&nbsp;&nbsp;&nbsp;"Dobro. Idemo sad unutra."
<BR>&nbsp;&nbsp;&nbsp;&nbsp;&nbsp;Otvorila je Mendi Teris vrata i uvela je unutra. Timi i Džeri su se uveliko bavili svojim igrama u zadnjoj sobi; nisu obratili pažnju na njih dve. Pokazala je Terisovoj šta treba raditi u sledeća dva sata, kako se popunjavaju narudžbenice, kako se vodi evidencija.
<BR>&nbsp;&nbsp;&nbsp;&nbsp;&nbsp;Kad je Edit već odlazila, devojka doviknu za njom: "Nadam se da ćete dobiti dobro mesto! Kao i da će stvar uspeti!"
<BR>&nbsp;&nbsp;&nbsp;&nbsp;&nbsp;Gospođica Felouz je ocenila da na ovo ne bi uspela da odgovori razumnim nizom zvukova. Zato je pohitala napred, ne osvrćući se.
<BR>&nbsp;&nbsp;&nbsp;&nbsp;&nbsp;Međutim, zbog ovog zadržavanja nije dobila dobro mesto. Uspela je da se probije samo do ogromnog zidnog ekrana u dvorani za sastanke. Bilo joj je strašno žao zbog toga. Da je uspela nekako da se progura u sam prostor gde se opit odvija; da je uspela da se baci do nekog osetljivog instrumenta, da na neki način sabotira čitav taj poduhvat...
<BR>&nbsp;&nbsp;&nbsp;&nbsp;&nbsp;Ne. To je ludilo. Pribrala je snagu i odgurnula te nerazumnosti od sebe.
<BR>&nbsp;&nbsp;&nbsp;&nbsp;&nbsp;Prostim razaranjem ne bi se postiglo ništa. Oni bi jednostavno gradili iz početka, rekonstruisali, pokušali ponovo. A ona bi sebi zauvek onemogućila pristup do Timija.
<BR>&nbsp;&nbsp;&nbsp;&nbsp;&nbsp;Nema pomoći.
<BR>&nbsp;&nbsp;&nbsp;&nbsp;&nbsp;Ništa ne može da pomogne, ništa osim neuspeha koji bi proisticao iz samog opita: ako bi se ispostavilo da je iz osnove nemoguć, ili tako nešto.
<BR>&nbsp;&nbsp;&nbsp;&nbsp;&nbsp;Zato je čekala dok je trajalo odbrojavanje, posmatrala svaki pokret na divovskom ekranu, motrila kakvi su izrazi na licima tehničara kad ih je kamera pokazivala. Vrebala je ma kakav znak brige i nesigurnosti koji bi nagovestio da je nešto neočekivano pošlo ka neuspehu.
<BR>&nbsp;&nbsp;&nbsp;&nbsp;&nbsp;Vrebala - motrila...
<BR>&nbsp;&nbsp;&nbsp;&nbsp;&nbsp;Niko nije ispoljavao nesigurnost. Niko nije izgledao mnogo zabrinut. Tu opremu su već testirali mnogo puta. Obavili su hiljadu simulacija; uverili su se da je temporalno nišanjenje na maloj daljini sasvim izvodljivo.
<BR>&nbsp;&nbsp;&nbsp;&nbsp;&nbsp;Odbrojavanje je teklo i isteklo. Do brojke 'nula'.
<BR>&nbsp;&nbsp;&nbsp;&nbsp;&nbsp;I opit je - vrlo tiho, vrlo nespektakularno - uspeo.
<BR>&nbsp;&nbsp;&nbsp;&nbsp;&nbsp;U novouspostavljenom mehuru stasisa stajao je neki bradati, pogureni seljak neodređene starosti, u prljavoj i dronjavoj odeći, sa drvenim cipelama na nogama; zurio je u tupom užasu oko sebe, gledajući tu iznenadnu ludu promenu koja se sama stvorila svud oko njega.
<BR>&nbsp;&nbsp;&nbsp;&nbsp;&nbsp;I dok je svet ludovao od radosti, gospođica Felouz je stajala sleđena od tuge. Pritiskali su je i gurali, malo je nedostajalo da padne pod noge ostalih. Opkoljena sa svih strana likovanjem; pognuta i klonula od poraza.
<BR>&nbsp;&nbsp;&nbsp;&nbsp;&nbsp;Onda je zvučnik počeo prodorno da ponavlja njeno ime i da je poziva, ali ona je to čula tek kad je ponovljeno treći put.
<BR>&nbsp;&nbsp;&nbsp;&nbsp;&nbsp;"Gospođica Felouz. Gospođica Felouz da se javi u stasisnu zonu jedan, odmah. Gospođica Felouz. Gospođica Fel..."
<BR>&nbsp;&nbsp;&nbsp;&nbsp;&nbsp;Šta se desilo?
<BR>&nbsp;&nbsp;&nbsp;&nbsp;&nbsp;"Da prođem!" kriknu ona. Zvučnik je ponavlajo taj poziv, bez prestanka. Prokrčila je sebi put, divljom energijom, kroz gomilu, naletala je na ljude, čak ih i udarala pesnicama, mlatarala je očajno, primicala se vratima sporo, kao u noćnoj mori.
<BR>&nbsp;&nbsp;&nbsp;&nbsp;&nbsp;"Gospođica Felouz - molimo - gospođica Felouz - hitno..."
<BR>
<BR>&nbsp;&nbsp;&nbsp;&nbsp;&nbsp;53.
<BR>&nbsp;&nbsp;&nbsp;&nbsp;&nbsp;Mendi Teris je stajala u hodniku ispred stasisne zone, uplakana. "Ne znam kako se to dogodilo. Otišla sam u hodnik samo do ugla, da vidim onaj džepni ekran koji su tamo stavili. Samo na minut. A onda, nije bilo vremena ni da se pomaknem, ni da učinim ma šta..." Uzviknula je, najednom optužujućim glasom: "Vi ste mi kazali da nikakvih problema neće biti; vi ste mi rekli da je bolje da ih ostavim na miru..."
<BR>&nbsp;&nbsp;&nbsp;&nbsp;&nbsp;Gospođica Felouz je zurila u nju, raščupšana, tresući se nekontrolisano. "Gde je Timi?"
<BR>&nbsp;&nbsp;&nbsp;&nbsp;&nbsp;Odnekud se tu stvorio i Mortenson. Već je tapkao dezinfekcionim sredstvom Džerijevu ruku. Džeri je kukao i zapomagao. Pojavio se i Eliot, noseći i spremajući špric sa injekcijom protiv tetanusa. Na Džerijevoj odeći blistala je crvena mrlja krvi.
<BR>&nbsp;&nbsp;&nbsp;&nbsp;&nbsp;"Ujeo me je, gospođice Felouz", urlikao je Džeri razjareno. "Ujeo me je!"
<BR>&nbsp;&nbsp;&nbsp;&nbsp;&nbsp;Ali gospođica Felouz je već gledala kroz njega.
<BR>&nbsp;&nbsp;&nbsp;&nbsp;&nbsp;"Šta ste uradili sa Timijem?" povika ona.
<BR>&nbsp;&nbsp;&nbsp;&nbsp;&nbsp;"Zatvorila sam ga u kupatilo", reče Mendi Teris. "Bacila sam tu malu nakazu unutra i natrpala stolice na vrata da ne može da iziđe."
<BR>&nbsp;&nbsp;&nbsp;&nbsp;&nbsp;Gospođica Felouz je trkom uletela u kuću lutaka. Talasić rastrojstva prilikom ulaska u stasisno polje jedva da je primetila. Razgrtala je stolice i drmala kupatilska vrata. Potrajalo je čitavu večnost dok ih je otvorila.
<BR>&nbsp;&nbsp;&nbsp;&nbsp;&nbsp;Najzad. Pogleda dole: ružni mali dečak, sav jadan, šćućuren u jednom uglu.
<BR>&nbsp;&nbsp;&nbsp;&nbsp;&nbsp;"Nemoj me bičevati, Felouz", reče Timi promuklo. Oči su mu bile crvene. Usne su mu drhtale. "Nisam hteo ništa loše da mu uradim. Nećeš da me udaraš bičem?"
<BR>&nbsp;&nbsp;&nbsp;&nbsp;&nbsp;"Ali, Timi, ko ti je govorio o bičevanju?" Podigla ga je u naručje i zagrlila ga ludo.
<BR>&nbsp;&nbsp;&nbsp;&nbsp;&nbsp;On drhtavo reče: "Ona je govorila. Ova nova. Rekla je da ćeš ti da me udaraš dugačkim bičem, i to mnogo, mnogo, mnogo puta."
<BR>&nbsp;&nbsp;&nbsp;&nbsp;&nbsp;"Ona je zla ako tako govori. Niko te neće udarati bičem. Ali šta je bilo? Šta je bilo, Timi?"
<BR>&nbsp;&nbsp;&nbsp;&nbsp;&nbsp;Zurio je nagore, ka njoj. Njegove oči izgledale su ogromne.
<BR>&nbsp;&nbsp;&nbsp;&nbsp;&nbsp;Tiho reče: "Rekao mi je da sam majmun-dečak."
<BR>&nbsp;&nbsp;&nbsp;&nbsp;&nbsp;"Šta!"
<BR>&nbsp;&nbsp;&nbsp;&nbsp;&nbsp;"Rekao je da nisam pravi dečak. Da je to čitao u novinama. Rekao je da sam samo životinja." Borio se da zadrži suze; ali one su ipak potekle, kao reka. Počeo je da šmrkće, njegove reči postale su nejasne, ali ona je ipak svaku tačno razumela. "Rekao je da neće više da se igra sa majmunom. Ja sam kazao da nisam majmun. Ja nisam majmun. Znam šta je majmun."
<BR>&nbsp;&nbsp;&nbsp;&nbsp;&nbsp;"Timi... Timi..."
<BR>&nbsp;&nbsp;&nbsp;&nbsp;&nbsp;"Rekao je da izgledam sav smešan. Da sam grozan i ružan. To je ponavljao, pa sam ga ujeo."
<BR>&nbsp;&nbsp;&nbsp;&nbsp;&nbsp;Sad su oboje plakali.
<BR>&nbsp;&nbsp;&nbsp;&nbsp;&nbsp;Gospođica Felouz reče, između jecaja: "Nije istina. To znaš, Timi. Ti si pravi dečko. Ti si dragi, pravi dečak, najbolji dečak na svetu. I niko te, niko, nikad neće oduzeti od mene."
<BR>&nbsp;&nbsp;&nbsp;&nbsp;&nbsp;Izišla je napolje. Eliot i Mortenson još su zujali unaokolo i pomagali Džeriju. Mendi Teris nije bila nigde na vidiku.
<BR>&nbsp;&nbsp;&nbsp;&nbsp;&nbsp;Gospođica Felouz reče: "Vodite tog dečaka u kancelariju njegovog oca i tamo završite sve što ima da se završava. A ako vidite gospođicu Teris, recite joj da uzme svoj isplatni ček i da nestane odavde."
<BR>&nbsp;&nbsp;&nbsp;&nbsp;&nbsp;Klimali su glavama. Uzmicali su od nje kao da je počela da sipa vatru iz nozdrva.
<BR>&nbsp;&nbsp;&nbsp;&nbsp;&nbsp;Okrenula se i vratila unutra, kod Timija.
<BR>
<BR>&nbsp;&nbsp;&nbsp;&nbsp;&nbsp;54.
<BR>&nbsp;&nbsp;&nbsp;&nbsp;&nbsp;Donela je čvrstu odluku. Bilo je to veoma lako: iznenadno je nastupila jasna svest o onome što se mora uraditi i rešenost da se to uradi odmah, brzo, bez ikakve mogućnosti oklevanja. Možda u njenom planu postoje neke opasnosti koje ona ne razume, ali na taj rizik se mora ići. Jer ako ona ne preduzme ništa, Timi će sigurno biti vraćen kroz vreme i umreti. A ako izvede ono što je naumila, Timiju ostaje bar neka nada. S jedne strane, sigurna smrt - s druge strane, nada. Lak izbor. A vremena za razmišljanje i preispitivanje nema, ne sad, kad je Hoskinsov sin ovako gadno povređen.
<BR>&nbsp;&nbsp;&nbsp;&nbsp;&nbsp;Ne, sve će morati da bude izvedeno noćas, dok su svi još zaneti proslavljanjem uspeha njihovog novog opita.
<BR>&nbsp;&nbsp;&nbsp;&nbsp;&nbsp;Poželela je da pozove Brusa Manhajma i obavesti ga. Međutim, nije se usudila da to rizikuje. Kompjuteri-telefonisti na centrali možda imaju instalisan bezbednosni program, možda bi čuli i prijavili šta ona sprema. Ali kad izvede operaciju, zvaće Manhajma. Manhajm se neće ljutiti što ga neko budi u sitne sate, ne kad je o ovome reč. Onda će on preuzeti da obavi svoj deo posla.
<BR>&nbsp;&nbsp;&nbsp;&nbsp;&nbsp;Ponoć, pomisli ona. To je pravo vreme.
<BR>&nbsp;&nbsp;&nbsp;&nbsp;&nbsp;Neće joj niko praviti smetnje što tako kasno odlazi i dolazi. Često je dolazila u Timijevu zgradu noću, ponekad baš i onim noćima kad je prethodno već odlučila da spava u svom apartmanu u drugoj zgradi. Čuvar nju dobro poznaje; njemu neće ni na um pasti da je ispituje. Neće se ni zapitati zašto je ponela kofer. Ona poče uvežbavati da ravnodušno kaže: "Neke igračke, za dečaka."
<BR>&nbsp;&nbsp;&nbsp;&nbsp;&nbsp;Igračke za dečaka? A ona ih donosi u ponoć?
<BR>&nbsp;&nbsp;&nbsp;&nbsp;&nbsp;Ali zašto bi iko sumnjao u nju? Ona živi samo za Timija. To ovde svi znaju. Ako je odlučila da mu donosi igračke i usred noći, pa šta s tim? Ona je takva. Zašto bi to zabrinulo stražara?
<BR>&nbsp;&nbsp;&nbsp;&nbsp;&nbsp;Nije ga zabrinulo.
<BR>&nbsp;&nbsp;&nbsp;&nbsp;&nbsp;"Dobro veče, gospođice Felouz. Kakav dan, šta kažete?"
<BR>&nbsp;&nbsp;&nbsp;&nbsp;&nbsp;"Silan dan, zaista. Hm, neke igračke, za dečaka", dodala je, izmahujući koferom i smešeći se.
<BR>&nbsp;&nbsp;&nbsp;&nbsp;&nbsp;Tako je i prošla kroz bezbednosnu barijeru.
<BR>&nbsp;&nbsp;&nbsp;&nbsp;&nbsp;Timi je još bio budan kad je ušla u kuću lutaka.
<BR>&nbsp;&nbsp;&nbsp;&nbsp;&nbsp;"Felouz - Felouz..."
<BR>&nbsp;&nbsp;&nbsp;&nbsp;&nbsp;Očajnički je održavala privid normalne situacije, da ga ne uplaši. Da li je odspavao? Jeste, malo, reče on. Pa je opet sanjao ono isto i zato se probudio. Sela je i pričala s njim neko vreme o snovima. Slušala je njegova tužna pitanja o Džeriju. Bila je strpljiva koliko je najviše mogla. Nema žurbe, reče ona sebi. Zašto bi iko išta posumnjao? Ona sasvim ima pravo da bude ovde.
<BR>&nbsp;&nbsp;&nbsp;&nbsp;&nbsp;Malo ko će biti u blizini i videti njen odlazak. Niko je neće pitati šta to iznosi. Timi će biti veoma tih, stvar će biti izvedena. A kakvog će smisla onda imati ma čiji pokušaj da se uspostavi ranije stanje? Firma će ostaviti gospođicu Felouz na miru. Ostaviće ih oboje na miru. Možda će Timijev izlazak dovesti do pregorevanja svih dalekovoda u šest okolnih oblasti ove države, ali, svejedno, posle bar neće biti nikakvog razloga da se Timi vraća u ove prostorije.
<BR>&nbsp;&nbsp;&nbsp;&nbsp;&nbsp;Otvorila je kofer.
<BR>&nbsp;&nbsp;&nbsp;&nbsp;&nbsp;Izvukla je mali, zimski kaput, vunenu kapu sa poklopcima za uši i ostalo.
<BR>&nbsp;&nbsp;&nbsp;&nbsp;&nbsp;Timi reče, zbunjeno i možda sa prizvukom brige u glasu: "Zašto mi oblačiš sve ovo, Felouz?"
<BR>&nbsp;&nbsp;&nbsp;&nbsp;&nbsp;"Vodim te napolje, Timi", reče ona. "Tamo gde su tvoji snovi."
<BR>&nbsp;&nbsp;&nbsp;&nbsp;&nbsp;"Moji snovi?" Njegovo lice se izobliči iznenadnom čežnjom, ali ne bez nagoveštaja straha.
<BR>&nbsp;&nbsp;&nbsp;&nbsp;&nbsp;"Nema čega da se bojiš. Bićeš sa mnom. Ti se nećeš plašiti ako budeš sa mnom, je li tako, Timi?"
<BR>&nbsp;&nbsp;&nbsp;&nbsp;&nbsp;"Neću, gos-po-đice Felouz." Zagnjurio je svoju malu, izobličenu glavu u njeno rame; sa strane je osetila kako mu malo srce gruva.
<BR>&nbsp;&nbsp;&nbsp;&nbsp;&nbsp;Podigla ga je u naručje. Isključila je alarm i hitro otvorila vrata.
<BR>&nbsp;&nbsp;&nbsp;&nbsp;&nbsp;I vrisnula.
<BR>&nbsp;&nbsp;&nbsp;&nbsp;&nbsp;Pred njom je, u otvorenim vratima, stajao Džerald Hoskins.
<BR>
<BR>&nbsp;&nbsp;&nbsp;&nbsp;&nbsp;55.
<BR>&nbsp;&nbsp;&nbsp;&nbsp;&nbsp;Još dva čoveka stajala su uz njega. Zurio je u nju. Činilo se da je zapanjen jednako kao i Edit.
<BR>&nbsp;&nbsp;&nbsp;&nbsp;&nbsp;Gospođica Felouz se pribrala sekund ranije i hitro pokušala da se progura u hodnik, pored njega; ali Hoskins je ipak stigao da to spreči. Zgrabio ju je grubo i bacio je nazad u sobu, tako da je naletela na jedan orman. Onda je onoj dvojici pokazao da i oni uđu. Stadoše tako da zapreče vrata.
<BR>&nbsp;&nbsp;&nbsp;&nbsp;&nbsp;"Nisam ovo očekivao. Jesi li sasvim poludela?" reče on.
<BR>&nbsp;&nbsp;&nbsp;&nbsp;&nbsp;Gospođica Felouz je uspela da podmetne rame, tako da je zaklonila Timija od udara u orman. Sada se okrenula, držeći se čvrsto za Timija i ratoborno piljeći u Hoskinsa. Ali čim je progovorila, ratobornost je napusti. Ona molećivo reče: "Kakve štete može biti ako ga izvedem, doktore Hoskinse? Ne možete se postaviti kao da je neki, tamo, gubitak energije važniji od jednog ljudskog života."
<BR>&nbsp;&nbsp;&nbsp;&nbsp;&nbsp;Hoskins je klimnuo glavom toj dvojici, a oni su prišli bliže i stali levo i desno od nje. Činilo se da su spremni da je savladaju ako nešto pokuša. Hoskins pruži ruke, uze Timija od nje i zadrža ga u naručju.
<BR>&nbsp;&nbsp;&nbsp;&nbsp;&nbsp;"Energetsko preopterećenje takvih razmera", reče on, "koje bi proisteklo iz ovog što ste pokušali da uradite, dovelo bi do nestanka struje u ogromnoj oblasti. Čitav grad bio bi onesposobljen i noćas i tokom celog sutrašnjeg dana. Računari bi 'pali', alarmi ne bi dejstvovali, podaci bi bili izgubljeni, bilo bi svakojakih nevolja. Bilo bi na hiljade tužbi sudu, a mi bismo u većini njih bili tužena strana. Morali bismo da platimo milionske svote. Mnogo miliona dolara. Moglo bi se čak dogoditi da bankrotiramo. U najboljem slučaju sve bi se završilo stravičnim finansijskim štetama za našu firmu i ogromnim medijskim fijaskom. Zamislite šta bi narod rekao kad bi saznao da je tolika šteta nastala zbog jedne sentimentalne bolničarke koja je htela na nerazuman način da učini nešto za jednog majmuna-dečaka."
<BR>&nbsp;&nbsp;&nbsp;&nbsp;&nbsp;"Majmun-dečaka!" reče gospođica Felouz u nemoćnom besu.
<BR>&nbsp;&nbsp;&nbsp;&nbsp;&nbsp;"Znate da izveštači vole tako da ga nazivaju", reče Hoskins. "I znate da svi obični ljudi tako misle o njemu. Oni još nisu shvatili šta je, zapravo, neandertalac. Ne verujem da će ikad shvatiti."
<BR>&nbsp;&nbsp;&nbsp;&nbsp;&nbsp;Nekoliko trenutaka pre toga jedan od one dvojice izišao je iz stasisnog mehura. Sad se vraćao, ali je nosio najlonski konopac i provlačio ga kroz alke koje su se nalazile visoko na zidu hodnika.
<BR>&nbsp;&nbsp;&nbsp;&nbsp;&nbsp;Gospođica Felouz je jeknula. Pamtila je konopac koji je bio pričvršćen za polugu za potezanje nameštenu ispred i iznad sobe u kojoj je, pre toliko vremena, bio kamen profesora Adamevskog.
<BR>&nbsp;&nbsp;&nbsp;&nbsp;&nbsp;"Ne!" uzviknu ona. "Ne smete!"
<BR>&nbsp;&nbsp;&nbsp;&nbsp;&nbsp;Ali Hoskins je spustio Timija na pod i blagim pokretima počeo da mu skida kaputić. "Timi, ti ostani tu. Ništa ti neće biti. Mi samo idemo napolje za trenutak. Važi?"
<BR>&nbsp;&nbsp;&nbsp;&nbsp;&nbsp;Timi je, belog lica, zanemeo, uspeo da klimne glavom.
<BR>&nbsp;&nbsp;&nbsp;&nbsp;&nbsp;Hoskins je izveo gospođicu Felouz iz kuće lutaka, tako što ju je vodio ispred sebe. Ona, u tim trenucima, nije bila sposobna ni za kakav otpor. Tupo je primetila da u hodniku podešavaju onu polugu sa crvenom drškom. Čudo jedno, toliko puta je prošla pored te poluge i nikad nije na nju obratila pažnju, nikad je nije svesno videla.
<BR>&nbsp;&nbsp;&nbsp;&nbsp;&nbsp;Mač dželatov, pomisli ona.
<BR>&nbsp;&nbsp;&nbsp;&nbsp;&nbsp;"Žao mi je, gospođice Felouz", reče Hoskins. "Poštedeo bih vas ovoga da sam mogao. Zamislio sam da ovu stvar izvedemo u ponoć, tako da vi saznate tek kad bude gotovo."
<BR>&nbsp;&nbsp;&nbsp;&nbsp;&nbsp;Ona reče umornim šapatom: "Vi ovo činite zato što je vaš sin povređen. Ali Džeri je toliko zlostavljao Timija, da ga je ovaj najzad morao napasti."
<BR>&nbsp;&nbsp;&nbsp;&nbsp;&nbsp;"Ovo nema nikakve veze sa onim što se dogodilo Džeriju."
<BR>&nbsp;&nbsp;&nbsp;&nbsp;&nbsp;"Baš sam ubeđena da nema", reče gospođica Felouz zajedljivo.
<BR>&nbsp;&nbsp;&nbsp;&nbsp;&nbsp;"Nema. Verujte mi da nema. Razumem kako je tekao današnji incident i znam da je Džeri kriv. Pa, dobro, valjda je današnji događaj ipak malo i ubrzao tok stvari. Naime, saznalo se. Nije bilo moguće da priča ne procuri, jer laboratorija vrvi od novinara zbog 'Projekta Srednji vek'. Uskoro ćemo slušati o 'nebrizi', o 'divljaku neandertaleru' i još mnogo takvih gluposti; sve će to da prodre u vesti i da nam kvari reportaže o današnjem uspešnom opitu. Zato je bolje okončati opit 'Timi' sad odmah. Timi bi ionako morao uskoro da ide. Bolje je poslati ga nazad već noćas, tako da senzacionalisti imaju što manji klin za okačinjanje svog smeća."
<BR>&nbsp;&nbsp;&nbsp;&nbsp;&nbsp;"Nije to kao da vraćate kamen u prošlost. On je ljudsko biće, ubićete ga."
<BR>&nbsp;&nbsp;&nbsp;&nbsp;&nbsp;"Nema ubijanja. Nema razloga da verujemo da je povratno putovanje štetno. On će dospeti otprilike na isto ono mesto sa koga je uzet, u vremensku tačku koja će po našim kalkulacijama biti nekih deset nedelja posle njegovog polaska - plus-minus par nedelja, zbog činilaca kao što su entropijsko pomicanje i druge tehničke sitnice. Neće osetiti ništa. Vratiće se kući. Neandertalski dečko u neandertalskom svetu. Neće više biti ni zatvorenik, ni tuđin. Imaće priliku da živi slobodno."
<BR>&nbsp;&nbsp;&nbsp;&nbsp;&nbsp;"Kakvu? Njemu je najviše sedam godina; navikao je da ga hrane, oblače, da mu se obezbeđuje nega i stanovanje. Sad će biti sam u ledenom dobu. Zar vam ne pada na um da je njegovo pleme tokom tih deset nedelja nekud odlutalo? Oni ne sede na jednom mestu, nego idu za kretanjem divljači, imaju svoje staze. Pa čak i ako bi nekim čudom još bili na onom mestu, zar mislite da bi ga prepoznali? Dečaka koji za deset nedelja postane tri godine stariji? Pobegli bi, vrišteći. Ostao bi sam i morao bi sam da se snalazi. A kako, kad ne ume?"
<BR>&nbsp;&nbsp;&nbsp;&nbsp;&nbsp;Hoskins odmahnu glavom. Izraz lica bio mu je sumoran, kamenit, nepopustljiv.
<BR>&nbsp;&nbsp;&nbsp;&nbsp;&nbsp;"Naći će on opet svoje pleme, koje će ga primiti sa dobrodošlicom. U to sam sasvim siguran. Imajte poverenja u mene, gospođice Felouz."
<BR>&nbsp;&nbsp;&nbsp;&nbsp;&nbsp;Uputila mu je pogled pun patnje.
<BR>&nbsp;&nbsp;&nbsp;&nbsp;&nbsp;"Poverenja u vas?"
<BR>&nbsp;&nbsp;&nbsp;&nbsp;&nbsp;"Molim vas", reče on. Odjednom je i u njegovom pogledu bilo patnje. "Ovo se ne može izbeći. Žao mi je, gospođice Felouz. Verujte da mi je mnogo žao - mnogo više nego što ćete mi ikad poverovati. Ali taj dečko mora da ode, i to je sve. Nemojte mi ovu situaciju činiti težom nego što jeste."
<BR>&nbsp;&nbsp;&nbsp;&nbsp;&nbsp;Ukočeno ga je gledala u oči, ćutke, tokom nekoliko dugih trenutaka.
<BR>&nbsp;&nbsp;&nbsp;&nbsp;&nbsp;Najzad ona reče, žalosnim glasom: "Pa, u redu. Bar mi dajte da se oprostim od njega. Dajte mi pet minuta nasamo s njim. To bar možete, zar ne?"
<BR>&nbsp;&nbsp;&nbsp;&nbsp;&nbsp;Hoskins se dvoumio. Zatim je klimnuo glavom.
<BR>&nbsp;&nbsp;&nbsp;&nbsp;&nbsp;"U redu", reče on.
<BR>
<BR>&nbsp;&nbsp;&nbsp;&nbsp;&nbsp;56.
<BR>&nbsp;&nbsp;&nbsp;&nbsp;&nbsp;Timi joj je pritrčao. Poslednji put u životu joj je pritrčao, a ona ga je poslednji put u životu podigla u zagrljaj.
<BR>&nbsp;&nbsp;&nbsp;&nbsp;&nbsp;Neko vreme ga je samo slepo grlila. Onda je prstima jedne noge zakačila nogu najbliže stolice. Povukla je tu stolicu do zida i tu je ostavila.
<BR>&nbsp;&nbsp;&nbsp;&nbsp;&nbsp;"Ne plaši se, Timi."
<BR>&nbsp;&nbsp;&nbsp;&nbsp;&nbsp;"Ne plašim se, ako si ti tu, Felouz. Da li je onaj čovek ljut na mene?"
<BR>&nbsp;&nbsp;&nbsp;&nbsp;&nbsp;"Nije. Ali ne razume o nama. Timi, znaš li ti šta je majka?"
<BR>&nbsp;&nbsp;&nbsp;&nbsp;&nbsp;"Kao Džerijeva mama?"
<BR>&nbsp;&nbsp;&nbsp;&nbsp;&nbsp;"Pa... da. Kao Džerijeva mama. Znaš li šta mama radi?"
<BR>&nbsp;&nbsp;&nbsp;&nbsp;&nbsp;"Majka je gospođa koja se brine o tebi i vrlo je fina i čini dobro."
<BR>&nbsp;&nbsp;&nbsp;&nbsp;&nbsp;"E, tako je. To majka radi. Da li si ikad želeo da imaš majku, Timi?"
<BR>&nbsp;&nbsp;&nbsp;&nbsp;&nbsp;Timi odmače glavu od nje da bi je mogao pogledati u lice. Lagano dotače šakom njen obraz, pa kosu, i poče je gladiti po glavi baš onako kao što je, pre dugog, dugog vremena, ona njega gladila po glavi.
<BR>&nbsp;&nbsp;&nbsp;&nbsp;&nbsp;Onda reče: "Zar ti nisi moja mama?"
<BR>&nbsp;&nbsp;&nbsp;&nbsp;&nbsp;"O, Timi."
<BR>&nbsp;&nbsp;&nbsp;&nbsp;&nbsp;"Ljutiš se što sam ovo rekao?"
<BR>&nbsp;&nbsp;&nbsp;&nbsp;&nbsp;"Ne. Naravno da se ne ljutim."
<BR>&nbsp;&nbsp;&nbsp;&nbsp;&nbsp;"Ja znam da je tvoje ime gos-po-đica Felouz, ali ja te ponekad zovem 'mama' unutra. Kao Džeri svoju mamu, ali on to čini glasno. Je li u redu to što sam te u sebi zvao tako?"
<BR>&nbsp;&nbsp;&nbsp;&nbsp;&nbsp;"Jeste. U redu je. A ja tebe više neću ostavljati i neću dati da ti se ma šta loše desi. Biću uvek sa tobom i brinuću se o tebi. Zovi me 'majko' glasno, da te čujem."
<BR>&nbsp;&nbsp;&nbsp;&nbsp;&nbsp;"Majko", reče Timi zadovoljno, naslanjajući obraz na njen.
<BR>&nbsp;&nbsp;&nbsp;&nbsp;&nbsp;Ustala je, i dalje ga držeći, i popela se na stolicu.
<BR>&nbsp;&nbsp;&nbsp;&nbsp;&nbsp;Pamtila je Hoskinsova objašnjenja o tome da će svi predmeti koji nisu pričvršćeni za podlogu biti odvučeni u prošlost zajedno sa predmetom koji se prenosi, u trenutku probijanja stasisa. U ovoj sobi mnoge stvari bile su pričvršćene za podlogu, ali mnoge i nisu. Na primer, ta stolica na kojoj je ona sad stajala. Neka bude tako: ide i ta stolica. Nije bitno. Neka pođu i drugi predmeti. Edit nije znala šta će biti uhvaćeno vremenskim poljem, a šta neće. Nije ni marila. To nije bio njen problem.
<BR>&nbsp;&nbsp;&nbsp;&nbsp;&nbsp;"Hej!" viknu Hoskins izvan mehura.
<BR>&nbsp;&nbsp;&nbsp;&nbsp;&nbsp;Smešeći se i čvrsto grleći Timija jednom rukom, ona ispruži drugu uvis i celom svojom težinom povuče konopac koji je na tom delu zida visio između dve alke.
<BR>&nbsp;&nbsp;&nbsp;&nbsp;&nbsp;Stasisno polje bilo je probijeno i soba je u magnovenju ostala prazna.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
