<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 40: JUTRO
<P>&nbsp;&nbsp;&nbsp;&nbsp;&nbsp;Baš kao što je očekivao - ne, baš kao što je znao - u strmi zid litice bile su uklesane stepenice, i vodile su do grada sagrađenog u velikoj pukotini visoko gore.
<BR>&nbsp;&nbsp;&nbsp;&nbsp;&nbsp;Džejmi je stajao pod blistavo toplim Suncem Novog Meksika, iako je nebo bilo ružičasto kao na Marsu. Podigao je vizir kacige, znajući da mu više ne treba zaštita skafandra. Stigao je kući, svojoj pravoj kući, na mesto gde se dva sveta susreću i stapaju u jedinstvu i ravnoteži koje je nesvesno tražio još od detinjstva. Prvi put u životu, Džejmi je osećao da je usklađen sa svetom, sa oba svoja sveta, sa svim svetovima.
<BR>&nbsp;&nbsp;&nbsp;&nbsp;&nbsp;Polako se penjao stepenicama, gotovo ne želeći da prekine sreću i mir trenutka. Ipak, znao je da ga na vrhu čeka njegov narod, kako bi ga pozdravio. Kao nekada sveštenik Drevnih koji se penje stepenicama hrama, ozbiljno i dostojanstveno, Džejmi je polako koračao sa jedne na drugu kamenu stepenicu. Videlo se da su stepenice davno uklesane u u stenu; kamena površina bila je uglačana i udubljena od bezbrojnih pokolenja koja su se njima penjala.
<BR>&nbsp;&nbsp;&nbsp;&nbsp;&nbsp;Skafander je nestajao, deo po deo, dok se penjao. Prvo je iščezla kaciga, i mogao je da duboko udahne čisti, sveži vazuh svog rodnog sveta. Potom su nestale čizme, pa gornji deo skafandra, pa donji. Kada je stigao na vrh, bio je nag i nije posedovao ništa osim medveda-amajlije koga je dobio od dede, pre više stotina miliona kilometara.
<BR>&nbsp;&nbsp;&nbsp;&nbsp;&nbsp;Znoj mu je tekao niz bokove, niz noge, niz lice. Vazduh je bio svež, ali Sunce ga je grejalo, ispunjavajući ga životodavnom energijom.
<BR>&nbsp;&nbsp;&nbsp;&nbsp;&nbsp;Bližio se vrhu stepeništa. Čuo je povetarac, čuo je drveće i lišće kako ga dozivaju. Pogledao je amajliju koju je držao u ruci i medved mu se nasmešio. Još samo nekoliko koraka, sine, rekao je dedin glas. Još samo nekoliko koraka.
<BR>&nbsp;&nbsp;&nbsp;&nbsp;&nbsp;Džejmi je stigao na vrh. Grad je bio tu, baš kao što je znao da će biti. Veličanstven. Pravi. Čisti zidovi od sveže ispečene cigle. Kuće, niz za nizom, sve do vrha pukotine gde ih je nadnesena stena štitila kao zaštitnička ruka boga.
<BR>&nbsp;&nbsp;&nbsp;&nbsp;&nbsp;"Ovo je dobro", rekao je Džejmi. "Ja'aa'ti."
<BR>&nbsp;&nbsp;&nbsp;&nbsp;&nbsp;Pred njim se pojavio deda, mlad, snažan i nag kao i Džejmi. "Ovo je dobro", rekao je deda.
<BR>&nbsp;&nbsp;&nbsp;&nbsp;&nbsp;Svi su izišli iz kuća, slivajući se na središnji trg gde je stajao Džejmi sa dedom, nasmešeni, pevajući, noseći cveće kojim su ovenčali Džejmija. Žene su bile divne, muškarci snažni i pristali.
<BR>&nbsp;&nbsp;&nbsp;&nbsp;&nbsp;Ali Džejmi se ipak obratio dedi. "Ne mogu da ostanem. Ostali - potreban sam im."
<BR>&nbsp;&nbsp;&nbsp;&nbsp;&nbsp;"Znam", rekao je starac. "Idi u lepoti, sinko."
<BR>&nbsp;&nbsp;&nbsp;&nbsp;&nbsp;Džejmi je naglo otvorio oči.
<BR>&nbsp;&nbsp;&nbsp;&nbsp;&nbsp;San je bio tako živ, tako stvaran. Zavukao je ruku u džep kombinezona i opipao amajliju koja je tamo počivala, topla, utešna kamena stvarčica. Tek tada je dopustio sebi da se opusti na ležaju i spremi se za novi dan.
<BR>&nbsp;&nbsp;&nbsp;&nbsp;&nbsp;Čitavo telo ga je bolelo tupim, upornim bolom koji mu je isisavao snagu. Glava mu je pulsirala, a srce mu je tuklo u ušima sporim ritmom smrti. Konors je kraj njega tiho ječao u nemirnom snu, zviždavo dišući.
<BR>&nbsp;&nbsp;&nbsp;&nbsp;&nbsp;Džejmi je tiho ustao. Noge su bile gotovo preslabe da bi ga držale. Nekoliko dugih minuta stezao je ivicu Žoaninog ležaja, ne znajući hoće li moći da stigne do kupatila. Ona je bila sklupčana kao fetus. Ilona je ležala potrbuške, nepomična. Džejmi se na trenutak uplašio da je mrtva, ali onda je primetio da polako diše.
<BR>&nbsp;&nbsp;&nbsp;&nbsp;&nbsp;Provukao se između ležaja, stežući ručke na ivicama kako bi stigao do kupatila. Iz uglačanog metalnog ogledala nad umivaonikom uzvraćalo mu je pogled njegovo lice, mršavo, neobrijano, upalih očiju. Polako, sa napetom pažnjom pijanca ili starca, Džejmi je umio lice i ruke. Kada je oprao zube, na četkici je primetio krv. Kao da je osećao da mu se zubi klate u desnima. Svukao je noćni kombinezon i obukao dnevni. Nije bilo neke razlike. Oba su bila izgužvana i smrdljiva.
<BR>&nbsp;&nbsp;&nbsp;&nbsp;&nbsp;Ostali nisu počeli da se bude sve dok nije spremio sebi čašu instant soka od pomorandže i šolju vrele kafe. Polako su ustajali, delujući isto onako iscrpljeno i bolno kako se i Džejmi osećao. Ispijena lica, crvene oči, drhtave ruke; jedva su se držali na nogama.
<BR>&nbsp;&nbsp;&nbsp;&nbsp;&nbsp;Jedva da su razmenili po koju reč. Mrmljanje. Ječanje. Uzdasi koji se pretvaraju u dahtavo, bolno disanje.
<BR>&nbsp;&nbsp;&nbsp;&nbsp;&nbsp;Džejmi je prošao kraj njih, sa šoljom kafe u ruci, i naterao sebe da ode u pilotsku kabinu. Seo je na suvozačko sedište, uključio komunikator i pozvao kupolu.
<BR>&nbsp;&nbsp;&nbsp;&nbsp;&nbsp;Na ekranu se pojavilo lice Pola Abela. Smešio se - bledo, ali se smešio. Obrazi i brada bili su mu rumeni, kao da se tek obrijao. Izbuljene žablje oči bile su bistrije nego juče.
<BR>&nbsp;&nbsp;&nbsp;&nbsp;&nbsp;"Dobro jutro!" Abel je delovao gotovo vedro.
<BR>&nbsp;&nbsp;&nbsp;&nbsp;&nbsp;"Kako si?" upitao je Džejmi kreštavim glasom.
<BR>&nbsp;&nbsp;&nbsp;&nbsp;&nbsp;"Vitamini dr Jang izgleda da pomažu", vedro je rekao Abel. "Noćas sam dobro spavao. Jutros se osećam bolje nego danima ranije. Još nisam sto posto, ali mi je bolje.
<BR>&nbsp;&nbsp;&nbsp;&nbsp;&nbsp;"To je dobro."
<BR>&nbsp;&nbsp;&nbsp;&nbsp;&nbsp;Abel očito nije želeo da pita Džejmija kako je. Ionako se videlo. "Ima li vesti od Ruja?"
<BR>&nbsp;&nbsp;&nbsp;&nbsp;&nbsp;"Od koga?"
<BR>&nbsp;&nbsp;&nbsp;&nbsp;&nbsp;"Od Mihaila i Ivšenka. Do sad bi trebalo da su stigli do ivice kanjona."
<BR>&nbsp;&nbsp;&nbsp;&nbsp;&nbsp;"Ne. Još se nisu javili."
<BR>&nbsp;&nbsp;&nbsp;&nbsp;&nbsp;"Ali ovog jutra, svakako", rekao je Abel.
<BR>&nbsp;&nbsp;&nbsp;&nbsp;&nbsp;"Ovog jutra", ponovio je Džejmi.
<BR>
<BR>&nbsp;&nbsp;&nbsp;&nbsp;&nbsp;"Sad pažljivo", mrmljao je Voznesenski. "Horizont je toliko blizu da može da te zbuni."
<BR>&nbsp;&nbsp;&nbsp;&nbsp;&nbsp;Ivšenko, koji je vozio rover, uputio mu je mračan pogled. "Mihaile Andrejeviču, tokom obuke sam imao jednak broj sati u simulatoru kao i vi. Vozio sam ovu spravu većim delom noći, zar ne? Zašto neprekidno..."
<BR>&nbsp;&nbsp;&nbsp;&nbsp;&nbsp;"Stoj!" dreknuo je Voznesenski. Ivšenko je tako nagazio na kočnice da bi obojica naleteli na prednje staklo da Voznesenski nije ranije zahtevao da vežu sigurnosne pojaseve. Toni Rid, koji je stajao iza Voznesenskog, naleteo je na naslon sedišta i bolno jeknuo.
<BR>&nbsp;&nbsp;&nbsp;&nbsp;&nbsp;Pred njima se pružao Marsov Veliki Kanjon, a ivica mu je počinjala na jedva dvadesetak metara od rovera. Ivšenko je zurio u nju, otvorenih usta, teško dišući.
<BR>&nbsp;&nbsp;&nbsp;&nbsp;&nbsp;"Blagi Bože!" jeknuo je Rid.
<BR>&nbsp;&nbsp;&nbsp;&nbsp;&nbsp;"Na to sam pokušavao da vas upozorim", mirno je rekao Voznesenski. "Da ono što na prvi pogled predstavlja samo još jednu manju izbočinu ispadne, zapravo, ivica ponora."
<BR>&nbsp;&nbsp;&nbsp;&nbsp;&nbsp;"Trebalo... trebalo je tako da kažete."
<BR>&nbsp;&nbsp;&nbsp;&nbsp;&nbsp;Voznesenski je umorno uzdahnuo, kao učitelj koji se razočara u đaka.
<BR>&nbsp;&nbsp;&nbsp;&nbsp;&nbsp;Kanjon je bio pun magle, koja se blago kovitlala pod jutarnjim Suncem, izgledajući dovoljno gusta da se po njoj hoda. Iz unutrašnjosti kabine nisu mogli da vide dno kanjona; bilo je preduboko, čak i da je vazduh bio potpuno čist. Sleva i zdesna litice su se pružale do iza horizonta, tvrđava od crvenog kamena, izlokana od mnogih eona, visoka i ponosna. Pogledavši pravo preko kanjona, Voznesenski je pomislio da može da razabere neravan obris druge strane, jedva primetan i talasav u izmaglici. Kako je daleko.
<BR>&nbsp;&nbsp;&nbsp;&nbsp;&nbsp;"Ne vidim klizište", rekao je Rid.
<BR>&nbsp;&nbsp;&nbsp;&nbsp;&nbsp;"Ni ja. Mora da smo tokom noći skrenuli sa kursa. Proveriću navigaciju. Dmitrije Josifoviču, vi se javite bazi i recite im da smo stigli do kanjona - i da nismo upali u njega."
<BR>&nbsp;&nbsp;&nbsp;&nbsp;&nbsp;Ivšenko je nešto promrmljao dok se naginjao da dosegne prekidač komunikatora. Nije primetio osmeh na komandantovom licu.
<BR>&nbsp;&nbsp;&nbsp;&nbsp;&nbsp;Za četvrt sata utvrdili su tačan položaj uz pomoć jednog od navigacionih satelita raspoređenih oko planete i uputili su se ka ivici klizišta, udaljenog oko pet kilometara na zapad.
<BR>&nbsp;&nbsp;&nbsp;&nbsp;&nbsp;Voznesenski se osećao gotovo opušteno dok je sedeo na suvozačkom sedištu. Ivšenko je vozio većim delom noći, spavao je nekoliko sati, i sada je ponovo vozio. Delovao je odmorno; refleksi su mu bili brzi. Mihail se osećao nešto bolje nego kad ga je držao skorbut; i dalje je bio slab i bolan; jedva da je uspeo da malo odspava.
<BR>&nbsp;&nbsp;&nbsp;&nbsp;&nbsp;Telo deluje na um, govorio je u sebi dok su išli preko crvenog, kamenitog predela brzinom od dvadeset kilometara na sat. Kada je telo bolno, um postaje umoran, lako se zbunjuje, brzo pada u očajanje. To moram da zapamtim. Moram da jasno mislim, ma kako se moje telo osećalo.
<BR>&nbsp;&nbsp;&nbsp;&nbsp;&nbsp;"Čini mi se da vidim."
<BR>&nbsp;&nbsp;&nbsp;&nbsp;&nbsp;Ivšenkove reči trgle su Voznesenskog iz zamišljenosti. Pratio je pogledom pilotov pruženi prst i ugledao, kroz jutarnju izmaglicu, nešto nalik na široki polukrug urezan u ivicu litice, sa hrpom zarđalo crvene prašine koja se spuštala ka dnu kanjona, daleko u dubini.
<BR>&nbsp;&nbsp;&nbsp;&nbsp;&nbsp;"Da, mora da je to."
<BR>&nbsp;&nbsp;&nbsp;&nbsp;&nbsp;Dok je Voznesenski proveravao položaj, Ivšenko je gledao klizište. "Ne očekujete, valjda, da se tuda spuštamo?"
<BR>&nbsp;&nbsp;&nbsp;&nbsp;&nbsp;"Došli smo da spasemo ekipu iz drugog rovera", odgovorio je Voznesenski. Navigacioni ekran pokazivao je da su na pravom mestu. Zarobljeni rover nalazio se na oko dve trećine puta niz drevnu lavinu.
<BR>&nbsp;&nbsp;&nbsp;&nbsp;&nbsp;"Druže kosmonaute", rekao je Ivšenko, "čemu bi koristilo da se i sami zaglavimo negde kraj njih?"
<BR>&nbsp;&nbsp;&nbsp;&nbsp;&nbsp;"A šta onda predlažete?" zarežao je Voznesenski, osećajući da ga saputnik strašno nervira.
<BR>&nbsp;&nbsp;&nbsp;&nbsp;&nbsp;"Predlažem", ironično je naglasio Ivšenko, "da se zaustavimo na ivici kanjona i da ih pozovemo da dođu do nas. To je najbezbedniji postupak."
<BR>&nbsp;&nbsp;&nbsp;&nbsp;&nbsp;"A šta ako su oni preslabi?"
<BR>&nbsp;&nbsp;&nbsp;&nbsp;&nbsp;Kosmonaut se ugrizao za usnu. Voznesenski je čekao na odgovor. Ako kaže da bi se u tom slučaju vratio pod kupolu bez njih, pomislio je Voznesenski, izbaciću ga iz vazdušne komore bez skafandra.
<BR>&nbsp;&nbsp;&nbsp;&nbsp;&nbsp;"Ako su preslabi za to", polako je rekao Ivšenko, "onda ćemo morati da siđemo pešice i pomognemo im."
<BR>&nbsp;&nbsp;&nbsp;&nbsp;&nbsp;"Mi?"
<BR>&nbsp;&nbsp;&nbsp;&nbsp;&nbsp;"Dr Rid i ja", rekao je Ivšenko. "Vi bi trebalo da ostanete u roveru, Mihaile Andrejeviču."
<BR>&nbsp;&nbsp;&nbsp;&nbsp;&nbsp;Voznesenski je osetio da mu je srce puno. Široko se nasmešio. "Dobro rečeno, Dmitrije Josifoviču! Hrabre reči! Ali mogao bih da smislim i nešto bolje."
<BR>&nbsp;&nbsp;&nbsp;&nbsp;&nbsp;Nadam se, pomislio je Toni Rid. Mene niko neće naterati da krenem tamo dole!
</P></TD></TR></TABLE>
<P class="next">
<A HREF=p69.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
