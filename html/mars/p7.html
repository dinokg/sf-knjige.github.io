<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NA OBUCI: KAZAHSTAN
<P>&nbsp;&nbsp;&nbsp;&nbsp;&nbsp;Dok su se vozili duž reke, Jurij Zavgorodni pružio je slobodnu ruku.
<BR>&nbsp;&nbsp;&nbsp;&nbsp;&nbsp;"Kao tvoj Novi Meksiko, da?" upitao je svojim nesigurnim engleskim.
<BR>&nbsp;&nbsp;&nbsp;&nbsp;&nbsp;Džejmi Votermen nesvesno je protrljao slabinu. Juče su mu izvadili konce, i šav ga je još tištao.
<BR>&nbsp;&nbsp;&nbsp;&nbsp;&nbsp;"Novi Meksiko", ponovio je Zavgorodni. "Izgleda ovako? Da?"
<BR>&nbsp;&nbsp;&nbsp;&nbsp;&nbsp;Džejmi je umalo odgovorio 'Ne'. No, uprava misije sve ih je upozorila na to da budu što je moguće učtiviji sa Rusima - i sa svima ostalima.
<BR>&nbsp;&nbsp;&nbsp;&nbsp;&nbsp;"Pomalo", promrmljao je.
<BR>&nbsp;&nbsp;&nbsp;&nbsp;&nbsp;"Da?" upitao je Zavgorodni kroz huk vetra koji je prodirao kroz prozore automobila.
<BR>&nbsp;&nbsp;&nbsp;&nbsp;&nbsp;"Da", rekao je Džejmi.
<BR>&nbsp;&nbsp;&nbsp;&nbsp;&nbsp;Smeđa ravnica koja se pružala iza reke nije nimalo ličila na Novi Meksiko. Nebo je bilo bledoplavo, pustinja gola i prazna dokle god je pogled dopirao. Ovo je stara, umorna zemlja, pomislio je Džejmi dok je žmirio pod naletima vrelog vetra. Ispošćena. Isušena. Ni nalik na žive planine i ponosna nebesa njegovog zavičaja. Novi Meksiko je nova zemlja, sirova, čarobna i tajanstvena. Ova prazna, prašnjava pustinja ovde je drevna; izravnale su je bezbrojne vojske koje su jahale preko nje.
<BR>&nbsp;&nbsp;&nbsp;&nbsp;&nbsp;"Kao Mars", rekao je jedan od ostalih Rusa. Glas mu je bio nalik na duboku tutnjavu, dok je Zavgorodnijev bio pevuckava melodija, nalik na sviralu krotitelja zmija. Džejmi se na brzinu upoznao sa svom četvoricom, ali uspeo je da zapamti ime jedino Zavgorodnom.
<BR>&nbsp;&nbsp;&nbsp;&nbsp;&nbsp;Isuse, nadam se da Mars nije ovako dosadan, pomislio je Džejmi.
<BR>&nbsp;&nbsp;&nbsp;&nbsp;&nbsp;Još koliko juče nalazio se u Pomorskoj bolnici u Betezdi, gde su mu izvadili konce posle operacije slepog creva. Svi kandidati za misiju na Mars morali su da se podvrgnu toj operaciji. Propis misije. Nema smisla rizikovati napad slepog creva na trideset miliona kilometara od najbliže bolnice. Iako odluka ko će ići na Mars još nije bila doneta, svi su ostali bez slepog creva.
<BR>&nbsp;&nbsp;&nbsp;&nbsp;&nbsp;"Kuda idemo?" upitao je Džejmi. "Kuda me vodite?"
<BR>&nbsp;&nbsp;&nbsp;&nbsp;&nbsp;Bila je nedelja, što je trebalo da predstavlja dan odmora čak i za one koji su se spremali za let na Mars. Pogotovo ako su tek stigli, ako su ošamućeni od vremenske razlike i ako imaju svež ožiljak na trbuhu. No, četvorica kosmonauta podigla su Džejmija iz hotelskog kreveta i zahtevala da pođe sa njima.
<BR>&nbsp;&nbsp;&nbsp;&nbsp;&nbsp;"Aerodrom", rekao je kosmonaut sa dubokim glasom, koji je sedeo levo od Džejmija. Bio je sabijen na zadnjem sedištu sa dvojicom Rusa, koji su se osećali na znoj uprkos jakom mirisu sapuna. Još dvojica su bila napred, a Zavgorodni je vozio.
<BR>&nbsp;&nbsp;&nbsp;&nbsp;&nbsp;Kao mafiozi koji vode žrtvu 'u šetnju', pomislio je Džejmi. Rusi su se stalno smešili jedni drugima, kezeći se dok su razgovarali i značajno podizali obrve. Nešto su smerali. A neće reći američkom geologu šta je posredi sve dok ne budu sasvim spremni.
<BR>&nbsp;&nbsp;&nbsp;&nbsp;&nbsp;Sva četvorica bila su čvrsto građena. Niski i nabijeni. Kao i Džejmi, mada su Rusi imali mnogo svetliju kožu od njega, poluindijanca.
<BR>&nbsp;&nbsp;&nbsp;&nbsp;&nbsp;"Je li ovo nešto zvanično?" upitao ih je kada su mu zakucali na vrata u cik zore.
<BR>&nbsp;&nbsp;&nbsp;&nbsp;&nbsp;"Nije službeno", odgovorio je Zavgorodni dok su se ostali široko smešili. "Zadovoljstvo. Provod."
<BR>&nbsp;&nbsp;&nbsp;&nbsp;&nbsp;Provod za njih, možda, gunđao je Džejmi u sebi dok je auto brujao po betonu praznog auto-puta. Reka je skretala nalevo. Vetar je nosio miris pregrejane prašine. Stari grad Tjuratam i novi, Lenjinsk, podignut za svemirske inženjetre i kosmonaute, ostali su daleko iza njih.
<BR>&nbsp;&nbsp;&nbsp;&nbsp;&nbsp;"Zašto idemo na aerodrom?" upitao je Džejmi.
<BR>&nbsp;&nbsp;&nbsp;&nbsp;&nbsp;Rus desno od njega glasno se nasmejao. "U provod. Videćeš."
<BR>&nbsp;&nbsp;&nbsp;&nbsp;&nbsp;"Da", rekao je onaj levo. "Strašan provod."
<BR>&nbsp;&nbsp;&nbsp;&nbsp;&nbsp;Džejmi se pripremao za Mars nešto više od šest meseci. Ovo mu je bilo prvo putovanje u Rusiju, mada je do sada već bio na Aljasci, u Australiji, Francuskoj Gvajani i Španiji. Bio je podvrgnut beskonačnim fizičkim pregledima, testovima refleksa, snage, vida, sposobnosti procene. Pregledali su mu zube i izjavili da su u sjajnom stanju, a onda su mu izvadili slepo crevo.
<BR>&nbsp;&nbsp;&nbsp;&nbsp;&nbsp;A sada ga četvorica kosmonauta koje nikad ranije nije video vode u rano nedeljno jutro nekuda Bogu iza leđa u Kazahstanu.
<BR>&nbsp;&nbsp;&nbsp;&nbsp;&nbsp;U strašan provod.
<BR>&nbsp;&nbsp;&nbsp;&nbsp;&nbsp;Na obuci za Mars bilo je vrlo malo provoda. Ogromna surevnjivost među naučnicima, pošto će na let poći samo njih šesnaest; šesnaest od više od dvesta obučavanih. Džejmiju je bilo jasno da je surevnjivost jednaka i među astronautima i kosmonautima.
<BR>&nbsp;&nbsp;&nbsp;&nbsp;&nbsp;"Jesu li vama izvadili slepo crevo?" upitao je.
<BR>&nbsp;&nbsp;&nbsp;&nbsp;&nbsp;Osmesi su izbledeli. "Ne. Nema potrebe", odgovorio mu je kosmonaut zdesna. "Mi ne idemo na Mars."
<BR>&nbsp;&nbsp;&nbsp;&nbsp;&nbsp;"Ne idete?"
<BR>&nbsp;&nbsp;&nbsp;&nbsp;&nbsp;"Mi smo instruktori", rekao je Zavgorodni preko ramena. "Već smo otpali iz misije."
<BR>&nbsp;&nbsp;&nbsp;&nbsp;&nbsp;Džejmi je poželeo da upita zašto, ali se predomislio. To nije baš najprijatnija tema za razgovor.
<BR>&nbsp;&nbsp;&nbsp;&nbsp;&nbsp;"A tvoje slepo crevo?" upitao je Rus sleva. Prevukao je prstom preko grla.
<BR>&nbsp;&nbsp;&nbsp;&nbsp;&nbsp;Džejmi je klimnuo glavom. "Juče su mi izvadili konce." Znao je da je u Betezdi još petak, dok je ovde nedelja, ali ipak mu se činilo da je to bilo juče.
<BR>&nbsp;&nbsp;&nbsp;&nbsp;&nbsp;"Ti si američki Indijanac?"
<BR>&nbsp;&nbsp;&nbsp;&nbsp;&nbsp;"Pola Navaho."
<BR>&nbsp;&nbsp;&nbsp;&nbsp;&nbsp;"A druga polovina?"
<BR>&nbsp;&nbsp;&nbsp;&nbsp;&nbsp;"Anglo", rekao je Džejmi. Primetio je da Rusi nisu razumeli reč. "Beo. Englez."
<BR>&nbsp;&nbsp;&nbsp;&nbsp;&nbsp;Čovek koji je sedeo kraj Zavgorodnog okrenuo se da ga pogleda. "Kada su ti izvadili slepo crevo - je li vrač sa obojenim licem mahao mađijama oko tebe?"
<BR>&nbsp;&nbsp;&nbsp;&nbsp;&nbsp;Sve četvorica Rusa prasnula su u grohotan smeh. Zavgorodni se toliko smejao da su se kola zanela na pustom auto-putu.
<BR>&nbsp;&nbsp;&nbsp;&nbsp;&nbsp;Džejmi je naterao sebe da im uzvrati osmehom. "Ne. Dobio sam anesteziju, kao što biste i vi."
<BR>&nbsp;&nbsp;&nbsp;&nbsp;&nbsp;Rusi su nastavili da razgovaraju između sebe. Džejmi je naslutio da su to šale o Indijancima, možda o crvenom čoveku koji želi da ide na crvenu planetu. Znao je da u tome nema zlobe. Samo se četiri pilota-pivopije zavitlavaju na račun novog poznanika.
<BR>&nbsp;&nbsp;&nbsp;&nbsp;&nbsp;Voleo bih da razumem ruski, pomislio je. Voleo bih da znam šta smeraju ova četiri klovna. Strašan provod.
<BR>&nbsp;&nbsp;&nbsp;&nbsp;&nbsp;A onda se setio da se nijedan od njih više ni ne nada da će otići na Mars. Ražalovani su na nivo instruktora. Ja i dalje imam priliku da dospem u misiju. Da li me krive zbog toga? Šta, pobogu, planiraju sa mnom?
<BR>&nbsp;&nbsp;&nbsp;&nbsp;&nbsp;Zavgorodni je skrenuo sa auto-puta na prašnjavi put koji je vodio kraj visoke žičane ograde. Džejmi je u daljini primetio hangare i razbacane avione. Znači, zaista idemo na aerodrom, pomislio je.
<BR>&nbsp;&nbsp;&nbsp;&nbsp;&nbsp;Prošli su kroz kapiju bez čuvara i zaustavili se u uglu prostranog aerodroma, kraj usamljenog malog hangara, koji je izgledao kao da su ga odbacili. Pred hangarom je, na betonskoj ploči, čekao mali dvomotorac širokih krila. Džejmiju se učinilo da liči na model kojim je pilotirao za vreme onih nedelju dana koje je proveo na Aljasci, u ledenom Bruk Rejndžu.
<BR>&nbsp;&nbsp;&nbsp;&nbsp;&nbsp;"Voliš da letiš?" upitao je Zavgorodni dok su izlazili iz auta.
<BR>&nbsp;&nbsp;&nbsp;&nbsp;&nbsp;Džejmi je protegao ruke i leđa, zadovoljan što više nije zgrčen na zadnjem sedištu. Nije još bilo ni devet sati, ali vrelo sunce prijatno mu je grejalo ramena.
<BR>&nbsp;&nbsp;&nbsp;&nbsp;&nbsp;"Volim", odgovorio je, "ali nemam pilotsku dozvolu. Nisam učio..."
<BR>&nbsp;&nbsp;&nbsp;&nbsp;&nbsp;Zavgorodni se nasmejao. "Baš dobro! Mi smo sva četvorica piloti. Znači da već imamo trojicu viška."
<BR>&nbsp;&nbsp;&nbsp;&nbsp;&nbsp;Četvorica kosmonauta već su nosila izbledela jednodelna letačka odela. Kad su ga izvukli iz hotelskog kreveta, Džejmi je navukao farmerke i majicu sa kratkim rukavima. Sada je pošao za njima u iznenada hladan i taman hangar. Zaudaralo je na benzin i mašinsko ulje. Dvojica kosmonauta pošla su uz zveketavo metalno stepenište, u kancelariju smeštenu na platformi.
<BR>&nbsp;&nbsp;&nbsp;&nbsp;&nbsp;Zavgorodni je pogurao Džejmija do dugačkog stola na kome se nalazio niz padobrana, velikih i kabastih, sa vezovima raširenim poput pipaka oktopoda.
<BR>&nbsp;&nbsp;&nbsp;&nbsp;&nbsp;"Svi moramo da nosimo padobrane", rekao je Zavgorodni. "Propisi."
<BR>&nbsp;&nbsp;&nbsp;&nbsp;&nbsp;"Da biste leteli u onom?" Džejmi je preko ramena pokazao avion.
<BR>&nbsp;&nbsp;&nbsp;&nbsp;&nbsp;"Da. Vojni avion. Pravila. Moramo uzeti padobrane."
<BR>&nbsp;&nbsp;&nbsp;&nbsp;&nbsp;"Kuda letimo?" upitao je Džejmi.
<BR>&nbsp;&nbsp;&nbsp;&nbsp;&nbsp;Zavgorodni je dohvatio jedan kabasti paket i predao ga Džejmiju kao kad fizikalci predaju džak cementa.
<BR>&nbsp;&nbsp;&nbsp;&nbsp;&nbsp;"Iznenađenje", rekao je Rus. "Videćeš."
<BR>&nbsp;&nbsp;&nbsp;&nbsp;&nbsp;"Strašan provod", rekao je drugi kosmonaut. On je već zakopčavao padobran oko butina.
<BR>&nbsp;&nbsp;&nbsp;&nbsp;&nbsp;Strašan provod, za koga? - nemo se upitao Džejmi. Ali provukao je ruke kroz naramenice padobrana i sagnuo se da pritegne trake oko butina.
<BR>&nbsp;&nbsp;&nbsp;&nbsp;&nbsp;Ostala dvojica sišla su niz metalne stepenice, a koraci su im odzvanjali u gotovo praznom hangaru. Džejmi je pošao za njima na vrelo sunce, prema avionu. Na boku su bila otvorena prostrana vrata. Nije bilo stepenica. Kada je podigao nogu na ivicu ulaza, Džejmi je osetio probadanje u slabini. Zgrabio je stranice ulaza i prebacio se u avion. Bez pomoći. Ni ne trepnuvši.
<BR>&nbsp;&nbsp;&nbsp;&nbsp;&nbsp;Unutra je bilo kao u pećnici. Dva niza drvenih sedišta, bez tapacirunga. Ona dvojica koja su sedela sa njim na zadnjem sedištu auta smesta su se uputila u pilotsku kabinu. Pilotska sedišta bila su dobro tapacirana; izgledala su udobno.
<BR>&nbsp;&nbsp;&nbsp;&nbsp;&nbsp;Zavgorodni je pokazao Džejmiju da sedne odmah iza pilota. On se smestio preko puta i zategao sigurnosne pojaseve preko ramena i kukova. Džejmi je učinio to isto, proverivši da li su vezovi čvrsti. Paket sa padobranom poslužio mu je kao neka vrsta jastuka, ali bio mu je nekako neudoban, kao zarozano donje rublje.
<BR>&nbsp;&nbsp;&nbsp;&nbsp;&nbsp;Motori su se zakašljali, zagrcnuli, a potom oživeli. Avion se tresao kao zadihani starac. Dok su propeleri ubrzavali do nerazlučive mrlje, Džejmi je čuo najrazličitije zveketave zvuke, kao da će se avion svakog časa raspasti. Nešto se slomilo, nešto drugo je strašno zaškripalo. Avion je krenuo napred.
<BR>&nbsp;&nbsp;&nbsp;&nbsp;&nbsp;Dvojica pilota stavila su slušalice, ali ako su i bila u radio-vezi sa kontrolnim tornjem, Džejmi nije čuo nijednu izgovorenu reč od buke motora i vetra koji je duvao kroz trup. Četvrti kosmonaut seo je iza Džejmija. Niko se nije potrudio da zatvori vrata. Džejmi se okrenuo na sedištu i shvatio da vrata ni nema; leteće otvorenog trupa.
<BR>&nbsp;&nbsp;&nbsp;&nbsp;&nbsp;Vetar je zviždao oko njih dok se avion zaletao pistom, klizeći pomalo čas tamo čas ovamo.
<BR>&nbsp;&nbsp;&nbsp;&nbsp;&nbsp;Užasno dug zalet za ovako mali avion, pomislio je Džejmi. Bacio je pogled na Zavgorodnog. Rus mu se široko nasmešio.
<BR>&nbsp;&nbsp;&nbsp;&nbsp;&nbsp;A onda su uzleteli. Džejmi je kroz svoj prozor video aerodrom kako se smanjuje, avione i zgrade kako se pretvaraju u igračke. Zemlja se raširila, smeđa i mrtvački suva pod vedrim, bledim nebom. Motori su postojano tutnjali, a vetar je tako glasno hujao da je Džejmi morao da se nagne preko prolaza i viče Zavgorodnom u uvo:
<BR>&nbsp;&nbsp;&nbsp;&nbsp;&nbsp;"Pa, kuda to idemo?
<BR>&nbsp;&nbsp;&nbsp;&nbsp;&nbsp;Zavgorodni je odgovorio vičući. "Da nađemo Mužestvo."
<BR>&nbsp;&nbsp;&nbsp;&nbsp;&nbsp;"Šta da nađemo?"
<BR>&nbsp;&nbsp;&nbsp;&nbsp;&nbsp;"Mužestvo!" još glasnije je povikao kosmonaut.
<BR>&nbsp;&nbsp;&nbsp;&nbsp;&nbsp;"Gde je to? Je li daleko?"
<BR>&nbsp;&nbsp;&nbsp;&nbsp;&nbsp;Rus se nasmejao. "Videćeš."
<BR>&nbsp;&nbsp;&nbsp;&nbsp;&nbsp;Činilo mu se da se uspinju čitav sat. Ne možemo biti mnogo iznad tri hiljade stopa, pomislio je Džejmi. Bilo je teško procenjivati visinu, ali znao je da bi preko te visine morali da upotrebe dodatni kiseonik. Postajalo je hladno. Džejmi je požalio što nije poneo jaknu. Trebalo je da mi kažu, pomislio je. Trebalo je da me upozore.
<BR>&nbsp;&nbsp;&nbsp;&nbsp;&nbsp;Kopilot je pogledao preko ramena, pravo u Džejmija. Iskezio se, a onda je stavio dlan preko usta i zaurlao: "Huu-huu-huu!" Verovatno je tako zamišljao ratni poklič. Džejmi je pazio da mu lice ostane bezizražajmo.
<BR>&nbsp;&nbsp;&nbsp;&nbsp;&nbsp;Avion se iznenada nagnuo ulevo. Džejmi se našao pribijen uz zakrivljeni zid i umalo je raspalio glavom o prozor. Zurio je u smeđi predeo u dubini, naboran od bregova, sa svetlucavim srebrnim jezerom u daljini, dok je izgledalo da avion dubi na jednom krilu i polako, polako se okreće.
<BR>&nbsp;&nbsp;&nbsp;&nbsp;&nbsp;Potom je podigao nos i poleteo uvis, pritisnuvši Džejmija u sedište. Avion se nespretno penjao, podrhtavajući, a onda se prevrnuo na leđa. Džejmi je osetio da gubi težinu; visio je u pojasevima, ali praktično nije imao težinu. Potom su ponovo poleteli naniže i težina se vratila, naglo, grubo, dok je avion ponirao ka onim smeđim bregovima, sa motorima koji su urlali, sa vetrom koji je zviždao kroz zveketavu, rasklimanu kabinu.
<BR>&nbsp;&nbsp;&nbsp;&nbsp;&nbsp;A onda se izravnao, motori su preli, sve je bilo normalno kao u simulatoru.
<BR>&nbsp;&nbsp;&nbsp;&nbsp;&nbsp;Zavgorodni je piljio u Džejmija. Kopilot se opet osvrnuo. Džejmiju je postalo jasno. Isprobavaju ga. Bio je nov u društvu i pokušavali su da ga prepadnu. Njihova varijanta prijema u klub, pomislio je. Hoće da vide mogu li me naterati da pozelenim ili da počnem da povraćam. Strašan provod.
<BR>&nbsp;&nbsp;&nbsp;&nbsp;&nbsp;Svako pleme ima svoje obrede za prijem novih članova, shvatio je. On nikada nije bio zvanično primljen u pleme Navaho; njegovi roditelji bili su suviše beli da bi to dozvolili. Ali ovi momci će mu to nadoknaditi.
<BR>&nbsp;&nbsp;&nbsp;&nbsp;&nbsp;Naterao je sebe da se nasmeši Zavgorodnom. "Ovo je zabavno", doviknuo je, nadajući se da ga i ostala trojica čuju uprkos motorima i vetru. "Nisam znao da ovako stari modeli mogu da prave lupinge."
<BR>&nbsp;&nbsp;&nbsp;&nbsp;&nbsp;Zavgorodni je klimnuo glavom. "Ne preporučuje se. Krila mogu da otpadnu."
<BR>&nbsp;&nbsp;&nbsp;&nbsp;&nbsp;Džejmi je slegnuo ramenima. "Šta je sledeće?"
<BR>&nbsp;&nbsp;&nbsp;&nbsp;&nbsp;"Mužestvo."
<BR>&nbsp;&nbsp;&nbsp;&nbsp;&nbsp;Mirno su leteli narednih četvrt sata, bez akrobacija, bez razgovora. Potom je Džejmi shvatio da su napravili veliki krug i da upravo počinju novi. Pogledao je kroz prozor. Tle pod njima bilo je ravno i prazno, pusto kao na Marsu. Osim što se jedan put protezao kroz pustoš.
<BR>&nbsp;&nbsp;&nbsp;&nbsp;&nbsp;Zavgorodni je otkopčao pojas i ustao. Morao je malo da se pogne zbog niske tavanice dok se prolazom približavao otvorenom ulazu.
<BR>&nbsp;&nbsp;&nbsp;&nbsp;&nbsp;Džejmi se okrenuo i video da je i drugi kosmonaut ustao, i da već stoji na ulazu.
<BR>&nbsp;&nbsp;&nbsp;&nbsp;&nbsp;Isuse, ako se avion samo malo zaklati, taj tip će izleteti glavačke kroz vrata!
<BR>&nbsp;&nbsp;&nbsp;&nbsp;&nbsp;Zavgorodni je stao kraj drugog Rusa, čvrsto držeći tanku metalnu šipku koja se protezala celom dužinom tavanice. Kao da su ćaskali. Sagnuvši glave jedan do drugog, klimajući kao da se nalaze u svojoj omiljenoj kafani i vode neki običan razgovor. Na samo korak od provalije od deset hiljada stopa.
<BR>&nbsp;&nbsp;&nbsp;&nbsp;&nbsp;Zavgorodni se okrenuo ka Džejmiju i pokretom ruke ga pozvao da im se pridruži. Džejmi je osetio ledeni grč u stomaku. Neću da idem tamo. Neću.
<BR>&nbsp;&nbsp;&nbsp;&nbsp;&nbsp;Ali ipak je otkopčao sigurnosne pojaseve i nesigurno pošao ka dvojici ljudi kraj otvorenih vrata. Avion se malo zanjihao i Džejmi je obema rukama zgrabio onu šipku na tavanici.
<BR>&nbsp;&nbsp;&nbsp;&nbsp;&nbsp;"Visina za padobran." Zavgorodni je mahnuo prema vratima. "Ovde vežbamo skokove."
<BR>&nbsp;&nbsp;&nbsp;&nbsp;&nbsp;"Danas? Sada?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Drugi kosmonaut je navukao na glavu plastični šlem. Spustio je zatamnjeni vizir preko lica, povikao nešto na ruskom i iskočio iz aviona.
<BR>&nbsp;&nbsp;&nbsp;&nbsp;&nbsp;Džejmi je još čvršće stegao šipku.
<BR>&nbsp;&nbsp;&nbsp;&nbsp;&nbsp;"Gledaj!" povikao je Zavgorodni, pokazujući. "Pazi!"
<BR>&nbsp;&nbsp;&nbsp;&nbsp;&nbsp;Džejmi je oprezno provirio kroz zjapeći otvor. Kosmonaut je padao kao kamen, raširenih ruku i nogu, pretvarajući se u tačku na tamnosmeđem tlu u dubini.
<BR>&nbsp;&nbsp;&nbsp;&nbsp;&nbsp;"Strašan provod", zaurlao je Zavgorodni Džejmiju u uvo.
<BR>&nbsp;&nbsp;&nbsp;&nbsp;&nbsp;Džejmi se stresao, ne samo od od ledenog vetra koji mu se zavlačio pod majicu.
<BR>&nbsp;&nbsp;&nbsp;&nbsp;&nbsp;Zavgorodni mu je gurnuo kacigu u ruke. Džejmi se upiljio u nju. Plastika je bila ulubljena i izgrebana, a crvene i bele pruge gotovo su sasvim izbledele.
<BR>&nbsp;&nbsp;&nbsp;&nbsp;&nbsp;"Ja nikada nisam skakao", rekao je.
<BR>&nbsp;&nbsp;&nbsp;&nbsp;&nbsp;"Znamo."
<BR>&nbsp;&nbsp;&nbsp;&nbsp;&nbsp;"Ali, ja..." Želeo je da kaže kako su mu tek juče izvadili konce iz rane, da zna kako se u doskoku mogu slomiti obe noge, da nema načina da ga nateraju da iskoči iz aviona.
<BR>&nbsp;&nbsp;&nbsp;&nbsp;&nbsp;Pa ipak, stavio je kacigu i čvrsto je vezao pod bradom.
<BR>&nbsp;&nbsp;&nbsp;&nbsp;&nbsp;"Lako je", rekao je Zavgorodni. "Bavio si se gimnastikom. Piše u tvom dosjeu. Samo se dočekaj povijenih kolena i prevrni se. Lako je."
<BR>&nbsp;&nbsp;&nbsp;&nbsp;&nbsp;Džejmi se tresao. Kaciga kao da je težila sto kilograma. Levom rukom grčevito se držao za onu šipku pod tavanicom. Desnom je nespretno prepipavao trake padobrana, tražeći naslepo alku kojom se padobran otvara.
<BR>&nbsp;&nbsp;&nbsp;&nbsp;&nbsp;Zavgorodni je sada izgledao sasvim ozbiljno. Avion se blago nagnuo, poguravši ih ka otvorenoj, zjapećoj rupi u boku aviona. Džejmi se ukopao nogama u metalni pod, zadovoljan što makar ima čvrste cipele.
<BR>&nbsp;&nbsp;&nbsp;&nbsp;&nbsp;Rus ga je uhvatio za desnu ruku i postavio je na pravu alku. Džejmiju se učinilo da je metal mrtvački hladan.
<BR>&nbsp;&nbsp;&nbsp;&nbsp;&nbsp;"Ništa ne brini", vikao je Zavgorodni, ali glas mu je bio prigušen zbog Džejmijeve kacige. "Pričvrstio sam automatski vez za šipku. On će sam otvoriti padobran. Nema problema."
<BR>&nbsp;&nbsp;&nbsp;&nbsp;&nbsp;"Aha." Džejmiju je glas drhtao. U utrobi mu je ključalo. Osećao je kako mu se znoj sliva niz rebra čak i pod ledenim vetrom.
<BR>&nbsp;&nbsp;&nbsp;&nbsp;&nbsp;"Iskoračiš. Brojiš do dvadeset. Razumeš? Ako se padobran dotle ne otvori, povuci alku. Razumeš?"
<BR>&nbsp;&nbsp;&nbsp;&nbsp;&nbsp;Džejmi je klimnuo glavom.
<BR>&nbsp;&nbsp;&nbsp;&nbsp;&nbsp;"Ja idem za tobom. Ako pogineš, sahraniću te." Sada se ponovo kezio. Džejmi je pomislio da će povratiti.
<BR>&nbsp;&nbsp;&nbsp;&nbsp;&nbsp;Zavgorodni ga je dugo, prodorno gledao. "Hoćeš da se vratiš i sedneš?"
<BR>&nbsp;&nbsp;&nbsp;&nbsp;&nbsp;Svaki atom u Džejmiju želeo je da poviče "Da!" Umesto toga, odmahnuo je glavom i uplašeno, nesigurno zakoračio ka otvorenim vratrima.
<BR>&nbsp;&nbsp;&nbsp;&nbsp;&nbsp;Rus je pružio ruku i spustio mu vizir preko očiju. "Brojiš do dvadeset. Polako. Vidimo se dole za dva minuta. Možda tri."
<BR>&nbsp;&nbsp;&nbsp;&nbsp;&nbsp;Džejmi je progutao knedlu i pustio da ga Zavgorodni namesti tačno na sredinu izlaza. tle je izgledalo tvrdo kao gvožđe i veoma, veoma daleko. Bili su u senci krila, a propeler je bio predaleko da bi predstavljao opasnost. Džejmi je sve to primetio jednim preplašenim pogledom.
<BR>&nbsp;&nbsp;&nbsp;&nbsp;&nbsp;Osetio je dodir na ramenu. Oklevao je delić sekunde, a onda je skočio obema nogama.
<BR>&nbsp;&nbsp;&nbsp;&nbsp;&nbsp;Ništa. Nikakav pokret. Nikakav zvuk osim tutnjave vetra. Džejmi se iznenada osetio kao u snu, viseći u praznini, lebdeći, čekajući da se probudi, bezbedan i pomalo razočaran, u sopstvenom krevetu. Avion je nestao negde pozadi i gore. Zemlja je bila kilometrima daleko, polako se okrećući, ne približavajući se.
<BR>&nbsp;&nbsp;&nbsp;&nbsp;&nbsp;Okretao se, polako, lebdeći u vazduhu. Bilo je gotovo prijatno. Provod, umalo. Naprosto, visiti u praznini, odvojen od čitavog sveta, sam, potpuno sam i slobodan.
<BR>&nbsp;&nbsp;&nbsp;&nbsp;&nbsp;Kao da nije imao telo, ništa fizičko, samo čist duh, čist i lak kao vazduh. Setio se starih legendi koje mu je pričao deda, o Navaho junacima koji su putovali preko mosta duge. Mora da je to ovako, pomislio je, visoko iznad sveta, lebdeći, lebdeći. Kao Kojot, kada je ugrabio da se provoza na kometi.
<BR>&nbsp;&nbsp;&nbsp;&nbsp;&nbsp;U trenutku grča shvatio je da je zaboravio da broji. I da mu je šaka skliznula sa alke za otvaranje. Pokušao je da je nađe, nespretno, shvativši da tvrda, spečena zemlja juri da ga zdrobi, pretvori u prah, da ga ubije, da bude mrtav, mrtav, mrtav.
<BR>&nbsp;&nbsp;&nbsp;&nbsp;&nbsp;Džinovska šaka ga je zgrabila i umalo mu otkinula glavu. Grčio se u vazduhu dok su svuda oko njega eksplodirali novi zvuci. Kao lepet jedra, padobran se otvorio i raširio nad njim, ostavljajući Džejmija da visi u pojasevima i lagano klizi dole ka golom tlu.
<BR>&nbsp;&nbsp;&nbsp;&nbsp;&nbsp;Srce mu je tutnjalo u ušima, ali bio je razočaran. Kao klinac koji je pretrpeo sve užase prve vožnje na velikom toboganu, pa je žalostan što se sve završilo. Duboko dole primetio je priliku čoveka kako savija prljavobeli padobran.
<BR>&nbsp;&nbsp;&nbsp;&nbsp;&nbsp;Uspeo sam! - pomislio je Džejmi. Skočio sam. Poželeo je da ispusti pravi indijanski pobednički poklič.
<BR>&nbsp;&nbsp;&nbsp;&nbsp;&nbsp;No, smireniji deo uma ga je upozorio: i dalje tek treba da se spustiš, a da ne slomiš noge. I da ti ne pukne prokleti šav.
<BR>&nbsp;&nbsp;&nbsp;&nbsp;&nbsp;Zemlja je sada jurila ka njemu. Opusti se. Savij kolena. Neka noge podnesu glavni udar.
<BR>&nbsp;&nbsp;&nbsp;&nbsp;&nbsp;Snažno je udario, dvaput se prevrnuo, a onda je osetio da mu vreli vetar vuče padobran. Iznenada se kraj njega stvorio Zavgorodni, vukući konopce, a drugi kosmonaut je grlio padobran kao da pokušava da vrati tonu papira nazad u kutiju.
<BR>&nbsp;&nbsp;&nbsp;&nbsp;&nbsp;Džejmi se podigao na drhtave noge. Pomogli su mu da skine padobran. Avion je polako kružio u visini.
<BR>&nbsp;&nbsp;&nbsp;&nbsp;&nbsp;"Bio si dobar", rekao je Zavgorodni, široko se smešeći.
<BR>&nbsp;&nbsp;&nbsp;&nbsp;&nbsp;"Kako si stigao tako brzo?" upitao je Džejmi.
<BR>&nbsp;&nbsp;&nbsp;&nbsp;&nbsp;"Išao sam dugo slobodnim padom, prestigao sam te. Nisi me video? Bio sam kao raketa!"
<BR>&nbsp;&nbsp;&nbsp;&nbsp;&nbsp;"Jurij je šampion u slobodnom padu", rekao je drugi kosmonaut.
<BR>&nbsp;&nbsp;&nbsp;&nbsp;&nbsp;Avion se spuštao, oborenih zakrilaca, motori su neravnomerno radili. Kada su udarili o tle, točkovi su podigli ogroman oblak prašine.
<BR>&nbsp;&nbsp;&nbsp;&nbsp;&nbsp;"A sada idemo u Mužestvo?" upitao je Džejmi Zavgorodnog.
<BR>&nbsp;&nbsp;&nbsp;&nbsp;&nbsp;Rus je odmahnuo glavom. "Već smo ga našli. Mužestvo je ruska reč za hrabrost. Ti imaš hrabrosti, Džejmse Votermene. Drago mi je."
<BR>&nbsp;&nbsp;&nbsp;&nbsp;&nbsp;Džejmi je duboko udahnuo. "I meni."
<BR>&nbsp;&nbsp;&nbsp;&nbsp;&nbsp;"Nas četvorica", rekao je Zavgorodni, "nećemo ići na Mars. Ali neki naši prijatelji hoće. Nećemo dozvoliti nikome ko nema hrabrosti da ode na Mars."
<BR>&nbsp;&nbsp;&nbsp;&nbsp;&nbsp;"Kako možete..."
<BR>&nbsp;&nbsp;&nbsp;&nbsp;&nbsp;"Drugi testiraju tvoje znanje, zdravlje, veštinu sa potrebnom opremom. Mi ti testiramo hrabrost. Niko bez hrabrosti ne sme na Mars. Predstavljao bi opasnost po naše kolege kosmonaute."
<BR>&nbsp;&nbsp;&nbsp;&nbsp;&nbsp;"Mužestvo", rekao je Džejmi.
<BR>&nbsp;&nbsp;&nbsp;&nbsp;&nbsp;Zavgorodni se nasmejao i pljesnuo ga po leđima, a onda su pošli preko golog, prašnjavog tla ka avionu koji ih je čekao.
<BR>&nbsp;&nbsp;&nbsp;&nbsp;&nbsp;Mužestvo, ponovio je Džejmi u sebi. Njihova varijanta svetih obreda. Kao pročišćenje kod Navaha. Sad sam jedan od njih. Dokazao sam se pred njima. Dokazao sam se pred sobom.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
