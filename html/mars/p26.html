<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 6: JUTRO
<P>&nbsp;&nbsp;&nbsp;&nbsp;&nbsp;Začudo, Džejmi se osećao mnogo opuštenije i smirenije u pretrpanom roveru sa Voznesenskim nego u bazi, pod kupolom.
<BR>&nbsp;&nbsp;&nbsp;&nbsp;&nbsp;Rover se sastojao od tri aluminijumska cilindra, postavljena na tanke točkove sa oprugama koji su se lako kretali preko peskovitog, stenjem prošaranog tla Marsa. Jedan cilindrični segment služio je kao rezervoar za gorivo, dovoljno velik da rover ostane na putu nedelju dana, pa i više. U srednjem su se nalazili oprema i zalihe. Sasvim napred, u najvećem cilindru, vladao je pritisak kao u svemirskom brodu, pa su ljudi u njemu mogli da obitavaju normalno obučeni. Njegov prednji deo imao je veliki mehur od plastistakla, a pozadi se nalazila vazdušna komora, koja ga je povezivala sa drugim segmentom.
<BR>&nbsp;&nbsp;&nbsp;&nbsp;&nbsp;Rover je bio predviđen da nosi do četvoro ljudi, a u slučaju preke potrebe u njega se moglo sabiti i osmoro. Džejmi je očekivao da će se, nasamo sa Voznesenskim, osećati napeto; dvojica ljudi vrlo različitog porekla, maltene iz različitih svetova. No, prvi dan u roveru protekao je glatko, mada jedva da su razmenili poneku reč.
<BR>&nbsp;&nbsp;&nbsp;&nbsp;&nbsp;Rus se uglavnom bavio vožnjom; Džejmi je obavljao najveći deo spoljašnjeg posla. Tog prvog dana prešli su nešto više od sto kilometara, vozeći se samo po dnevnom svetlu. Prazna ravnica visoravni na koju su se spustili ubrzo je prepustila mesto grubljem terenu Noktis Fose, ispresecanom pukotinama, kao da su tu ratovale dve moćne vojske.
<BR>&nbsp;&nbsp;&nbsp;&nbsp;&nbsp;Područje erozije postajalo je sve grublje, sve dok nisu počeli da se provlače kroz gustu šumu kamenih stubova koji su se nadvijali visoko nad njima; bili su uobličeni u jezive skulpture koje su Džejmija podsećale na potpuno apstraktne toteme. Vetrovi su erodirali meki kamen i ostavili samo ove stubove granita, govorio je sebi. Potom je shvatio da su blagi vetrovi Marsa morali da deluju stotinama miliona godina da bi stvorili ovo čudo.
<BR>&nbsp;&nbsp;&nbsp;&nbsp;&nbsp;Četiri sata su se vozili između kamenih stubova. Džejmi je sedeo zadivljen i osvrtao se, očekujući da svakog časa ugleda simbole orla ili medveda uklesane u stenu.
<BR>&nbsp;&nbsp;&nbsp;&nbsp;&nbsp;Pukotine su se uglavnom pružale u pravcu sever-jug, što im je olakšavalo putovanje ka jugu, ali pošto je stenje štrčalo na sve strane, uz mnoge kratere i peščane dine, retko su dostizali brzinu od makar trideset kilometara na sat.
<BR>&nbsp;&nbsp;&nbsp;&nbsp;&nbsp;Kao da voziš kamionet kroz rezervat, pomislio je Džejmi dok su se truckali kroz pusti predeo. Osim što ovde uopšte nema puteva. Čak ni puteljaka ili životinjskih staza.
<BR>&nbsp;&nbsp;&nbsp;&nbsp;&nbsp;Zaustavljali su se bukvalno svaki sat. Džejmi je izlazio napolje u svom nebesko plavom skafandru da bi uzeo uzorke stenja i tla i postavio automatsku meteorološko/geološku sondu koja će meriti temperaturu i pritisak vazduha, vlažnost, brzinu vetra i pratiti promene toplote tla, kao i eventualnu seizmičku aktivnost. Sonda je slala signale ka svemirskim brodovima koji su se nalazili u sinhronoj orbiti na oko dvadeset hiljada kilometara iznad polutara. Njihova oprema za komunikaciju automatski je prenosila signale u bazu pod kupolom, kao i na Zemlju.
<BR>&nbsp;&nbsp;&nbsp;&nbsp;&nbsp;Uprkos klimatizovanoj unutrašnjosti rovera, i Džejmi i Voznesenski uskoro su prestali da skidaju skafandre. Rus se čvrsto držao propisa misije koji su zahtevali da on bude spreman kad god Džejmi iziđe napolje, u slučaju da se ovaj nađe u opasnosti. Često je i izlazio sa Džejmijem. Isprva je pregledao spoljašnjost rovera; točkove, antene, uticaj gvožđem bogate marsovske prašine na zaštitni sloj boje.
<BR>&nbsp;&nbsp;&nbsp;&nbsp;&nbsp;No, sutradan ujutro, Džejmiju se učinilo da Voznesenski izlazi napolje samo radi društva i uživanja u predelu.
<BR>&nbsp;&nbsp;&nbsp;&nbsp;&nbsp;"Kažeš da tvoj Novi Meksiko izgleda ovako?" upitao ga je Rus.
<BR>&nbsp;&nbsp;&nbsp;&nbsp;&nbsp;Džejmi ga je čuo preko slušalica pod kacigom. Odgovorio je onako nespretno sagnut nad metar dubokom jarugom u kojoj se video sloj bazaltne stene. "Da. Litice i jaruge - kanjoni. Vedro nebo. Bez mnogo kiše."
<BR>&nbsp;&nbsp;&nbsp;&nbsp;&nbsp;"Mora da je tamo prilično pusto."
<BR>&nbsp;&nbsp;&nbsp;&nbsp;&nbsp;Džejmi se nasmešio. "U poređenju sa ovim, bogato je kao rajski vrt."
<BR>&nbsp;&nbsp;&nbsp;&nbsp;&nbsp;Rus je oćutao.
<BR>&nbsp;&nbsp;&nbsp;&nbsp;&nbsp;Džejmi se ispravio i izvukao video kameru. Jaruga se pružala sve do horizonta, prava kao železnička pruga osim ponekog klizišta gde ju je tle delimično ispunilo. Seizmička linija, zaključio je Džejmi. Čitavo područje bilo ih je puno. Ali ovu je erodirala tekuća voda. Svakako. Ili obilno topljenje permaslane ispod površine, što je potkopalo čitavu strukturu. Ali kada? Ovde nije bilo tečne vode bar stotinu miliona godina. Je li mogla da ostane nepromenjena sve od tada?
<BR>&nbsp;&nbsp;&nbsp;&nbsp;&nbsp;Vratio je kamkorder za pojas i počeo da odlama komadiće izloženog sloja stene. Potom je ubacio uzorke u vrećicu i uzeo bušilicu. Kao i obično, svrdlo je lako išlo do oko metra dubine, a onda je naišlo na otpor. Permaslana, pomislio je Džejmi. Čitavo ovo područje leži na zamrznutom okeanu na metar ispod površine. Čim je izvukao uzorak iz bušilice i pažljivo ga spakovao u kutiju za uzorke, pošao je nazad ka roveru.
<BR>&nbsp;&nbsp;&nbsp;&nbsp;&nbsp;Voznesenski je stajao tamo u svom jarkocrvenom skafandru i gledao ga.
<BR>&nbsp;&nbsp;&nbsp;&nbsp;&nbsp;"U redu", rekao je Džejmi. "Završio sam ovde. Sad još samo treba da..."
<BR>&nbsp;&nbsp;&nbsp;&nbsp;&nbsp;Shvatio je da je Rus već izneo automatsku sondu iz skladišta u srednjem delu rovera. Džejmi ju je preuzeo.
<BR>&nbsp;&nbsp;&nbsp;&nbsp;&nbsp;"Hvala, Mihaile."
<BR>&nbsp;&nbsp;&nbsp;&nbsp;&nbsp;Osetio je kako ovaj sleže ramenima. "Nisam imao drugog posla."
<BR>&nbsp;&nbsp;&nbsp;&nbsp;&nbsp;"Hvala", ponovio je Džejmi.
<BR>&nbsp;&nbsp;&nbsp;&nbsp;&nbsp;Nekoliko minuta kasnije ponovo su se nalazili u kabini rovera, i Voznesenski je zauzeo levo sedište. Obojica su skinula kacige i rukavice; sedeli su u skafandrima u tapaciranim foteljama kabine kao dva jarko obojena i oklopljena polarna medveda.
<BR>&nbsp;&nbsp;&nbsp;&nbsp;&nbsp;Voznesenski je vešto provukao rover između stene veličine omanje kuće i plitkog kružnog udubljenja koje je Džejmiju ličilo na istrošeni fosil drevnog meteorskog kratera. Primetio je da su šake Voznesenskog male, gotovo nežne. Upravljao je malim volanom samo pritiskom prsta.
<BR>&nbsp;&nbsp;&nbsp;&nbsp;&nbsp;"Mogli bismo da stignemo do kanjona još danas", rekao je Rus, "ako ne bismo morali više da se zaustavljamo."
<BR>&nbsp;&nbsp;&nbsp;&nbsp;&nbsp;Džejmi je smesta shvatio. "Zastajaćemo samo da popunimo mrežu sondi. Naravno, ako naiđemo na neku značajnu promenu zemljišta..."
<BR>&nbsp;&nbsp;&nbsp;&nbsp;&nbsp;Voznesenski se nasmešio, ne skrećući pogled sa terena. "Naravno."
<BR>&nbsp;&nbsp;&nbsp;&nbsp;&nbsp;Džejmi je pokušao da se zavali i namesti što udobnije, ali kruti skafander nije bio predviđen da se u njemu sedi. Prokleti prevoj pod pazuhom i dalje ga je žuljao, iako ga je dobro obložio. Gledao je predeo kako se menja dok su polako vozili ka neobično bliskom horizontu. Smetalo mu je što je horizont tako blizu. gotovo da ga je plašio na podsvesnom nivou, tamo gde se stvaraju košmari. Stalno se osećao kao da se voze prema ivici ponora.
<BR>&nbsp;&nbsp;&nbsp;&nbsp;&nbsp;"Horizont izgleda strašno blizu, je li?" obratio se Voznesenskom.
<BR>&nbsp;&nbsp;&nbsp;&nbsp;&nbsp;Rus je klimnuo glavom. "Što je planeta manja, horizont je bliži. Na Mesecu je još bliži."
<BR>&nbsp;&nbsp;&nbsp;&nbsp;&nbsp;"Nikada nisam bio na Mesecu."
<BR>&nbsp;&nbsp;&nbsp;&nbsp;&nbsp;"Mnogo je bliži nego ovde. I mnogo pustiji."
<BR>&nbsp;&nbsp;&nbsp;&nbsp;&nbsp;DiNardo je bio na Mesecu, setio se Džejmi. Mene su pozvali tako iznenada da nisam stigao nikuda drugde sem do orbitalne stanice, a onda smo već pošli na Mars.
<BR>&nbsp;&nbsp;&nbsp;&nbsp;&nbsp;Ponovo se zagledao ka preblizom horizontu i usmerio pažnju na predeo kroz koji su se vozili. Bilo kome drugom predeo bi bio dosadan, jednoličan, pust. No, Džejmijev geološki um skakao je sa stenja na pukotine, sa kratera na peščane dine, pokušavajući da razabere koje su sile uobličile ovaj svet i dale mu sadašnji izgled.
<BR>&nbsp;&nbsp;&nbsp;&nbsp;&nbsp;"Leteo sam iznad Novog Meksika", počeo je Voznesenski, kao da govori samom sebi. "Na orbitalnoj stanici 'Mir 3', za vreme obuke za ovu misiju."
<BR>&nbsp;&nbsp;&nbsp;&nbsp;&nbsp;"Onda si video koliko liči na Mars."
<BR>&nbsp;&nbsp;&nbsp;&nbsp;&nbsp;"Tada to nisam znao. Nisam obratio dovoljno pažnje."
<BR>&nbsp;&nbsp;&nbsp;&nbsp;&nbsp;Džejmi mu se zagledao lice. Bio je potpuno ozbiljan, kao i obično. Preozbiljan. Mračan.
<BR>&nbsp;&nbsp;&nbsp;&nbsp;&nbsp;"Jesi li oduvek želeo da budeš kosmonaut?" iznenada je upitao Džejmi. "Još kada si bio mali?"
<BR>&nbsp;&nbsp;&nbsp;&nbsp;&nbsp;Voznesenski je na trenutak okrenuo glavu ka Džejmiju, a onda se opet brzo zagledao napred. U tom kratkom trenutku izraz mu je bio pun besa.
<BR>&nbsp;&nbsp;&nbsp;&nbsp;&nbsp;Nije trebalo da pitam, pomislio je Džejmi. Gadi se mog petljanja u njegov privatni život.
<BR>&nbsp;&nbsp;&nbsp;&nbsp;&nbsp;No, Rus je ipak odgovorio. "Kada sam bio sasvim mali, još pre no što sam i pošao u školu, želeo sam da budem kosmonaut. Divio sam se Gagarinu; želeo sam da budem kao on."
<BR>&nbsp;&nbsp;&nbsp;&nbsp;&nbsp;"Prvi čovek u svemiru."
<BR>&nbsp;&nbsp;&nbsp;&nbsp;&nbsp;Voznesenski je ponovo klimnuo glavom, što je ličilo na nesigurno klatarenje kacige. "Gagarin je bio prvi na orbiti. Armstrong je bio prvi na Mesecu. Rekao sam sebi da ću biti prvi na Marsu."
<BR>&nbsp;&nbsp;&nbsp;&nbsp;&nbsp;"I jesi."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Mora da si strašno ponosan zbog toga."
<BR>&nbsp;&nbsp;&nbsp;&nbsp;&nbsp;Kosmonaut je ponovo pogledao Džejmija. "Ponosan, da. Možda čak i srećan. Ali taj trenutak je prošao. Sada osećam odgovornost. Ja sam odgovoran za sve vas. I za vaše živote."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Zaista? Ti si naučnik. Srećan si što si ovde, što istražuješ. Imaš novi svet da se igraš njime. Ja predstavljam vlast. Ja sam taj koji ti zabranjuje kada poželiš da odeš predaleko, kada počneš da ugrožavaš sebe ili druge."
<BR>&nbsp;&nbsp;&nbsp;&nbsp;&nbsp;"To nam je svima jasno", odgovorio je Džejmi. "I prihvatamo to."
<BR>&nbsp;&nbsp;&nbsp;&nbsp;&nbsp;"Je li? I dr Malater to prihvata? Ona me mrzi. Trudi se da me uvredi kad god stigne."
<BR>&nbsp;&nbsp;&nbsp;&nbsp;&nbsp;"Ilona nije..." Džejmi je ućutao. Shvatio je da nema čime da je brani.
<BR>&nbsp;&nbsp;&nbsp;&nbsp;&nbsp;"Ona je jevrejska kučka koja mrzi sve Ruse. To znam. Vrlo jasno mi je stavila do znanja."
<BR>&nbsp;&nbsp;&nbsp;&nbsp;&nbsp;"Njena baka morala je da beži iz Mađarske."
<BR>&nbsp;&nbsp;&nbsp;&nbsp;&nbsp;"Pa? Jesam li ja kriv za to? Jesam li ja kriv za ono što se desilo u vreme naših dedova? Ona ugrožava uspeh misije zbog zlopamćenja starog dva pokolenja!"
<BR>&nbsp;&nbsp;&nbsp;&nbsp;&nbsp;Džejmi se tiho nasmejao. "Mihaile, znam ljude koji neguju zlopamćenje već dva stoleća, a ne samo dva pokolenja."
<BR>&nbsp;&nbsp;&nbsp;&nbsp;&nbsp;Rus nije odgovorio.
<BR>&nbsp;&nbsp;&nbsp;&nbsp;&nbsp;"Ima američkih Indijanaca koji još biju bitke iz kolonijalnih vremena."
<BR>&nbsp;&nbsp;&nbsp;&nbsp;&nbsp;"Američki imperijalisti su vam oteli zemlju", rekao je Voznesenski. "Počinili su genocid nad vašim narodom. To smo učili u školi."
<BR>&nbsp;&nbsp;&nbsp;&nbsp;&nbsp;"To se desilo veoma davno, Mihaile", rekao je Džejmi. "Treba li da čitavog života mrzim sve belce? Treba li da mrzim rođenu majku zato što je potomak ljudi koji su ubijali moje pretke? Treba li Pit Konors da mrzi Pola Abela zato što su njegovi preci bili robovi, a Polovi robovlasnici?"
<BR>&nbsp;&nbsp;&nbsp;&nbsp;&nbsp;"Uopšte ne osećaš gorčinu?"
<BR>&nbsp;&nbsp;&nbsp;&nbsp;&nbsp;Pitanje je iznenadilo Džejmija. Nije tačno znao šta oseća. Jedva da je ikada razmišljao na taj način. Da li je deda Al ogorčen? Ne, on je, izgleda, prihvatio svet takav kakav jeste.
<BR>&nbsp;&nbsp;&nbsp;&nbsp;&nbsp;"Koristi ono što ti je pri ruci, Džejmi", govorio mu je Al. "Kada ti daju limun, napravi limunadu. Koristi ono što ti je pri ruci i što bolje iskoristi ono što nađeš."
<BR>&nbsp;&nbsp;&nbsp;&nbsp;&nbsp;Sada je odgovorio Rusu: "Mihaile, moji roditelji su profesori univerziteta. Rodio sam se u Novom Meksiku i provodio tamo leta kao dete, ali odrastao sam u Berkliju, u Kaliforniji."
<BR>&nbsp;&nbsp;&nbsp;&nbsp;&nbsp;"Rasadnik radikalizma", rekao je Voznesnski ravnim glasom, kao da ponavlja napamet naučenu frazu. Džejmi nije znao da li se Rus šali ili ozbiljno misli.
<BR>&nbsp;&nbsp;&nbsp;&nbsp;&nbsp;"Moj otac je najvećim delom života pokušavao da ne bude Indijanac, mada to nikada nije priznao. Verovatno i nije svestan toga. Dobio je stipendiju za Harvard. Oženio se devojkom koja potiče od prvih kolonista sa 'Mejflauera'. Nijedno od njih nije želelo da budem Indijanac. Uvek su mi govorili da je bolje da budem uspešan."
<BR>&nbsp;&nbsp;&nbsp;&nbsp;&nbsp;"Odriču se porekla tvog oca."
<BR>&nbsp;&nbsp;&nbsp;&nbsp;&nbsp;"Pokušali su. Tatina stipendija bila je deo programa za pomoć manjinskim grupama - baš kao što su to američki Indijanci. A udžbenike iz istorije koje je pisao kupovali su univerziteti širom zemlje baš zato što govore o američkoj istoriji viđenoj očima manjinske grupe."
<BR>&nbsp;&nbsp;&nbsp;&nbsp;&nbsp;"Hm."
<BR>&nbsp;&nbsp;&nbsp;&nbsp;&nbsp;"Nikada se nisu bavili indijanskim pitanjima, baš kao ni ja. Da nije bilo mog dede, bio bih belji od tebe. On me je naučio da razumem svoje poreklo, i da ga prihvatim ne mrzeći nikoga."
<BR>&nbsp;&nbsp;&nbsp;&nbsp;&nbsp;"Ali dr Malater mene mrzi."
<BR>&nbsp;&nbsp;&nbsp;&nbsp;&nbsp;"Ne mrzi tebe, Mihaile. Ona mrzi pomisao na Ruse. Ne vidi tebe kao pojedinca. U njenim očima ti si deo nehumanog sistema koji je obesio njenog dedu i naterao njenu baku da pobegne iz rodne zemlje."
<BR>&nbsp;&nbsp;&nbsp;&nbsp;&nbsp;"To mi i nije neka pomoć", promrmljao je Voznesenski.
<BR>&nbsp;&nbsp;&nbsp;&nbsp;&nbsp;"Isto kao i ljudi koji ne vide pojedince među Indijancima, čak ni plemena", nastavio je Džejmi. "Ima mnogo belaca koji i dalje vide 'Indijanca' umesto ličnosti, muškarca ili žene. Oni ne razumeju da neki ljudi žele da žive na svoj način, da ne žele da postanu belci."
<BR>&nbsp;&nbsp;&nbsp;&nbsp;&nbsp;"A ti? Kako ti želiš da živiš?"
<BR>&nbsp;&nbsp;&nbsp;&nbsp;&nbsp;Džejmi više nije morao da razmišlja. "Ja sam potomak Indijanaca. Koža mi je tamnija od tvoje. Ali ako bi nam izvadio mozak iz lobanje, Mihaile, ne bi mogao da primetiš nikakvu razliku. A tu zaista živimo. U umu. Rođeni smo na suprotnim krajevima sveta, a ipak, evo nas zajedno na potpuno drugačijoj planeti. To je važno. Ne šta su naši preci radili jedni drugima. Važno je ono što radimo sada. To je jedino važno."
<BR>&nbsp;&nbsp;&nbsp;&nbsp;&nbsp;Voznesenski je mračno klimnuo glavom. "Sada moraš ponoviti taj govor i Malaterovoj."
<BR>&nbsp;&nbsp;&nbsp;&nbsp;&nbsp;Džejmi se složio. "Dobro. Možda i hoću."
<BR>&nbsp;&nbsp;&nbsp;&nbsp;&nbsp;"Neće ništa koristiti."
<BR>&nbsp;&nbsp;&nbsp;&nbsp;&nbsp;"Verovatno neće", složio se Džejmi. "Ali neće škoditi da probam."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;Džejmiju je utom nešto sinulo. "Mihaile - da li si zato odlučio da pođeš na ovaj put sa mnom, umesto da pustiš Pita prema planu? Samo da bi se sklonio od Ilone?"
<BR>&nbsp;&nbsp;&nbsp;&nbsp;&nbsp;"Glupost!" obrecnuo se Rus takvom žestinom da je Džejmi odmah znao da je pogodio istinu. Ilona mu nanosi bol, shvatio je. Zaista nanosi bol sirotom čoveku.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
