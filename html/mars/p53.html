<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ORBITA OKO MARSA
<P>&nbsp;&nbsp;&nbsp;&nbsp;&nbsp;Li Čengdu se mrštio na ekran. Nalazio se u komandnom odeljku 'Marsa 2', pred monitorom iza pilotskih sedišta. Tolbuhin i američki astronaut Bart Klajn okrenuli su sedišta kako bi se svi videli.
<BR>&nbsp;&nbsp;&nbsp;&nbsp;&nbsp;Dr Jang je sedela kraj Lija, pokazujući dva spiska prikazana naporedo na ekranu.
<BR>&nbsp;&nbsp;&nbsp;&nbsp;&nbsp;"Vidite? Votermen i Brumadova su na izlasku iz vozila postigli samo polovinu predviđenih poslova."
<BR>&nbsp;&nbsp;&nbsp;&nbsp;&nbsp;Nokti su joj bili dugački, pažljivo manikirani i crveno lakirani. Li se pitao zašto se lekarka gnjavi sa manikiranem noktiju. Ona nije posebno privlačna žena, pomislio je, zapravo je sasvim obična, sa zatupastim nosom i predebelim usnama. Figura joj je neodređena. A ipak je ukrasila kombinezon blistavim zlatastim pojasom i nosi ogrlicu i nekoliko narukvica koje zveckaju pri svakom pokretu ruku kao mali cimbal. Smeđa kosa bila joj je sveže podšišana; padala joj je u pramenju tačno do obrva. A stavila je i senku za oči i ruž.
<BR>&nbsp;&nbsp;&nbsp;&nbsp;&nbsp;Da li pikira na mene, upitao se Li. Ili pokušava da zadivi naše odvažne kosmonaute? Uzdahnuo je u sebi. Neću se uplitati sve dok ne počne da mi pravi probleme. Ali zapitao se da li lakirala i nokte na nogama.
<BR>&nbsp;&nbsp;&nbsp;&nbsp;&nbsp;"Njihova efikasnost je ozbiljno opala", rekla je Jang, mirno ali odlučno.
<BR>&nbsp;&nbsp;&nbsp;&nbsp;&nbsp;Li se trgao iz razmišljanja o njenom seksualnom životu. "Imali su naporno putovanje do dna kanjona. Možda im treba više odmora."
<BR>&nbsp;&nbsp;&nbsp;&nbsp;&nbsp;Bart Klajn se složio. "Ne možete očekivati da se drže rasporeda koji je načinio Votermen. Suviše je nabijen; nema dovoljno vremena da se uradi sve što on želi."
<BR>&nbsp;&nbsp;&nbsp;&nbsp;&nbsp;"Možda", rekla je dr Jang. Nagnula se sasvim do Lija kako bi dosegla tastaturu. Stavila je i parfem. Pupoljci jasmina?
<BR>&nbsp;&nbsp;&nbsp;&nbsp;&nbsp;Na ekranu se pojavio niz šarenih krivulja.
<BR>&nbsp;&nbsp;&nbsp;&nbsp;&nbsp;"Ovo su merila efikasnosti celokupnog osoblja na površini, sačinjena na osnovu njihovih sopstvenih dnevnih izveštaja", rekla je Jang. "Kao što vidite, efikasnost svima opada."
<BR>&nbsp;&nbsp;&nbsp;&nbsp;&nbsp;Li je pogladio brkove. "Da, vidim."
<BR>&nbsp;&nbsp;&nbsp;&nbsp;&nbsp;"Takvo opadanje je normalno", javio se Tolbuhin. "Isto se dešava i osoblju na površini Meseca, pa čak i na orbitalnim stanicama."
<BR>&nbsp;&nbsp;&nbsp;&nbsp;&nbsp;Jangova je klimnula glavom, ali je nastavila. "Oni su dole već pet nedelja i normalno je očekivati opadanje efikasnosti. Ali pogledajte kako krive naglo opadaju."
<BR>&nbsp;&nbsp;&nbsp;&nbsp;&nbsp;"Hm", rekao je Li.
<BR>&nbsp;&nbsp;&nbsp;&nbsp;&nbsp;"Veliki pad počeo je pre par dana. Ako njihova efikasnost nastavi da opada tom brzinom, do kraja nedelje će svi biti potpuno bespomoćni!"
<BR>&nbsp;&nbsp;&nbsp;&nbsp;&nbsp;Tolbuhin je samo frknuo i time im pokazao šta misli o njenim strahovanjima. No, Klajn se sa nelagodnošću promeškoljio na sedištu.
<BR>&nbsp;&nbsp;&nbsp;&nbsp;&nbsp;Li se prvi put uznemirio. "Da li je moguće da je ovo greška u kompjuterskom programu? Ili nekakva slučajnost?"
<BR>&nbsp;&nbsp;&nbsp;&nbsp;&nbsp;Na doktorkinom našminkanom licu pojavio se izraz tvrdoglave upornosti. "To je isključeno. Koristila sam uobičajeni progam procene. Osoblje ovde, na orbiti, ne pokazuje takvo opadanje; ni nalik."
<BR>&nbsp;&nbsp;&nbsp;&nbsp;&nbsp;"Hm", ponovo je rekao Li.
<BR>&nbsp;&nbsp;&nbsp;&nbsp;&nbsp;"Nešto svakako ne valja."
<BR>&nbsp;&nbsp;&nbsp;&nbsp;&nbsp;"Ozbiljnije od uobičajenih faktora zamora?" upitao je Klajn.
<BR>&nbsp;&nbsp;&nbsp;&nbsp;&nbsp;"Mnogo gore od toga."
<BR>&nbsp;&nbsp;&nbsp;&nbsp;&nbsp;"A šta mislite da je u pitanju?"
<BR>&nbsp;&nbsp;&nbsp;&nbsp;&nbsp;Jangova je slegnula mršavim ramenima. "Možda je psihološki. Ili je i fizički. Ili oboje."
<BR>&nbsp;&nbsp;&nbsp;&nbsp;&nbsp;Tolbuhin se nasmejao. "Pokrili ste sve mogućnosti, a niste nam ništa konkretno rekli."
<BR>&nbsp;&nbsp;&nbsp;&nbsp;&nbsp;Li je oštro pogledao kosmonauta. Potom se obratio doktorki. "Jeste li proverili fiziološke izveštaje koje šalje dr Rid?"
<BR>&nbsp;&nbsp;&nbsp;&nbsp;&nbsp;"Da. To sam prvo uradila. Svi izgledaju normalni. Ekipa na površini je zdrava."
<BR>&nbsp;&nbsp;&nbsp;&nbsp;&nbsp;"A psihološki izveštaji?"
<BR>&nbsp;&nbsp;&nbsp;&nbsp;&nbsp;"I oni izgledaju normalni, mada je tu lakše prikriti problem nego kod fizičkih ispitivanja."
<BR>&nbsp;&nbsp;&nbsp;&nbsp;&nbsp;"Jeste li o ovome razgovarali sa dr Ridom?"
<BR>&nbsp;&nbsp;&nbsp;&nbsp;&nbsp;"Nisam još. Pravila misije jasno zahtevaju da najpre vas obavestim o problemu pre nego što se javim bilo kome na površini."
<BR>&nbsp;&nbsp;&nbsp;&nbsp;&nbsp;"Ah, da. Pravila. Pa, hajde da oboje razgovaramo sa dr Ridom. Odmah."
<BR>&nbsp;&nbsp;&nbsp;&nbsp;&nbsp;Tolbuhin je sumnjičavo podigao obrve. Klajn je izgledao zabrinuto.
</P></TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
