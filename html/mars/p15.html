<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROCES ODLUČIVANJA
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Kada je dugo i sa strepnjom očekivana odluka povučena, Džejmi se nalazio u Galvestonu.
<BR>&nbsp;&nbsp;&nbsp;&nbsp;&nbsp;Još od kako se pridružio 'Projektu Mars', Hjuston mu je postao mesto najpribližnije domu. Iako je mesece zaredom provodio na obuci širom sveta, gotovo pola godine na Antarktiku, nedelju za nedeljom na Floridi, pa čak i nedelje na svemirskim stanicama na orbiti oko Zemlje, uvek se vraćao u Hjuston. I kod Edit.
<BR>&nbsp;&nbsp;&nbsp;&nbsp;&nbsp;Edi Elgin je bila voditelj vesti u sedam i jedanaest na stanici KHTV u Hjustonu. Intervjuisala je Džejmija kada je tek stigao u Džonsonov svemirski centar. Poziv ne večeru se pretvorio u odnos za koji su oboje znali da je, u najboljem slučaju, privremen.
<BR>&nbsp;&nbsp;&nbsp;&nbsp;&nbsp;"Ja čak ni ne razmišljam o braku", često mu je govorila Edi. "Bar ne dok ne dospem u Njujork i zaposlim se u nekoj većoj mreži. Možda čak ni tada."
<BR>&nbsp;&nbsp;&nbsp;&nbsp;&nbsp;"Ja ne znam gde ću biti kroz godinu dana", redovno joj je odgovarao Džejmi. "Ako ne uđem u ekspediciju na Mars, verovatno ću se latiti profesure u Kaliforniji."
<BR>&nbsp;&nbsp;&nbsp;&nbsp;&nbsp;"Bez obaveza", rekla bi ona.
<BR>&nbsp;&nbsp;&nbsp;&nbsp;&nbsp;"Ne bih mogao da ih preuzmem čak i kad bih hteo", odgovarao je Džejmi.
<BR>&nbsp;&nbsp;&nbsp;&nbsp;&nbsp;Pa ipak, kad god bi se vratio u Hjuston, vraćao se i njoj. Iako ona nikada nije pričala kako provodi vreme dok je on odsutan, uvek je izgledalo da joj je milo što vidi Džejmija. Bili su neobičan par: tamnoput, uzdržan, snažni polu-Navaho i plavokosa, živahna, uvek nasmešena TV voditeljka. Naravno, nju su prepoznavali kuda god bi pošli. I mada je svakome ko gleda televiziju ona bila Edi, za Džejmija je uvek bila Edit.
<BR>&nbsp;&nbsp;&nbsp;&nbsp;&nbsp;Tvrdila je da je prirodna plavuša i sto odsto Teksašanka, vođa navijačica u srednjoj školi, kraljica lepote na Univerzitetu u Teksasu, gde je studirala elektronsko novinarstvo. Nije bila baš najspretnija sa pravopisom, ali umela je da se savršeno nasmeši dok objavljuje vest o katastrofalnom zemljotresu ili o padu aviona. Iza tog lepog osmeha nalazio se spretan mozak; umela je da prepozna pravu priliku i bila je dovoljno mudra da uvek ostane na oprezu u blizini osoba koje su u makar dalekoj vezi sa novinarstvom. No, sa Džejmijem je mogla da bude ozbiljna i da mu priča o tome kakvu karijeru planira za sebe. On je sa njom mogao da se opusti i da zaboravi na obuku, na Mars i na sve one ljude što stoje između njega i mesta kome se nadao.
<BR>&nbsp;&nbsp;&nbsp;&nbsp;&nbsp;Džejmi se upravo vratio posle tri nedelje provedene u svemirskoj stanici 'Mir 5', gde je radio sa ocem DiNardom na uzorcima stenja koje su sa Marsa donele automatske sonde.
<BR>&nbsp;&nbsp;&nbsp;&nbsp;&nbsp;Mislio je da DiNardo ima moć da donese konačnu odluku ko će biti njegova rezerva u misiji na Mars. Jezuita ga je lišio te zablude tik pre nego što se Džejmi ukrcao na šatl koji će ga vratiti na Floridu.
<BR>&nbsp;&nbsp;&nbsp;&nbsp;&nbsp;DiNardo ga je zamolio da dođe u geološku laboratoriju pre nego što se ukrca u šatl. Sveštenik ga je čekao, vrlo ozbiljan, lebdeći na nekoliko centimetara iznad rešetkastog poda laboratorije, lica toliko naduvenog od preraspodele telesnih tečnosti koja se dešava u bestežinskom stanju da je više ličio na Indijanca nego Džejmi. DiNardo je potpuno brijao sve ređu kosu, ali na obrazima mu se nazirala strnjika.
<BR>&nbsp;&nbsp;&nbsp;&nbsp;&nbsp;"Komisija za izbor donela je odluku", tiho je rekao DiNardo, sa jedva primetnim italijanskim prizvukom u izgovoru. Po njegovom glasu Džejmi je već znao da su vesti loše.
<BR>&nbsp;&nbsp;&nbsp;&nbsp;&nbsp;Bili su sami u geološkoj laboratoriji na svemirskoj stanici, lebdeći u majmunskom polupognutom položaju koji ljudsko telo obično zauzima u mikrogravitaciji. U pažljivo zaptivenom staklenom ormariću iza DiNarda nalazilil su se nizovi uzoraka crvenkastog tla i sitno ružičasto stenje sa površine Marsa. Džejmi je osetio da mu se želudac grči.
<BR>&nbsp;&nbsp;&nbsp;&nbsp;&nbsp;"Na žalost", blago je rekao DiNardo, "izbor je pao na profesora Hofmana."
<BR>&nbsp;&nbsp;&nbsp;&nbsp;&nbsp;"A vi ste se složili?" upitao je Džejmi. Glas mu je bio promukao i napet, kao tetiva luka koja samo što nije pukla.
<BR>&nbsp;&nbsp;&nbsp;&nbsp;&nbsp;"Neću se protiviti odluci." DiNardo se žalosno nasmešio. "Lično bih više voleo da putuješ ti. Mislim da bismo se mnogo bolje slagali. Ali komisija za izbor mora da misli na politiku i na mnoge druge činioce. Ma kakva da je, svaka odluka koju donesu najbolja je koja se mogla doneti."
<BR>&nbsp;&nbsp;&nbsp;&nbsp;&nbsp;"I konačna."
<BR>&nbsp;&nbsp;&nbsp;&nbsp;&nbsp;"Na žalost, jeste. Profesor Hofman će biti geolog broj dva u ekspediciji. Ostaće na brodu na orbiti, a ja ću sići na površinu."
<BR>&nbsp;&nbsp;&nbsp;&nbsp;&nbsp;Jebite se obojica, poželeo je Džejmi da kaže. Umesto toga je klimnuo glavom, toliko stegnuvši usne da je i sat kasnije osećao na njima otisak zuba.
<BR>&nbsp;&nbsp;&nbsp;&nbsp;&nbsp;Sa Kejp Kanaverala smesta je odleteo u Hjuston, a odatle se sa Edit odvezao u Galveston, njenim novim, gipkim, tamnozelenim jaguarom. Odevena u tesne farmerke i svilenu bluzu i sa tamnim naočarima, izgledala je kao filmska zvezda, pogotovo dok joj je plava kosa lepršala na vetru.
<BR>&nbsp;&nbsp;&nbsp;&nbsp;&nbsp;"Ovo je Fordov jaguar", vikala je kroz vetar i buku saobraćaja, pokušavajući da ga oraspoloži. "Pod haubom ima domaći motor i menjač. Izgleda kao jaguar, ali ne moram uvek da vozim sa sobom i engleskog mehaničara!"
<BR>&nbsp;&nbsp;&nbsp;&nbsp;&nbsp;Dok su jurili putem 45, Džejmi je jedva progovarao. Bio je petak po podne, gužva, ali Edit se prodevala između kamiona i drugih vikendaša kao da veruje kako je patrola nikada neće zaustaviti. Džejmi je znao da je ovo njihov poslednji zajednički vikend. U ponedeljak će početi da se pakuje. Želeo je da ode iz Hjustona, što dalje od svemirskog centra, od svega što je u vezi sa misijom na Mars. Što je dalje moguće.
<BR>&nbsp;&nbsp;&nbsp;&nbsp;&nbsp;A kuda? Nazad na univerzitet u Albukerkiju? Da predaje geologiju studentima koji će čitav život provesti tragajući za naftom? Da provodi leta čeprkajući po drevnim meteorskim kraterima dok ostali istražuju Mars? Ili u Berkli, kod roditelja?
<BR>&nbsp;&nbsp;&nbsp;&nbsp;&nbsp;Hotelska soba u Galvestonu nalazila se visoko u jednom od nebodera koji su gledali na Meksički zaliv.
<BR>&nbsp;&nbsp;&nbsp;&nbsp;&nbsp;"Divan pogled, je li?" rekla je Edit, zagrlivši jednom rukom Džejmija oko pojasa dok su zajedno stajali pred klizećim staklenim vratima koja su vodila na malu terasu. Naslonila mu je glavu na rame.
<BR>&nbsp;&nbsp;&nbsp;&nbsp;&nbsp;"Do sledećeg uragana", rekao je Džejmi.
<BR>&nbsp;&nbsp;&nbsp;&nbsp;&nbsp;"Da. Svake godine imamo reportaže o štetama od uragana, i svake godine podiže se sve više ovih nebodera."
<BR>&nbsp;&nbsp;&nbsp;&nbsp;&nbsp;Džejmi se okrenuo ka krevetu i počeo da izvlači pribor za brijanje iz putne torbe.
<BR>&nbsp;&nbsp;&nbsp;&nbsp;&nbsp;"Koju stranu plakara želiš?" upitala je Edit.
<BR>&nbsp;&nbsp;&nbsp;&nbsp;&nbsp;"Nije važno."
<BR>&nbsp;&nbsp;&nbsp;&nbsp;&nbsp;"Stvarno si se izduvao, a?"
<BR>&nbsp;&nbsp;&nbsp;&nbsp;&nbsp;"Do dna", odgovorio je Džejmi, poneo pribor u kupatilo i postavio ga na policu iznad lavaboa, ne potrudivši se da ga otvori.
<BR>&nbsp;&nbsp;&nbsp;&nbsp;&nbsp;Edit je bila na vratima, ozbiljnija nego što ju je ikada video.
<BR>&nbsp;&nbsp;&nbsp;&nbsp;&nbsp;"Od 'Programa Mars' dobili smo obaveštenje da će u ponedeljak ujutro, u Ženevi, objaviti datum polaska."
<BR>&nbsp;&nbsp;&nbsp;&nbsp;&nbsp;Džejmi je klimnuo glavom. "I spisak posade."
<BR>&nbsp;&nbsp;&nbsp;&nbsp;&nbsp;"Ti ne ideš."
<BR>&nbsp;&nbsp;&nbsp;&nbsp;&nbsp;"Ja ne idem na Mars", rekao je.
<BR>&nbsp;&nbsp;&nbsp;&nbsp;&nbsp;Edit se silom, drhtavo nasmešila. "Pa... sve vreme si govorio da ne veruješ da će te izabrati."
<BR>&nbsp;&nbsp;&nbsp;&nbsp;&nbsp;"Sada sam sasvim siguran."
<BR>&nbsp;&nbsp;&nbsp;&nbsp;&nbsp;Smešak je nestao. "Sada smo oboje sigurni."
<BR>&nbsp;&nbsp;&nbsp;&nbsp;&nbsp;Ići će na Mars bez mene, a ja ću nestati u zaboravu, pomislio je Džejmi, ali to nije mogao da izgovori i glasno. Postaću samo još jedan geolog na fakultetu, neću nikuda ići, neću ništa postići. Pogledao se u ogledalu iznad lavaboa: u tamnim očima jasno mu se video bes. Samo ti još treba malo ratničkih boja, rekao je tom ozbiljnom odrazu.
<BR>&nbsp;&nbsp;&nbsp;&nbsp;&nbsp;Edit ga je dovoljno poznavala da bi znala da joj više ništa neće reći. Okrenula se, otišla do klizećih vrata i pokušala da otvori jedno krilo. Zapelo je na pola puta.
<BR>&nbsp;&nbsp;&nbsp;&nbsp;&nbsp;"Prokleta rđa", promrmljala je, provlačeći se kroz uzak otvor da iziđe na terasu. "Vazduh je ovde prepun soli."
<BR>&nbsp;&nbsp;&nbsp;&nbsp;&nbsp;Džejmi je prešao preko sobe i naslonio se na tvrdoglava vrata, a onda ih pritisnuo obema rukama, iz sve snage, obuzet iznenadnim besom. Vrata su zaškripala, ispala iz donje šine i skliznula do kraja u stranu. Džejmi je frknuo i prostrelio ih pogledom dok su nakoso visila sa gornjih klizača. Potom je izišao na terasu. Izlazak iz klimatizovane sobe bio je nalik na prelazak sa sladoleda na vrelu supu. Smesta je osetio znoj pod pazusima.
<BR>&nbsp;&nbsp;&nbsp;&nbsp;&nbsp;Edit nije obratila pažnju na njegovu primenu grube sile. "Lepo izgleda", rekla je, zagledana u mirni Zaliv. "Između uragana, naravno."
<BR>&nbsp;&nbsp;&nbsp;&nbsp;&nbsp;Stao je kraj nje i obema rukama stegao ogradu, pokušavaući da potisne bol i bes. "Jesi li ikada videla Pacifik?"
<BR>&nbsp;&nbsp;&nbsp;&nbsp;&nbsp;"Samo na filmu."
<BR>&nbsp;&nbsp;&nbsp;&nbsp;&nbsp;"Talasi su ogromni. U poređenju sa njim, ovo je barica mleka."
<BR>&nbsp;&nbsp;&nbsp;&nbsp;&nbsp;"Da li si ikada jedrio?"
<BR>&nbsp;&nbsp;&nbsp;&nbsp;&nbsp;"Nisam, zapravo", odgovorio je. "Nikada nisam imao vremena."
<BR>&nbsp;&nbsp;&nbsp;&nbsp;&nbsp;"Ja volim jedrenje. Jedan drugar ima 'hobi Ket'. Strašno je zabavno."
<BR>&nbsp;&nbsp;&nbsp;&nbsp;&nbsp;Džejmi je duboko udahnuo slani vazduh. "Kad sam prvi put video okean, imao sam četiri-pet godina. Moji roditelji preselili su se iz Novog Meksika u Berkli i mislio sam da se u Zalivu nalaze sve vode sveta. A onda su me odveli na plažu i video sam Pacifik. Talasi su bili toliki da sam se nasmrt prepao."
<BR>&nbsp;&nbsp;&nbsp;&nbsp;&nbsp;"Šta'š sada raditi?" upitala je Edit, zaboravivši lekcije iz dikcije.
<BR>&nbsp;&nbsp;&nbsp;&nbsp;&nbsp;Džejmi je i dalje gledao mirnu vodu, talasiće kako prelaze preko zelenoplave površine i razbijaju se u malo pene na peskovitoj obali. Sa ove visine jedva je čuo zvuk blagih talasa.
<BR>&nbsp;&nbsp;&nbsp;&nbsp;&nbsp;"Potražiću posao, valjda."
<BR>&nbsp;&nbsp;&nbsp;&nbsp;&nbsp;"Na univerzitetu ili u privatnoj industriji?"
<BR>&nbsp;&nbsp;&nbsp;&nbsp;&nbsp;"Šta bih, do đavola, ja mogao u privatnoj industriji što ne ume i momak mlađi deset godina?" obrecnuo se, ali se odmah pokajao. Nastavio je znatno mirnije. "Na univerzitet. Ali ne ovde. Ne želim da budem tako blizu ekspedicije na Mars. Ne sada."
<BR>&nbsp;&nbsp;&nbsp;&nbsp;&nbsp;"Ideš u Ostin...?"
<BR>&nbsp;&nbsp;&nbsp;&nbsp;&nbsp;"Možda. Možda bi bilo bolje u Kaliforniji. Najverovatnije u Albukerk." Pogledao ju je. "Ne znam. Sve se suviše brzo desilo."
<BR>&nbsp;&nbsp;&nbsp;&nbsp;&nbsp;"Ali odlaziš svakako."
<BR>&nbsp;&nbsp;&nbsp;&nbsp;&nbsp;"Da, mislim da odlazim."
<BR>&nbsp;&nbsp;&nbsp;&nbsp;&nbsp;Shvatio je da ona pokušava da sakrije bol koji oseća. Džejmi ju je privukao i čvrsto je zagrlio. Edit nije plakala, ali osećao je koliko joj je telo ukočeno. Poželeo je da ona zaplače. Poželeo je da sam zaplače.
<BR>&nbsp;&nbsp;&nbsp;&nbsp;&nbsp;Kada je zazvonio telefon, bilo je dva ujutro.
<BR>&nbsp;&nbsp;&nbsp;&nbsp;&nbsp;Džejmi se na prvi zvuk telefona smesta probudio, ali nekoliko mutnih trenutaka nije shvatao gde se nalazi. Telefon je opet uporno zazvonio. Shvatio je da se kraj njega nalazi Edit i da se meškolji, mumlajući u jastuk.
<BR>&nbsp;&nbsp;&nbsp;&nbsp;&nbsp;Pošto je uspeo da usmeri pogled na digitalni sat na noćnom stočiću, Džejmi je pružio ruku preko njenog nagog tela i podigao slušalicu.
<BR>&nbsp;&nbsp;&nbsp;&nbsp;&nbsp;"Halo."
<BR>&nbsp;&nbsp;&nbsp;&nbsp;&nbsp;"Džejms Votermen?"
<BR>&nbsp;&nbsp;&nbsp;&nbsp;&nbsp;"Ko pita?"
<BR>&nbsp;&nbsp;&nbsp;&nbsp;&nbsp;"Ma hajde, Džejmi, ja sam, Entoni Rid, iz Zvezdanog grada. Imaš li predstavu koliko mi je vremena trebalo da te nađem?"
<BR>&nbsp;&nbsp;&nbsp;&nbsp;&nbsp;"Isise, ovde je dva ujutro. Šta, pobogu, hoćeš?"
<BR>&nbsp;&nbsp;&nbsp;&nbsp;&nbsp;"DiNardo je u bolnici. Žučni napad. Moraće na operaciju."
<BR>&nbsp;&nbsp;&nbsp;&nbsp;&nbsp;Džejmi je smesta seo u krevetu.
<BR>&nbsp;&nbsp;&nbsp;&nbsp;&nbsp;"Šta se dešava?" upitala je Edit, sada sasvim budna.
<BR>&nbsp;&nbsp;&nbsp;&nbsp;&nbsp;"Jesi li me čuo?" pitao je Rid. Ovo je bilo prvi put da Džejmi čuje Engleza uzbuđenog.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Tamo gore vlada strašna zbrka. Brumado će doleteti iz SAD, koliko sam čuo. Hoće da se sastane sa komisijom za izbor i dr Lijem."
<BR>&nbsp;&nbsp;&nbsp;&nbsp;&nbsp;"Znači, Hofman je napredovao na mesto broj jedan, a ja ću biti njegova rezerva?" upitao je Džejmi, čudeći se drhtanju sopstvenog glasa.
<BR>&nbsp;&nbsp;&nbsp;&nbsp;&nbsp;"Sada ništa ne znam zasigurno", odgovorio je Rid. "Danas po podne ili u nedelju će sve biti ponovo razmotreno."
<BR>&nbsp;&nbsp;&nbsp;&nbsp;&nbsp;"Šta se dešava?" Sada je i Edit bila uzbuđena. "Jesu li se predomislili?"
<BR>&nbsp;&nbsp;&nbsp;&nbsp;&nbsp;"Šta god radio", nastavljao je Rid, "budi u vezi sa Hjustonom. Možda ćeš morati da odeš tamo u ponedeljak. Ili možda i pravo gore u svemirsku stanicu. Trebalo je da sutra počnemo prevoz na orbitu, ali sve je privremeno zaustavljeno."
<BR>&nbsp;&nbsp;&nbsp;&nbsp;&nbsp;"U redu", rekao je Džejmi drhtavim glasom. "Hvala što si mi javio."
<BR>&nbsp;&nbsp;&nbsp;&nbsp;&nbsp;"Nije to ništa, stari moj. Većina nas mnogo bi više volela da leti sa tobom nego sa onim uobraženkom Hofmanom."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"Srećno!" Veza se prekinula.
<BR>&nbsp;&nbsp;&nbsp;&nbsp;&nbsp;"Šta je bilo?" upitala je Edit, sedeći u krevetu.
<BR>&nbsp;&nbsp;&nbsp;&nbsp;&nbsp;Džejmi je primetio da mu se ruke tresu. "Otac DiNardo se razboleo. Moraće na operaciju. Izgleda da ću ipak biti uključen u ekspediciju."
<BR>&nbsp;&nbsp;&nbsp;&nbsp;&nbsp;"Sjajna stvar!" Edit je iskočila iz kreveta i počela da pretura po tašni koja je stajala kraj prozora sa navučenim zavesama. Džejmi je posmatao njeno vitko, nago telo dok se saginjala nad tašnom, poluglasno mrmljajući.
<BR>&nbsp;&nbsp;&nbsp;&nbsp;&nbsp;"Aha! Evo ga!"
<BR>&nbsp;&nbsp;&nbsp;&nbsp;&nbsp;Uskočila je u krevet, držeći malecki kasetofon.
<BR>&nbsp;&nbsp;&nbsp;&nbsp;&nbsp;"Šta ti je sad?" zbunio se Džejmi.
<BR>&nbsp;&nbsp;&nbsp;&nbsp;&nbsp;"Ovo je intervju na licu mesta sa geologom Džejmsom Votermenom, koji je upravo obavešten da je odabran za ekipu koja će kroz dva meseca poleteti na planetu Mars."
<BR>&nbsp;&nbsp;&nbsp;&nbsp;&nbsp;Nasmejao se, ali Edit je očito bila potpuno ozbiljna.
<BR>&nbsp;&nbsp;&nbsp;&nbsp;&nbsp;"Dr Votermene, kako se osećate sada, kad znate da ste odabrani za učesnika prve ljudske ekspedicije na Mars?"
<BR>&nbsp;&nbsp;&nbsp;&nbsp;&nbsp;"Napaljeno", smesta je odgovorio Džejmi. "Veoma napaljeno."
<BR>&nbsp;&nbsp;&nbsp;&nbsp;&nbsp;Uzeo joj je kasetofon i spustio ga na noćni stočić. Traka je odavno istekla pre nego što su završili sa vođenjem ljubavi.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Dok se taksi zaustavljao pred kućom njegovih roditelja, Džejmi je prvi put shvatio koliko je ta kuća obična. Otmeno siromaštvo bilo je uobičajena stvar za profesore univerziteta, čak i ako su nasledili porodično bogatstvo.
<BR>&nbsp;&nbsp;&nbsp;&nbsp;&nbsp;Uspeo je da se ogrebe za prevoz na rezervnom sedištu mlaznjaka T-18, sa jednim od astronauta NASA-e koji je žurio kući, u Zaliv, na kratki vikend. Sada, dok je plaćao taksisti i izlazio na pločnik, osećao se kao da igra u filmu. Amerika srednje klase. Tiha ulica u predgrađu. Skromne kućice. Deca na biciklima. Prskalice po travnjacima.
<BR>&nbsp;&nbsp;&nbsp;&nbsp;&nbsp;Pošao je ka kući, noseći putnu torbu i osećajući se pomalo nestvarno. Kako bi Norman Rokvel naslikao ovu scenu? Ćao, mama, samo sam svratio na par sati da ti kažem da putujem na Mars.
<BR>&nbsp;&nbsp;&nbsp;&nbsp;&nbsp;Pre nego što je stigao do vrata, pojavila se majka, sa osmehom na usnama i suzama u očima.
<BR>&nbsp;&nbsp;&nbsp;&nbsp;&nbsp;Lusila Monro Votermen bila je niska žena, živahna i lepa, rođena u prilično bogatoj porodici iz Nove Engleske, koja je poticala direktno od doseljenika sa 'Mejflauera'. Prvi put kad ju je porodica pustila da otputuje zapadno od reke Hadson, pošla je na letovanje na turistički ranč u planinae zapadnog Novog Meksika. Tu je upoznala Džeroma Votermena, mladog Navahosa čvrsto rešenog da postane profesor istorije. "Prave istorije", rekao joj je Džeri Votermen. "Sa pravim činjenicama o domorodačkim Amerikancima i svemu što su im učinili tlačitelji iz Evrope."
<BR>&nbsp;&nbsp;&nbsp;&nbsp;&nbsp;Zaljubili su se jedno u drugo strasno i beznadežno. Toliko da je Lusila, koja nije ni razmišljala o karijeri, takođe počela da se bavi naukom. Toliko da su se venčali uprkos protivljenju njenih roditelja.
<BR>&nbsp;&nbsp;&nbsp;&nbsp;&nbsp;Džeri Votermen napisao je svoju istoriju domorodačkih Amerikanaca, koja je na kraju prihvaćena kao zvaničan udžbenik na univerzitetima širom zemlje. Uspeh, brak, udobnost stalnog prihoda, izolovani život na fakultetu - sve to ga je toliko pripitomilo da je Lusilina porodica mogla gotovo i da ga prihvati za zeta. A Džeri Votemran je ustanovio da želi da bude prihvaćen. To je bilo važno Lusili. Postalo je važno i njemu.
<BR>&nbsp;&nbsp;&nbsp;&nbsp;&nbsp;Lusila je odbranila doktorat iz engleske književnosti, a potom su dobili bebu: Džejmsa Foksa Votermena, jer 'Foks' je bilo prastaro prezime u Lusilinoj porodici sa majčine strane. Iako to nije znao. Džejmi je bio unuče koje je izazvalo pravo pomirenje novoengleske porodice sa indijanskim zetom.
<BR>&nbsp;&nbsp;&nbsp;&nbsp;&nbsp;Lusila je zagrlila Džejmija, na ulazu u kuću u Berkliju, kao da ga nikada neće pustiti. Potom se pojavio i otac, mirno se smešeći iza svoje lule.
<BR>&nbsp;&nbsp;&nbsp;&nbsp;&nbsp;Niko ne bi ni pomislio da je profesor Džerom Votermen onaj mladi vatreni pobornik istinske istorije Indijanaca. Kosa mu je bila proseda i proređena, toliko da ju je češljao napred da bi pokrio čelo. U licu je izgledao onako kako će Džejmi možda izgledati za trideset godina, mesnato i punačko od smirenog života. Naočare sa tamnim okvirima. Sportska košulja otkopčana oko vrata, sa znakom proizvođača diskretno izvezenim na grudima. U tamnim očima Džerija Votermena više nije bilo plamena. Odavno se nije upuštao u borbu ozbiljniju od rasprave sa dekanom o broju polaznika kursa. Dobio je bitke svoje mladosti i tokom godina je postao daleko sličniji ranijim neprijateljima nego što bi se usudio da prizna i samom sebi.
<BR>&nbsp;&nbsp;&nbsp;&nbsp;&nbsp;"Mogu da ostanem samo jedno veče", bilo je prvo što je Džejmi rekao roditeljima.
<BR>&nbsp;&nbsp;&nbsp;&nbsp;&nbsp;"Telefonom si rekao da te šalju na Mars?" Majka je delovala pre uplašeno nego ponosno.
<BR>&nbsp;&nbsp;&nbsp;&nbsp;&nbsp;"Čini mi se. Tako izgleda."
<BR>&nbsp;&nbsp;&nbsp;&nbsp;&nbsp;"Kada ćeš zasigurno znati?" upitao je otac.
<BR>&nbsp;&nbsp;&nbsp;&nbsp;&nbsp;Poveli su ga u biblioteku prepunu knjiga, gde je blistavo Sunčevo svetlo bilo zaklonjeno visokim grmom azaleje koji je pretio da jednog dana podrije temelje kuće.
<BR>&nbsp;&nbsp;&nbsp;&nbsp;&nbsp;"U ponedeljak, valjda. Kad jednom bude doneta odluka, više neću imati prilike da se maknem odande."
<BR>&nbsp;&nbsp;&nbsp;&nbsp;&nbsp;Kuća je izgledala baš onako kako je se Džejmi sećao: udobna, neuredna, sa knjigama i časopisima rasutim na sve strane, sa tapaciranim stolicama i udobnim kaučevima na kojima je ostao trajan otisak očevog i majčinog tela. Mama Meda u svojoj stolici i Tata Meda u svojoj, setio se priče iz detinjstva.
<BR>&nbsp;&nbsp;&nbsp;&nbsp;&nbsp;Seo je na ivicu kauča u biblioteci, napet i nervozan. Mama i tata seli su na stolice preko puta njega.
<BR>&nbsp;&nbsp;&nbsp;&nbsp;&nbsp;"Zaista želiš da ideš?" upitala je majka po hiljaditi put u protekle četiri godine.
<BR>&nbsp;&nbsp;&nbsp;&nbsp;&nbsp;Džejmi je klimnuo glavom.
<BR>&nbsp;&nbsp;&nbsp;&nbsp;&nbsp;"Mislio sam da su odabrali onog popa", rekao je otac.
<BR>&nbsp;&nbsp;&nbsp;&nbsp;&nbsp;"Dobio je napad žuči. To je valjda od previše vina."
<BR>&nbsp;&nbsp;&nbsp;&nbsp;&nbsp;Niko se nije nasmešio.
<BR>&nbsp;&nbsp;&nbsp;&nbsp;&nbsp;Po podne i veče su se vukli. Džejmi je video da majka ne želi da on ode, da očajnički pokušava da smisli neki razlog, nešto što će ga zadržati u bezbednosti, blizu nje. Oca je sve to, izgleda, zabavljalo; bilo mu je milo što je njegov sin konačno našao meru svog uspeha, ali nije bio siguran u mudrost čitavog poduhvata.
<BR>&nbsp;&nbsp;&nbsp;&nbsp;&nbsp;Tokom večere otac je rekao: "Nikada nisam uspeo da ubedim sebe da je Mars vredan tolikog trošenja novca."
<BR>&nbsp;&nbsp;&nbsp;&nbsp;&nbsp;Džejmi je osetio talas olakšanja. Bilo je lakše raspravljati o državnoj politici nego gledati majku kako se trudi da zadrži suze.
<BR>&nbsp;&nbsp;&nbsp;&nbsp;&nbsp;Pretresli su sve argumente, za i protiv, o kojma su raspravljali prilikom svake njegove posete. Bez žuči. Bez polemike. Bez podizanja glasova i ključanja krvi. Kao na vežbama na fakultetu. Dok je sa mirnom logikom raspravljao o Marsu, Džejmi je oshvatio da mu je otac postao pravi profesor: ništa ga više nije uzbuđivalo; sve je gledao apstraktno; čak ni očita patnja sopstvene žene, koja je sedela preko puta stola na metar od njega, nije ga izvukla iz udobne čaure koju je istkao oko sebe.
<BR>&nbsp;&nbsp;&nbsp;&nbsp;&nbsp;Pobogu, pomislio je Džejmi, tata je ostario. Postao je beskrvni starac. Hoće li tako biti i sa mnom?
<BR>&nbsp;&nbsp;&nbsp;&nbsp;&nbsp;Tek pošto je duga večera završena, kada je pošao uz stepenice ka sobi u kojoj je spavao od detinjstva, majka ga je upitala:
<BR>&nbsp;&nbsp;&nbsp;&nbsp;&nbsp;"Moraš li da odeš već sutra? Ne možeš da ostaneš samo malo duže?"
<BR>&nbsp;&nbsp;&nbsp;&nbsp;&nbsp;Ne mogu podneti još jedan ovakav dan, pomislio je Džejmi. Odgovorio je majci što je nežnije mogao. "Moram da budem na kosmodromu u ponedeljak rano ujutro."
<BR>&nbsp;&nbsp;&nbsp;&nbsp;&nbsp;"Ali ne moraš da odeš tako brzo, je li?"
<BR>&nbsp;&nbsp;&nbsp;&nbsp;&nbsp;Malo je oklevao. "Hoću da posetim dedu Ala."
<BR>&nbsp;&nbsp;&nbsp;&nbsp;&nbsp;"Oh." U toj jednoj rečci nakupile su se godine žalosti i neslaganja.
<BR>&nbsp;&nbsp;&nbsp;&nbsp;&nbsp;Otac ih je čuo dok je ulazio u predsoblje. "Radije ćeš biti sa dedom nego sa rođenom majkom?" oštro ga je upitao.
<BR>&nbsp;&nbsp;&nbsp;&nbsp;&nbsp;Džejmija je to iznenadilo; gotovo da mu je bilo milo.
<BR>&nbsp;&nbsp;&nbsp;&nbsp;&nbsp;"On je jedini od vaših roditelja koji je još živ. Čini mi se da ne bi bilo pošteno da se ne pozdravim sa njim."
<BR>&nbsp;&nbsp;&nbsp;&nbsp;&nbsp;Džerom Votermen je huknuo, ali nije više ništa rekao.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Džejmi je morao da se zadovolji redovnom linijom iz Oklenda za Albukerk. Al ga je čekao na aerodromu. Sa iznajmljenim helikopterom i pilotom.
<BR>&nbsp;&nbsp;&nbsp;&nbsp;&nbsp;"Šta se ovde dešava?" upitao je Džejmi kada se uvukao u malu staklenu kabinu.
<BR>&nbsp;&nbsp;&nbsp;&nbsp;&nbsp;Al se široko iskezio, sa izboranim licem koje se pretvorilo u geološku mapu zadovoljstva.
<BR>&nbsp;&nbsp;&nbsp;&nbsp;&nbsp;"Imaš samo nekoliko sati, tačno? Mislio sam da odemo do Mesa Verde umesto da čučimo u kući."
<BR>&nbsp;&nbsp;&nbsp;&nbsp;&nbsp;"Mesa Verde?" povikao je Džejmi kroz buku helikopterskih motora. "Nećeš, valjda, da me udaviš mistikom?"
<BR>&nbsp;&nbsp;&nbsp;&nbsp;&nbsp;Al se nasmejao. "Možda. Videćemo."
<BR>&nbsp;&nbsp;&nbsp;&nbsp;&nbsp;Prvi sneg te godine već je pao u planinama i Džejmiju je bilo hladno u lakoj jakni dok se penjao sa Alom dobro obeleženom stazom, od sletišta helikoptera do ivice kanjona.
<BR>&nbsp;&nbsp;&nbsp;&nbsp;&nbsp;"Trebalo je da ponesem kapute", promrmljao je Al. I on je imao samo staru teksas jaknu i čizme.
<BR>&nbsp;&nbsp;&nbsp;&nbsp;&nbsp;"U redu je. Ugrejaćemo se na suncu."
<BR>&nbsp;&nbsp;&nbsp;&nbsp;&nbsp;Nebo je bilo vedro i plavo. Na borovima i omorikama topile su se velike krpe snega, kapljući na šljunčanu stazu kao rastopljeni sladoled. Džejmijeve 'ribok' patike sasvim su se raskvasile. Al je imao čizme kao i obično, čvrste i udobne. Veliki šešir širokog oboda štitio mu je glavu od snega koji je padao sa drveća. Džejmi, gologlav, morao je da pazi na granje i da izvrdava ispod padavina.
<BR>&nbsp;&nbsp;&nbsp;&nbsp;&nbsp;Vazduh je na toj visini bio razređen. Džejmi je čuo kako dedi zviždi u plućima. Video je i ranije ruševine Anasazi, naravno, ali Al je zbog nečega želeo da ih vidi još jednom pre no što se uputi na novi svet.
<BR>&nbsp;&nbsp;&nbsp;&nbsp;&nbsp;Stigli su do prevoja visokog grebena, išli duž njega, zadihani, nekoliko minuta, a onda zaobišli veliki bor i izbili na čistinu.
<BR>&nbsp;&nbsp;&nbsp;&nbsp;&nbsp;Prevoj je tu skretao, a iza krivine, tridesetak metara niže, drevne ruševine skupile su se u pukotini drevnog, čvrstog kamena. Skromne nastambe ostale su sve do danas zaklonjene od vetra i snega stenjem koje se nadvijalo nad njih. Crvenkasto-smeđi peščar, prepoznao je Džejmi. Gotovo iste boje kao Mars.
<BR>&nbsp;&nbsp;&nbsp;&nbsp;&nbsp;"Tvoji preci sagradili su ovo selo pet stotina godina pre nego što se Kolumbo i rodio", tiho je rekao Al.
<BR>&nbsp;&nbsp;&nbsp;&nbsp;&nbsp;"Znam", odgovorio je Džejmi.
<BR>&nbsp;&nbsp;&nbsp;&nbsp;&nbsp;"Sinko, kada odeš na Mars, vodićeš i njih sa sobom. Drevne. Oni su ti u krvi."
<BR>&nbsp;&nbsp;&nbsp;&nbsp;&nbsp;Džejmi se nasmešio dedi. "Bože, Ale, stvarno postaješ mistik."
<BR>&nbsp;&nbsp;&nbsp;&nbsp;&nbsp;Deda je ostao potpuno ozbiljan. "Čoveku je važno da zna ko je. Ne možeš biti uravnotežen bez toga. Ne možeš znati kuda si se uputio ako ne znaš odakle si došao."
<BR>&nbsp;&nbsp;&nbsp;&nbsp;&nbsp;"Razumem, deda."
<BR>&nbsp;&nbsp;&nbsp;&nbsp;&nbsp;"Tvoj otac..." Al je malo oklevao. Starac ga nikada, otkako Džejmi pamti, nije nazvao svojim sinom. "Tvoj otac je okrenuo leđa svemu ovome. Toliko je želeo da ga belci prihvate! Pretvorio se u Anglosa. Ne krivim ga zbog toga. Mislim da sam ja kriv. Nisam ga naučio ni polovini onoga čemu sam naučio tebe, Džejmi. U to vreme sam bio suviše zauzet, radnjom i ostalim. Nisam imao vremena da ga vaspitavam onako kako je trebalo."
<BR>&nbsp;&nbsp;&nbsp;&nbsp;&nbsp;"Nisi ti kriv, Ale."
<BR>&nbsp;&nbsp;&nbsp;&nbsp;&nbsp;"Mislim da jesam. Nisam mu bio tako dobar otac kao što sam tebi bio dobar deda. Razumem zašto je smatrao da mora poći tim putem. Ali želim da se ti sećaš ko si, sinko. Putuješ tamo gde nikad niko ranije nije bio. Suočićeš se sa opasnostima koje nikada niko ranije nije susreo. Biće ti lakše ako se budeš sećao ovoga, ako to uvek budeš imao na umu."
<BR>&nbsp;&nbsp;&nbsp;&nbsp;&nbsp;Zagledan u drevno selo, u zdepaste kuće sa praznim prozorima, u krugove od crvenih cigli, kivase, gde su muškarci održavali verske svečanosti u teškom dimu dragocenog duvana, Džejmi je klimnuo glavom.
<BR>&nbsp;&nbsp;&nbsp;&nbsp;&nbsp;"Znao sam da ćeš poći na Mars", rekao je Al, a glas mu je gotovo prepukao. "Nikada nisam ni najmanje sumnjao u to."
<BR>&nbsp;&nbsp;&nbsp;&nbsp;&nbsp;"Pamtiću ovo", rekao je Džejmi. "Čuvaću ga u srcu."
<BR>&nbsp;&nbsp;&nbsp;&nbsp;&nbsp;Al je zavukao ruku u džep jakne. "Evo", rekao je. "Da te podseća."
<BR>&nbsp;&nbsp;&nbsp;&nbsp;&nbsp;Džejmi je na dedinom dlanu ugledao izdeljani komad crnog opsidijana, u totemskom obliku pognutog medveda. Za leđa mu je kožnom vrpcom bio privezan malecki vrh strele, sa zataknutim belim perom.
<BR>&nbsp;&nbsp;&nbsp;&nbsp;&nbsp;Amajlija, shvatio je Džejmi. Magija Navahosa koja pruža zaštitu.
<BR>&nbsp;&nbsp;&nbsp;&nbsp;&nbsp;"Ovo je orlovo pero", rekao je Al, ne uspevajući da prikrije trgovački ponos.
<BR>&nbsp;&nbsp;&nbsp;&nbsp;&nbsp;Džejmi je primio amajliju. Bila je mala, ali teška, čvrsta, moćna.
<BR>&nbsp;&nbsp;&nbsp;&nbsp;&nbsp;"Biće uz mene svakog trenutka, deda."
<BR>&nbsp;&nbsp;&nbsp;&nbsp;&nbsp;Al se iscerio, gotovo postiđen. "Pođi u lepoti, sinko."
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Džejmi je stigao u Hjuston u nedelju uveče i smesta se zavukao u krevet u hotelu, emocionalno iscrpljen. Dok je spavao, u Zvezdanom Gradu, više od deset hiljada kilometara odatle, odlučena je njegova sudbina.
<BR>&nbsp;&nbsp;&nbsp;&nbsp;&nbsp;Alberto Brumado dremao je u limuzini koja ga je dočekala na moskovskom aerodromu. Sam na širokom zadnjem sedištu, ošamućen od nadzvučnog leta iz Vašingtona, Brumado nije obraćao pažnju na nizove visokih stambenih zgrada i niskih sivih oblaka koji su se protezali ka istoku, ka pravim stepskim predelima Rusije. Auto je više od sata jurio prostranim auto-putem; saobraćaj se proređivao sve dok se nije sveo na tek poneki veliki šleper, sa dizel-motorom koji je izbacivao u vazduh dimljive izduvne gasove.
<BR>&nbsp;&nbsp;&nbsp;&nbsp;&nbsp;Prošli su kraj Kalinjingrada, kraj šuma i jezera, pa preko železničke pruge, jureći ka Zvezdanom Gradu.
<BR>&nbsp;&nbsp;&nbsp;&nbsp;&nbsp;Pravo ime mesta bilo je Zvjozdnij Gorodok: bukvalno 'Gradić Zvezda'. No, još od prvog zajedničkog sovjetsko-američkog svemirskog projekta, misije 'Sojuz-Apolo' 1975, mala greška NASA-inog prevodioca pretvorila ga je u Zvezdani Grad, i otada su ga tako zvali na Zapadu.
<BR>&nbsp;&nbsp;&nbsp;&nbsp;&nbsp;Nekada je to zaista bio gradić, samo šačica stambenih kuća i desetak velikih betonskih zgrada u kojima se nalazio centar za obuku kosmonauta, namerno sagrađen usred gole praznine između guste borove šuma i niza malih jezera. Sada, dok su kola sa Albertom Brumadom prolazila kraj stražarske kućice na ulaznoj kapiji, porastao je do povelikog grada. Naučnici i astronauti iz čitavog sveta ovde su se obučavali za Mars. Svi mediji sveta pratili su šta se ovde događa. Čitav grad narastao je oko bistrih, plavih jezera, domovi radnika koji su opsluživali centar za obuku, prodavnice, otvorene pijace i sportski tereni. Blizu glavne kapije samog centra za obuku nalazio se Svemirski Muzej, skladna i visoka betonska zgrada koja je prikazivala duh letenja.
<BR>&nbsp;&nbsp;&nbsp;&nbsp;&nbsp;Brumado je već godinama znao za osnovnu tajnu svetskih putnika: spavaj kad god možeš. Sada, dok se limuzina zaustavljala pred glavnom upravnom zgradom centra za obuku, probudio se iz dremeža, spreman da iziđe i suoči se sa odgovornostima, čio, iako ne sasvim odmoran.
<BR>&nbsp;&nbsp;&nbsp;&nbsp;&nbsp;Dr Li Čengdu sišao je, gotovo žurno, niz prednje stepenište zgrade, da pozdravi Brumada i odvede ga u kancelariju koju su Rusi odvojili za njega. Dr Li je nosio naizgled skupu trenerku, sivu i kestenjastu. Bela pruga duž nogavica činila ga je još višim i mršavijim nego obino. Lice mu je delovalo napeto, sivo, gotovo bolesno. Možda je to zbog smeđe boje, pomislio je Brumado. Ne odgovara njegovom tenu. Brumado je još bio u vašingtonskoj odeći: tamnoplavo poslovno odelo. Jedino je pre nekoliko sati skinuo kravatu i strpao je u džep sakoa. Košulja mu je od dugog putovanja bila opuštena i izgužvana.
<BR>&nbsp;&nbsp;&nbsp;&nbsp;&nbsp;Kancelarija u koju ga je odveo dr Li bila je dovoljno prostrana za veliki uglačani sto za sastanke. Fino. I imala je sopstveno kupatilo. Još bolje. Drugo pravilo večitog putnika: nikada nemoj proći pored kupatila a da ga ne iskoristiš.
<BR>&nbsp;&nbsp;&nbsp;&nbsp;&nbsp;Tri minuta kasnije, pošto je ispraznio bešiku, umio se i očešljao, Brumado je izvukao stolicu oko sredine stola za sastanke, zanemarivši masivni pisaći sto i udobnu rotirajuću fotelju iza njega. Smatrao je da je došao ovamo da bi rešio iznenadni problem, a ne da ostavlja utisak na ostale prikazivanjem moći.
<BR>&nbsp;&nbsp;&nbsp;&nbsp;&nbsp;Osim toga, pomislio je, ja ovde nemam pravu moć, nemam nikakav autoritet nad ovim ljudima. Moja snaga leži u moralnom ubeđivanju, i to je sve.
<BR>&nbsp;&nbsp;&nbsp;&nbsp;&nbsp;Dr Li je šetkao kancelarijom, od prozora sa navučenim zavesama do pročelja velikog stola i opet nazad, nervozniji nego što ga je Brumado ikada video.
<BR>&nbsp;&nbsp;&nbsp;&nbsp;&nbsp;"Molim vas, sedite kraj mene", blago je rekao Brumado. "Koči mi se vrat dok vas gledam."
<BR>&nbsp;&nbsp;&nbsp;&nbsp;&nbsp;Lijevo mršavo, asketsko lice na trenutak je pokazalo iznenađenje, a onda žaljenje. Brzo je seo kraj Brumada.
<BR>&nbsp;&nbsp;&nbsp;&nbsp;&nbsp;"Izgledate veoma uznemireni", rekao je Brumado. "Šta se dešava?"
<BR>&nbsp;&nbsp;&nbsp;&nbsp;&nbsp;Pre nego što je odgovorio, Li je zadobovao dugačkim prstima po stolu. "Izgleda da imamo pravu pobunu. A vaša kćer, gospodine, je, čini se, vođa."
<BR>&nbsp;&nbsp;&nbsp;&nbsp;&nbsp;"Žoana?"
<BR>&nbsp;&nbsp;&nbsp;&nbsp;&nbsp;"Kad je postalo jasno da DiNardo neće moći u ekspediciju, vaša kćer - i ostali - zahtevali su da se isključi i profesor Hofman."
<BR>&nbsp;&nbsp;&nbsp;&nbsp;&nbsp;Brumado je osetio nevericu. Žoana nikada ne bi učinila tako nešto. Nikada!
<BR>&nbsp;&nbsp;&nbsp;&nbsp;&nbsp;"Ne razumem", rekao je.
<BR>&nbsp;&nbsp;&nbsp;&nbsp;&nbsp;"Vaša kćer i još nekoliko naučnika odbili su da pođu u ekspediciju ukoliko uključimo Hofmana. To je pobuna, jasno i nedvosmisleno."
<BR>&nbsp;&nbsp;&nbsp;&nbsp;&nbsp;"Pobuna", ponovio je Brumado, osećajući se tupo i glupo, kao da ne može da shvati značenje Lijevih reči.
<BR>&nbsp;&nbsp;&nbsp;&nbsp;&nbsp;"Ne možemo objaviti konačni spisak učesnika misije, ne možemo početi prevoz naučnika na orbitalnu stanicu, sve dok odbijaju da pođu." Lijev glas bio je visok i napet, kao da će svakog časa prepući.
<BR>&nbsp;&nbsp;&nbsp;&nbsp;&nbsp;Brumado nikada nije video Lija tako blizu panike.
<BR>&nbsp;&nbsp;&nbsp;&nbsp;&nbsp;"Šta da radimo?" upitao je Li, podižući ruke u izrazu bespomoćnosti. "Ne možemo reći profesoru Hofmanu da je isključen iz misije zato što ga šačica kolega ne voli! Šta da radimo?"
<BR>&nbsp;&nbsp;&nbsp;&nbsp;&nbsp;Brumado je duboko udahnuo, nesvesno pokušavajući da umiri Lija time što će umiriti sebe. "Mislim da bi prvo trebalo da razgovaram sa mojom kćerkom."
<BR>&nbsp;&nbsp;&nbsp;&nbsp;&nbsp;"Da", rekao je dr Li. "Svakako."
<BR>&nbsp;&nbsp;&nbsp;&nbsp;&nbsp;Skočio je iz stolice sa svoja dva metra i gotovo otrčao do pisaćeg stola gde se nalazio telefon. Brumado je za to vreme skinuo sako i prebacio ga preko druge stolice. Upravo je zavrtao rukave košulje kada je u kancelariju ušla Žoana. I ona je nosila meku, udobnu trenerku, žutu i narandžastu. Brumado se nehotice upitao šta Rusi misle o ovoj pomami za američkom modom.
<BR>&nbsp;&nbsp;&nbsp;&nbsp;&nbsp;"Ostaviću vas nasamo", rekao je Li tiho, gotovo šapatom. Povukao se iz odaje kao pramen dima ponesen jakim vetrom.
<BR>&nbsp;&nbsp;&nbsp;&nbsp;&nbsp;Žoana je prišla ocu, poljubila ga u oba obraza i sela na stolicu na kojoj je do maločas bio Li.
<BR>&nbsp;&nbsp;&nbsp;&nbsp;&nbsp;Brumado se zagledao u nju. Delovala je ozbiljno, ali ne i uznemireno. Više odlučno nego uplašeno.
<BR>&nbsp;&nbsp;&nbsp;&nbsp;&nbsp;"Dr Li kaže da si postala vođa pobune naučnika." Brumado je uhvatio sebe kako joj se smeši. Ne samo da mu je bilo teško da poveruje u tako neverovatnu priču, nego, čak i da je tačna, ne bi mogao da se ljuti na svoju divnu kćer.
<BR>&nbsp;&nbsp;&nbsp;&nbsp;&nbsp;"Sinoć smo glasali", rekla je Žoana maternjim, brazilsko-portugalskim jezikom. "Od šesnaest naučnika predviđenih za polazak u misiju, jedanaest neće ići ako uključe i Hofmana."
<BR>&nbsp;&nbsp;&nbsp;&nbsp;&nbsp;Brumado je prešao vrhom prsta preko gornje usne - uspomena iz mladosti, kada je nosio bujne brkove.
<BR>&nbsp;&nbsp;&nbsp;&nbsp;&nbsp;"Šesnaest, to uključuje i Hofmana. Je li i on glasao?"
<BR>&nbsp;&nbsp;&nbsp;&nbsp;&nbsp;Žoana se nasmejala. "Nije, naravno. Nismo ga ni pitali."
<BR>&nbsp;&nbsp;&nbsp;&nbsp;&nbsp;"Zašto?" upitao ju je otac. "Koji je razlog za sve ovo?"
<BR>&nbsp;&nbsp;&nbsp;&nbsp;&nbsp;Žoana je blago uzdahnula. "Niko od nas ne voli Hofmana. On je vrlo teška ličnost. Smatramo da bi bilo nemoguće raditi sa njim pod uslovima koji će vladati u misiji."
<BR>&nbsp;&nbsp;&nbsp;&nbsp;&nbsp;"Ali zašto ste čekali do sada? Zašto niste ranije rekli nešto?"
<BR>&nbsp;&nbsp;&nbsp;&nbsp;&nbsp;"Smatrali smo da otac DiNardo može da drži Hofmana pod kontrolom. Hofman se divi DiNardu i pokušava da se ugleda na njega. Ali na pomisao o Hofmanu bez DiNarda - da on bude glavni geolog u ekipi - shvatili smo da to nećemo moći da podnesemo. Bio bi užasan. Nepodnošljiv."
<BR>&nbsp;&nbsp;&nbsp;&nbsp;&nbsp;Brumado nije odgovorio. Ja ne idem u svemir sa njima, mislio je. Neću biti zbijen u svemirskom brodu, skoro dve godine, sa nekim koga ne mogu da podnesem.
<BR>&nbsp;&nbsp;&nbsp;&nbsp;&nbsp;"Osim toga", nastavila je njegova kćer, "Hofman je odabran uglavnom iz političkih razloga. To znaš."
<BR>&nbsp;&nbsp;&nbsp;&nbsp;&nbsp;"On je izvrstan geolog", odsutno je odgovorio Brumado, razmišljajući o teškoćama sa kojima treba da se suoči njegova kćer. Dve godine u svemiru. Napori. Opasnosti.
<BR>&nbsp;&nbsp;&nbsp;&nbsp;&nbsp;"Ima drugih geologa koji su prošli obuku sa nama", rekla je Žoana, nagnuvši se bliže ocu. "O'Hara je iz Australije. Može da napreduje na spisku. A tu je i onaj Navaho mestizo, Votermen."
<BR>&nbsp;&nbsp;&nbsp;&nbsp;&nbsp;Brumado je naglo obratio pažnju na kćerkine oči. "Onaj koji je ostao u bazi MekMardo da pomogne tvojoj grupi tokom obuke na Antarktiku."
<BR>&nbsp;&nbsp;&nbsp;&nbsp;&nbsp;"I narednim grupama. Da, taj."
<BR>&nbsp;&nbsp;&nbsp;&nbsp;&nbsp;"I O'Hara."
<BR>&nbsp;&nbsp;&nbsp;&nbsp;&nbsp;"Votermen se bavio obimnim proučavanjem meteorskih udara. Čak je našao i marsovski meteorit na Antarktiku, iako je Hofman dobio priznanja za to."
<BR>&nbsp;&nbsp;&nbsp;&nbsp;&nbsp;"Da li njega želiš?"
<BR>&nbsp;&nbsp;&nbsp;&nbsp;&nbsp;Ona se brzo povukla. "Mislim da je on najbolje kvalifikovana osoba, zar ne? I izgleda da se svi lepo slažu sa njim."
<BR>&nbsp;&nbsp;&nbsp;&nbsp;&nbsp;"Ali on je Amerikanac", promrmljao je Brumado. Političari ne žele da pođe više Amerikanaca nego Rusa. Niti obrnuto."
<BR>&nbsp;&nbsp;&nbsp;&nbsp;&nbsp;"On je američki Indijanac, tata. To stvarno nije isto. A Australijanci će biti srećni zbog O'Hare."
<BR>&nbsp;&nbsp;&nbsp;&nbsp;&nbsp;"Političari su hteli da Hofman predstavlja Evropu."
<BR>&nbsp;&nbsp;&nbsp;&nbsp;&nbsp;"Već imamo Grka, Poljaka i Nemca koji predstavljaju Evropu. A i Engleza. Ako Hofman pođe u ekspediciju, biće problema", odlučno je rekla Žoana. "Njegov psihološki profil je užasan! Pokušali smo da radimo sa njim, tata. On je naprosto nepodnošljiv!"
<BR>&nbsp;&nbsp;&nbsp;&nbsp;&nbsp;"I tako ste glasali."
<BR>&nbsp;&nbsp;&nbsp;&nbsp;&nbsp;"Da. Odlučili smo. Ako odaberu Hofmana, barem nas jedanaest smesta će odustati od programa."
<BR>&nbsp;&nbsp;&nbsp;&nbsp;&nbsp;Brumado je opet zanemeo. Nije znao šta da kaže, kako da se postavi.
<BR>&nbsp;&nbsp;&nbsp;&nbsp;&nbsp;"Pitaj Entonija Rida", predložila je Žoana. "On od svih odabranih za misiju ima najviše znanja iz psihologije. Ideja o glasanju bila je njegova."
<BR>&nbsp;&nbsp;&nbsp;&nbsp;&nbsp;"Je li?"
<BR>&nbsp;&nbsp;&nbsp;&nbsp;&nbsp;"Da! Nisam sve ovo uradila sama, tata. Ni većina ostalih ne može da podnese Hofmana."
<BR>&nbsp;&nbsp;&nbsp;&nbsp;&nbsp;Brumado je polako ustao i otišao do pisaćeg stola. Podigao je telefon i zamolio čoveka koji se javio da mu pošalju dr Rida. Englez je otvorio vrata kancelarije pre nego što je Brumado stigao da se vrati za veliki sto. Pobogu, pomislio je, mora da sede napolju u čekaonici. Pitam se da li je tamo i Hofman.
<BR>&nbsp;&nbsp;&nbsp;&nbsp;&nbsp;Rida kao da je sve ovo pomalo zabavljalo.
<BR>&nbsp;&nbsp;&nbsp;&nbsp;&nbsp;"Niko od nas se ne slaže sa Hofmanom", rekao je, smešeći se, dok je opušteno sedeo preko puta Brumada i njegove kćeri. "Iskreno rečeno, mislim da bi njegovo prisustvo u ekspediciji na Mars značilo katastrofu. U svakom slučaju."
<BR>&nbsp;&nbsp;&nbsp;&nbsp;&nbsp;"Ali prošao je sve psihološke testove."
<BR>&nbsp;&nbsp;&nbsp;&nbsp;&nbsp;Rid je podigao obrve. "To bi uspeo i valjano stimulisan šimpanza. Ali vi ne biste voleli da živite u istom kavezu sa njim, zar ne?"
<BR>&nbsp;&nbsp;&nbsp;&nbsp;&nbsp;"Svi ste vi poslednje dve godine popunjavali upitnike o međusobnim odnosima!" Brumado je ustanovio da je podigao glas i da deluje besno. Primorao je sebe da se smiri. "Priznajem da zbirovi profesora Hofmana nisu bili sjajni, ali nije bilo nikakvog nagoveštaja da ga toliko ne volite."
<BR>&nbsp;&nbsp;&nbsp;&nbsp;&nbsp;"Ja ću vam objasniti te upitnike", rekao je Rid, gotovo gadljivo. "Niko nikada nije u njima izrazio svoja prava osećanja. Bar ne pismeno. Postoji ogroman psihološki pritisak da se na svakoga ostavi dobar utisak. Svi mi smo od početka znali da će ti upitnici biti ogledalo osobe koja ih popunjava isto koliko i osobe na koju se odnose."
<BR>&nbsp;&nbsp;&nbsp;&nbsp;&nbsp;Trebalo je da to shvatimo od početka, pomislio je Brumado. Ovo su veoma bistri muškarci i žene, dovoljno bistri da shvate sve mogućnosti.
<BR>&nbsp;&nbsp;&nbsp;&nbsp;&nbsp;Rid je nastavio. "Da pozajmim izraz Skotland Jarda, shvatili smo da sve što napišemo u tim upitnicimna može da se upotrebi kao dokaz protiv nas."
<BR>&nbsp;&nbsp;&nbsp;&nbsp;&nbsp;Brumado je odmahnuo glavom. "I dalje ne razumem zašto ste čekali do poslednjeg trenutka da iznesete svoje mišljenje."
<BR>&nbsp;&nbsp;&nbsp;&nbsp;&nbsp;"Iz dva razloga", odgovorio je Rid. "Prvo, svi smo očekivali da će DiNardo držati Hofmana pod kontrolom. Naš dobri popa je, izgleda, umeo da smiri Austrijanca, baš kao Hindenburg Hitlera."
<BR>&nbsp;&nbsp;&nbsp;&nbsp;&nbsp;Žoana je jedva suzdržala kikot.
<BR>&nbsp;&nbsp;&nbsp;&nbsp;&nbsp;"Drugo, pretpostavljam da se niko od nas nije ozbiljno suočio sa užasnom mogućnošću da provede skoro dve godine živeći rame uz rame sa Hofmanom, sve do ovog vikenda. Kad su objavljeni konačni spiskovi, a DiNardo se spremao za bolnicu - pa, pretpostavljam da nam je svima iznenada sinulo da Hofman jednostavno nije za to."
<BR>&nbsp;&nbsp;&nbsp;&nbsp;&nbsp;"I kako da kažem sve ovo profesoru Hofmanu?" tiho je upitao Brumado.
<BR>&nbsp;&nbsp;&nbsp;&nbsp;&nbsp;"Oh, ja bih rado otaljao taj deo posla", smesta se ponudio Rid. "Bilo bi mi vrlo milo da to obavim."
<BR>&nbsp;&nbsp;&nbsp;&nbsp;&nbsp;Brumado je tužno odmahnuo glavom. "Ne. To nije vaša odgovornost."
<BR>&nbsp;&nbsp;&nbsp;&nbsp;&nbsp;Otpustio je Rida i zamolio dr Lija da se vrati u kancelariju.
<BR>&nbsp;&nbsp;&nbsp;&nbsp;&nbsp;"Izgleda da nema izvrdavanja", umorno je rekao Brumado. Žoana je još sedela kraj njega. "Moraćemo da kažemo profesoru Hofmanu."
<BR>&nbsp;&nbsp;&nbsp;&nbsp;&nbsp;Li se, izgleda, prilično sredio. Sada je ponovo nosio masku potpune smirenosti.
<BR>&nbsp;&nbsp;&nbsp;&nbsp;&nbsp;"Moja je dužnost da ga obavestim", rekao je.
<BR>&nbsp;&nbsp;&nbsp;&nbsp;&nbsp;"Ako želite, ja ću mu objasniti", ponudio se Brumado.
<BR>&nbsp;&nbsp;&nbsp;&nbsp;&nbsp;Li je brzo pogledao Žoanu. "Kako želite", promrmljao je.
<BR>&nbsp;&nbsp;&nbsp;&nbsp;&nbsp;Dok je ulazio u kancelariju, Hofman je delovao napeto kao leopard u kavezu. Na trenutak se zaustavio na vratima, odmeravajući Lija, Brumada i Žoanu sa neprikrivenom podozrivošću. Bio je onizak, oblih ramena i okruglog, pljosnatog lica, bledog od napetosti. Nosio je svetloplavi džemper, uredno zakopčan preko košulje i kravate sa žuto-crvenim prugama. Pantalone su mu bile tamnoplave, gotovo crne.
<BR>&nbsp;&nbsp;&nbsp;&nbsp;&nbsp;"Molim vas", rekao je Brumado, "uđite i sedite."
<BR>&nbsp;&nbsp;&nbsp;&nbsp;&nbsp;Li je stajao na kraju stola, što dalje od vrata. Žoana je i dalje sedela kraj oca, okrenuta ka Hofmanu, tako da joj Brumado nije video lice.
<BR>&nbsp;&nbsp;&nbsp;&nbsp;&nbsp;Kao da prolazi kroz minsko polje, Hofman je oprezno prešao preko tepiha i izvukao stolicu u čelu stola. Seo je.
<BR>&nbsp;&nbsp;&nbsp;&nbsp;&nbsp;"Naišli smo na problem", rekao je Brumado, pokušavajući da se obezoružavajuće nasmeši, ali znao je da nije sasvim uspeo.
<BR>&nbsp;&nbsp;&nbsp;&nbsp;&nbsp;"Svi su protiv mene, to znam."
<BR>&nbsp;&nbsp;&nbsp;&nbsp;&nbsp;Brumado je podigao obrve. "Moramo misliti na dobrobit misije. To nam je najviša dužnost."
<BR>&nbsp;&nbsp;&nbsp;&nbsp;&nbsp;Hofmanovo lice se zgrčilo. "Komisija za izbor je odabrala mene. Zahtevam da se njihova odluka poštuje!"
<BR>&nbsp;&nbsp;&nbsp;&nbsp;&nbsp;"Ako budemo poštovali tu odluku, misija će biti upropašćena. Više od polovine vaših kolega naučnika odbilo je da pođe. Žao mi je što to moram da vam kažem."
<BR>&nbsp;&nbsp;&nbsp;&nbsp;&nbsp;"Više od polovine!"
<BR>&nbsp;&nbsp;&nbsp;&nbsp;&nbsp;Brumado je klimnuo glavom.
<BR>&nbsp;&nbsp;&nbsp;&nbsp;&nbsp;"To je uvreda za čitav austrijski narod!"
<BR>&nbsp;&nbsp;&nbsp;&nbsp;&nbsp;"Ne", javio se dr Li sa drugog kraja stola. "To je potpuno lično pitanje. U ovome nema politike. Sve je samo lično."
<BR>&nbsp;&nbsp;&nbsp;&nbsp;&nbsp;"Da, razumem." Hofman je uperio prst u Žoanu. "Ona hoće da onaj američki Indijanac putuje sa njom, i zato mene treba izbaciti."
<BR>&nbsp;&nbsp;&nbsp;&nbsp;&nbsp;Brumado je zinuo.
<BR>&nbsp;&nbsp;&nbsp;&nbsp;&nbsp;"Šta to govorite?" pobunila se Žoana.
<BR>&nbsp;&nbsp;&nbsp;&nbsp;&nbsp;"Vrlo dobro znam kako ste se vi i vaš Apač, ili Navaho, šta li je... kako ste se u MekMardu..."
<BR>&nbsp;&nbsp;&nbsp;&nbsp;&nbsp;"Između nas nije bilo ničega", rekla je Žoana. Pogledala je oca. "Laže. Nije bilo ničega..."
<BR>&nbsp;&nbsp;&nbsp;&nbsp;&nbsp;Brumado je podigao ruku da je prekine. Obratio se Hofmanu. "Jasno mi je da postoje stresovi i napeti odnosi koji mogu ugroziti misiju na Mars."
<BR>&nbsp;&nbsp;&nbsp;&nbsp;&nbsp;Hofman ga je prostrelio pogledom, pocrvenevši.
<BR>&nbsp;&nbsp;&nbsp;&nbsp;&nbsp;"Znam da je to ogromna žrtva, ali moram vas zamoliti da odustanete od misije", rekao je Brumado.
<BR>&nbsp;&nbsp;&nbsp;&nbsp;&nbsp;"Nikada!" obrecnuo se Hofman. "A ako pokušate da me silom isključite, reći ću svim novinarima sveta da ste me izbacili u korist kćerkinog ljubavnika!"
<BR>&nbsp;&nbsp;&nbsp;&nbsp;&nbsp;Žoana je izgledala ošamućeno, zapanjeno, bespomoćno.
<BR>&nbsp;&nbsp;&nbsp;&nbsp;&nbsp;Jedna od Brumadovih osobina bila je da, što je bešnji, spolja postaje sve ledeno mirniji. Bes koji bi nekog drugog naveo na napade nasilja njega je činio samo hladnijim, ljubaznijim, pažljivijim.
<BR>&nbsp;&nbsp;&nbsp;&nbsp;&nbsp;"Profesore Hofman", rekao je, sklopivši dlanove nad stolom, "ako zahtevate da biram između vaše tvrdnje i poricanja moje kćerke, zar ste i na trenutak pomislili da ću vam poverovati?"
<BR>&nbsp;&nbsp;&nbsp;&nbsp;&nbsp;"Oni su ljubavnici. Siguran sam u to."
<BR>&nbsp;&nbsp;&nbsp;&nbsp;&nbsp;"Za ovih nekoliko minuta ste mi dokazali da bi bilo katastrofalno uključiti vas u misiju na Mars."
<BR>&nbsp;&nbsp;&nbsp;&nbsp;&nbsp;"Obratiću se komisiji za izbor! I novinarima!"
<BR>&nbsp;&nbsp;&nbsp;&nbsp;&nbsp;Brumado je nastavio, strpljivo kao lekar koji obrazlaže rizike operacije. "Komisija za izbor ne može i neće preći preko želja istraživačke ekipe. A ako se obratite novinarima, moraćemo da otkrijemo da je većina naučnika u ekipi protiv vas, toliko da su odbili da pođu u misiju ako idete i vi."
<BR>&nbsp;&nbsp;&nbsp;&nbsp;&nbsp;Hofman je raširio nozdrve. Oči su mu sevale od besa.
<BR>&nbsp;&nbsp;&nbsp;&nbsp;&nbsp;"Šta god da se desi, šta mislite, kakav će to uticaj imati na vaš ugled? Šta će vaš univerzitet reći na to? Znate li kako izgleda kad vas novinari progone i danju i noću?"
<BR>&nbsp;&nbsp;&nbsp;&nbsp;&nbsp;Austrijanac je na trenutak pogledao Lija, a onda uperio pogled u tavanicu.
<BR>&nbsp;&nbsp;&nbsp;&nbsp;&nbsp;"Molim vas", rekao je Brumado, razumno, smirujuće, neumoljivo, "razmislite o otkazu. Radi vaše karijere. Radi vaše žene. Radi ove misije. Molim vas, molim vas, ne dozvolite da ponos ili bes unište prvi pokušaj ljudske rase da istraži planetu Mars. Preklinjem vas."
<BR>&nbsp;&nbsp;&nbsp;&nbsp;&nbsp;Oglasio se i Li. "Možemo se postarati da vaš univerzitet dobije prednost u analizi uzoraka tla i stenja koji stignu sa misijom."
<BR>&nbsp;&nbsp;&nbsp;&nbsp;&nbsp;"Ili, ako želite", dodao je Brumado, "možemo vam pomoći da dobijete postavljenje na univerzitetu koji odaberete, pa možete tamo da analizirate uzorke."
<BR>&nbsp;&nbsp;&nbsp;&nbsp;&nbsp;"Nudite mi mito", zarežao je Hofman.
<BR>&nbsp;&nbsp;&nbsp;&nbsp;&nbsp;"Da", rekao je Brumado. "Iskreno rečeno, ponudio bih vam sve na svetu samo da spasem misiju."
<BR>&nbsp;&nbsp;&nbsp;&nbsp;&nbsp;"Sve je u vašim rukama", rekao je Li, gotovo šapatom.
<BR>&nbsp;&nbsp;&nbsp;&nbsp;&nbsp;Brumado je primetio da se umesto šoka na licu njegove kćeri pojavilo nešto dublje od gneva. Mržnja, shvatio je. Spustio joj je ruku na rame da je umiri i osetio da u njoj ključa napetost.
<BR>&nbsp;&nbsp;&nbsp;&nbsp;&nbsp;"Moja žena nije ni želela da idem na Mars", promrmljao je Hofman.
<BR>&nbsp;&nbsp;&nbsp;&nbsp;&nbsp;"Možete dobiti najprobitačniji položaj", ubeđivao ga je dr Li. "Možete biti predvodnik naučnih analiza uzoraka sa Marsa."
<BR>&nbsp;&nbsp;&nbsp;&nbsp;&nbsp;"Nije ništa objavljeno o konačnom sastavu tima", podsetio ga je Brumado. "Tako nećete imati neprijatnosti."
<BR>&nbsp;&nbsp;&nbsp;&nbsp;&nbsp;Hofmanu su iznenada potekle suze. "Šta da radim? Svi ste protiv mene. Čak i moja žena!"
<BR>&nbsp;&nbsp;&nbsp;&nbsp;&nbsp;Oborio je glavu na sto, obgrlio je rukama i počeo nekontrolisano da jeca. Brumado je pogledao Lija, osećajući se kao ubica i mučitelj.
<BR>&nbsp;&nbsp;&nbsp;&nbsp;&nbsp;"Ja ću se postarati za njega", tiho je rekao Li. "Molim vas, sada oboje idite. I pošaljite mi dr Rida, ako je još napolju. Ako nije, zamolite sekretaricu da uputi lekara."
<BR>&nbsp;&nbsp;&nbsp;&nbsp;&nbsp;Brumado je polako odgurnuo stolicu i ustao. Njegova kćer i dalje je pokazivala samo prezir prema rasplakanom čoveku zgrčenom u čelu stola. Misija je spasena, pomislio je Brumado. To je najvažnije. Misija će se nastaviti uprkos ovom sirotom, izmučenom čoveku.
<BR>
<BR>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;Kad je Džejmija probudio telefon, još je bio mrak. Jedva se iskobeljao iz sna o drevnim ljudima koji pokušavaju da sagrade neboder na vetrovitom vrhu gole mese bez trave. Cigle su se stalno topile na vrelom suncu, i neboder nikako nije rastao dalje no što je mogao da dosegne rukom.
<BR>&nbsp;&nbsp;&nbsp;&nbsp;&nbsp;Telefon je uporno zvrjao. Džejmi je konačno otvorio oči, setio se da je ponovo u svom stanu, sam, i potražio rukom telefon kraj uzglavlja. Digitalni sat pokazivao je 6:26 ujutro. Kroz navučene zavese na prozoru spavaće sobe nije se video ni tračak dnevnog svetla.
<BR>&nbsp;&nbsp;&nbsp;&nbsp;&nbsp;"Dr Votermen?" oštro je upitao muški glas.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ovo je zvanična poruka iz Kalinjingrada. Ja sam Jegorov, iz personalnog."
<BR>&nbsp;&nbsp;&nbsp;&nbsp;&nbsp;"Da?" Džejmi se istog časa potpuno razbudio.
<BR>&nbsp;&nbsp;&nbsp;&nbsp;&nbsp;"Treba da se javite u Džonsonov svemirski centar, u osam ujutro po vašem vremenu, kako biste primili naređenja za polazak ka Kenedijevom svemirskom centru u Floridi. Tamo ćete se ukrcati na šatl koji će vas odvesti do orbitalne stanice."
<BR>&nbsp;&nbsp;&nbsp;&nbsp;&nbsp;"Hoćete da kažete da idem na Mars?" povikao je Džejmi u slušalicu.
<BR>&nbsp;&nbsp;&nbsp;&nbsp;&nbsp;"Oh, da. Zar niste znali? Odabrani ste za geologa u ekipi koja se prva spušta. Srećno."
<BR>&nbsp;&nbsp;&nbsp;&nbsp;&nbsp;Džejmijeva prva pomisao bila je da ispusti prodoran ratnički poklič. Umesto toga, nekako je uspeo da izusti: "Hvala."
<BR>&nbsp;&nbsp;&nbsp;&nbsp;&nbsp;Prekinuo je vezu, iznenada se osetivši šupalj iznutra, prazan, kao da je konačno uspeo da otvori vrata koja su dugo bila zaključana i da je ustanovio da vode u prazninu.
<BR>&nbsp;&nbsp;&nbsp;&nbsp;&nbsp;Ustao je, istuširao se i obrijao, prepakovao iznošenu putnu torbu i odvezao se u centar. Zaista, pred kancelarijom ga je čekala grupa široko nasmešenih muškaraca i žena.
<BR>&nbsp;&nbsp;&nbsp;&nbsp;&nbsp;"Vaš avion biće spreman na pisti za oko pola sata."
<BR>&nbsp;&nbsp;&nbsp;&nbsp;&nbsp;"Šta ću sa kolima?" Džejmi je iznenada shvatio da nije ništa isplanirao za kola, za stan, za nameštaj. Pala mu je na pamet glupa misao da ne zna šta će sa pretplatom na novine i časopise.
<BR>&nbsp;&nbsp;&nbsp;&nbsp;&nbsp;"Mi ćemo se postarati za sve detalje. Vi samo potpišite ovde."
<BR>&nbsp;&nbsp;&nbsp;&nbsp;&nbsp;Džejmi je naškrabao svoje ime ni ne pročitavši šta potpisuje. Jebi ga, pomislio je. Neka zadrže i moja kola i sve ostalo. Na Marsu mi neće trebati!
<BR>&nbsp;&nbsp;&nbsp;&nbsp;&nbsp;Odvezli su ga na pistu - puna kancelarija činovnika nartpana u jedan sivi karavan, pribijajući se uz Džejmija, pokušavajući da budu što bliži čoveku koji ide na Mars. Džejmiju to nije smetalo, bilo mu je drago što ga voze; više nije bio u stanju da vozi sam. Zahvatilo ga je uzbuđenje. Mars. Geolog u ekipi koja se prva spušta. Mars.
<BR>&nbsp;&nbsp;&nbsp;&nbsp;&nbsp;Na ulazu u hangar zatekao je Editu, u farmerkama i lakom džemperu. To joj je očito bila radna odeća. Posramio se što joj nije javio.
<BR>&nbsp;&nbsp;&nbsp;&nbsp;&nbsp;"Kako si znala?" upitao je, još držeći putnu torbu.
<BR>&nbsp;&nbsp;&nbsp;&nbsp;&nbsp;Nasmešila mu se. "Imam ja svoje izvore. Radim u vestima, znaš."
<BR>&nbsp;&nbsp;&nbsp;&nbsp;&nbsp;"Ja..." Džejmi nije znao šta da kaže. Činovnici koji su ga dovezli dotle, aviomehaničari, suviše sveta ih je gledalo.
<BR>&nbsp;&nbsp;&nbsp;&nbsp;&nbsp;Editin osmeh postao je tužan. "Pa, znali smo da neće trajati zauvek. Ipak, bilo je zabavno."
<BR>&nbsp;&nbsp;&nbsp;&nbsp;&nbsp;"Ti si najbolja na svetu, Edit."
<BR>&nbsp;&nbsp;&nbsp;&nbsp;&nbsp;"Samo na ovom. Sada moraš da misliš o jednom sasvim drugom svetu."
<BR>&nbsp;&nbsp;&nbsp;&nbsp;&nbsp;"Da", nasmejao se, drhtavo i nesigurno.
<BR>&nbsp;&nbsp;&nbsp;&nbsp;&nbsp;Obgrlila ga je oko vrata i zvonko ga poljubila. "Srećno, Džejmi. Neka te prati sreća sa oba sveta."
<BR>&nbsp;&nbsp;&nbsp;&nbsp;&nbsp;Mogao je da smisli samo jednu rečenicu. "Vratiću se."
<BR>&nbsp;&nbsp;&nbsp;&nbsp;&nbsp;"Naravno da hoćeš", odgovorila je.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
