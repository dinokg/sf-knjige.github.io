<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 34: POPODNE
<P>&nbsp;&nbsp;&nbsp;&nbsp;&nbsp;Pit Konors se mrštio na kontrolnu ploču rovera dok je govorio u mali mikrofon. "Glupi ventilatori i dalje neće da dostignu sto odsto snage."
<BR>&nbsp;&nbsp;&nbsp;&nbsp;&nbsp;U središtu pulta nalazio se ekran, koji je prikazivao lice Voznesenskog. "Dokle dostižu?"
<BR>&nbsp;&nbsp;&nbsp;&nbsp;&nbsp;"Osamdeset, osamdeset dva."
<BR>&nbsp;&nbsp;&nbsp;&nbsp;&nbsp;Dok je sedeo kraj astronauta, Džejmi je pokušavao da ne pokaže ostalima zabrinuto nestrpljenje koje je pulsiralo u njemu. Ne možemo odložiti polazak zbog ventilatora za cirkulaciju vazduha koji neće da rade maksimalnom snagom. To nije razlog za odlaganje puta.
<BR>&nbsp;&nbsp;&nbsp;&nbsp;&nbsp;Voznesnski je spustio pogled na spisak provere koji se nalazio pred njim. "Osamdeset procenata je unutar granica tolerancije", sumnjičavo je rekao.
<BR>&nbsp;&nbsp;&nbsp;&nbsp;&nbsp;"Mislim da nam to neće praviti nikakvih problema, Majk", rekao je Konors. "Ventilatori su uvek bili pomalo svojeglavi."
<BR>&nbsp;&nbsp;&nbsp;&nbsp;&nbsp;"Ako zatreba, možete povećati procenat kiseonika", odgovorio je Voznesenski.
<BR>&nbsp;&nbsp;&nbsp;&nbsp;&nbsp;"Tako je. Hajdemo, onda. Spremni smo za polazak."
<BR>&nbsp;&nbsp;&nbsp;&nbsp;&nbsp;Konors je delovao smrtno ozbiljno i odlučno. Džejmiju se činilo da je prilično smršao otkako su se spustili. Lice mu deluje mršavo, gotovo ispijeno. Valjda je tako sa svima nama.
<BR>&nbsp;&nbsp;&nbsp;&nbsp;&nbsp;Ilona je stajala iza Džejmijeve stolice, ruku položenih na naslon. Žoana je stajala iza Konorsa, a od napetog iščekivanja usne su joj bile stegnute u tanku crtu.
<BR>&nbsp;&nbsp;&nbsp;&nbsp;&nbsp;Hajde, molio je Džejmi u sebi. Hajde da pokrenemo ovaj cirkus.
<BR>&nbsp;&nbsp;&nbsp;&nbsp;&nbsp;Lice Voznesenskog opet je bilo namršteno. Uzdahnuo je, ali tako da je više ličilo na frktanje. "Vrlo dobro", konačno je rekao. "Odobravam polazak."
<BR>&nbsp;&nbsp;&nbsp;&nbsp;&nbsp;Džejmi je duboko uzdahnuo dok je Konors odgovarao. "Razumem. Polazak."
<BR>&nbsp;&nbsp;&nbsp;&nbsp;&nbsp;"Dasvidanjija. Srećno."
<BR>&nbsp;&nbsp;&nbsp;&nbsp;&nbsp;"Hvala, Majk", odgovorio je Konors. Olizao je usne, a onda pritisnuo gas. Rover je krenuo napred. Džejmi je isključio ekran pre nego što bi Voznesenski stigao da se predomisi.
<BR>&nbsp;&nbsp;&nbsp;&nbsp;&nbsp;"Pošli smo", promrmljala je Ilona.
<BR>&nbsp;&nbsp;&nbsp;&nbsp;&nbsp;"Sledeća stanica Titonijumov Rascep", dodao je Konors, pokušavajući da zvuči vedro.
<BR>&nbsp;&nbsp;&nbsp;&nbsp;&nbsp;Planom putovanja bilo je predviđeno da idu pravo do kanjona, zaustavivši se tek uveče i ponovo pošavši u cik zore. Neće biti izlazaka iz vozila, nikakvih zaustavljanja radi istraživanja. Cilj im je bio Titonijumov Rascep i ništa drugo. Džejmi je želeo da imaju što više vremena, što više hrane i vode i drugih potrepština u samom kanjonu.
<BR>&nbsp;&nbsp;&nbsp;&nbsp;&nbsp;Sveže mape, sastavljene od fotografija sa daljinski kontrolisanih aviona, pokazivale su da postoji mesto možda pogodno za silazak do dna kanjona, po drevnom klizištu koje je delimično zasulo jedan deo zida. To će u najmanju ruku biti problematično. Većina starih klizišta spusitla se ispod ivice kanjona, a padina koja je ostala za njima bila je suviše strma da bi je rover savladao. Neke lavine potpuno su prekrile dno kanjona, pa se čak uspele i uz južni zid.
<BR>&nbsp;&nbsp;&nbsp;&nbsp;&nbsp;No, ovo klizište ipak je delovalo upotrebljivo i bilo je u dometu njihovog rovera. Nije bilo suviše strmo i pružalo se od ivice litice do samog dna, ne pokrivajući ga u potpunosti. Bilo je usko, u poređenju sa većinom ostalih, jedva kilometar u širinu. Ali to je dovoljno mesta za rover. Ako je šljunak dovoljno čvrst da se po njemu vozi bez klizanja. Ako je padina dovoljno blaga čitavim putem do dna; fotografije iz vazduha nisu mogle da uhvate svaki detalj.
<BR>&nbsp;&nbsp;&nbsp;&nbsp;&nbsp;Džejmiju je izgledalo kao sveže klizište, novije od ostalih, starijih i većih, koja su ostavile velika udubljenja na zidovima kanjona. Sveže, u ovom slučaju, značilo je starost od svega nekoliko miliona godina.
<BR>&nbsp;&nbsp;&nbsp;&nbsp;&nbsp;"Izgleda lep dan", šalio se Konors.
<BR>&nbsp;&nbsp;&nbsp;&nbsp;&nbsp;Nebo je, kao i uvek, bilo nežno ružičasto i potpuno vedro.
<BR>&nbsp;&nbsp;&nbsp;&nbsp;&nbsp;Džejmi mu je uzvratio. "Ne znam baš. Možda bi mogla da padne kiša za koju stotinu hiljada godina."
<BR>&nbsp;&nbsp;&nbsp;&nbsp;&nbsp;"Prokletstvo! Zaboravio sam kišobran u Hjustonu."
<BR>&nbsp;&nbsp;&nbsp;&nbsp;&nbsp;Žoana, koja je i dalje stajala iza Konorsa, javila se ozbiljnim glasom. "Tošima kaže da je dalje ka severu bilo neobično mnogo peščanih oluja."
<BR>&nbsp;&nbsp;&nbsp;&nbsp;&nbsp;"Šta njemu znači reč 'neobično'?" upitala je Ilona.
<BR>&nbsp;&nbsp;&nbsp;&nbsp;&nbsp;"U poređenju sa satelitskim osmatranjima tokom poslednjih deset godina, najverovatnije."
<BR>&nbsp;&nbsp;&nbsp;&nbsp;&nbsp;"No, nijedna oluja nije ovako blizu polutara", rekao je Džejmi.
<BR>&nbsp;&nbsp;&nbsp;&nbsp;&nbsp;"Zasad", odgovorila je Žoana. "Ali ne znamo šta izaziva nastanak oluja."
<BR>&nbsp;&nbsp;&nbsp;&nbsp;&nbsp;"Niti njihov prestanak", dodala je Ilona.
<BR>&nbsp;&nbsp;&nbsp;&nbsp;&nbsp;"Pobogu", javio se Konors, "pa ni na Zemlji se ne zna šta izaziva oluje, a meteorolozi ih proučavaju još od vremena Bena Frenklina."
<BR>&nbsp;&nbsp;&nbsp;&nbsp;&nbsp;Tačno su se pridržavali plana, pa su se zaustavili čim je sitno Sunce dodirnulo crveni horizont i javili tačan položaj Voznesenskom koji je čekao pod kupolom. Džejmiju se vratilo ono čudno osećanje dok su sve četvoro sedeli za podgrejanom večerom. Evo nas usred smrznute pustinje, okruženi vazduhom koji ne možemo da dišemo, na temperaturi od koje bi nam se krv smrzla za par sekundi. Kako sada kupola deluje bezbedno i domaće!
<BR>&nbsp;&nbsp;&nbsp;&nbsp;&nbsp;Sedeli su na tapaciranim klupama koje su se rasklapale u ležaje, dvoje po dvoje: muškarci sa jedne strane uskog stola, a žene sa druge. Džejmi je prvi dospeo u kupatilce, dok je Konors bio u pilotskoj kabini da proveri sve sisteme pre spavanja. Žene su gurnule sto na mesto, pod donjim desnim ležajem, ćaskajući, a onda su i one otišle u kupatilo.
<BR>&nbsp;&nbsp;&nbsp;&nbsp;&nbsp;Kad su sva četiri ležaja bila rasklopljena, rover je postao strašno tesan. Dve žene uzele su gornje ležaje, prepustivši Džejmiju i Konorsu da se uvuku u donje kao vodoinstalateri u tunel. Džejmi je čuo Žoanu i Ilonu kako šapuću iznad njegove glave kao devojčice u školi. No, nisu se kikotale. Delovale su potpuno ozbiljno, ma šta da su poveravale jedna drugoj.
<BR>&nbsp;&nbsp;&nbsp;&nbsp;&nbsp;Iznenada mu je sinula pomisao. Šta ako Ilona kaže Žoani da smo vodili ljubav tokom puta ovamo! Prokletstvo! Nije želeo da Žoana to sazna.
<BR>&nbsp;&nbsp;&nbsp;&nbsp;&nbsp;Ilona to ne bi učinila, pomislio je. Nema nikakvog smisla da govori o tome. Zašto bi rekla Žoani? To bi potpuno uništilo naše međusobne odnose, dok smo ovako zbijeni u aluminijumskoj konzervi. Ne bi ona to uradila. Ilona je dovoljno pametna da zna da ne treba.
<BR>&nbsp;&nbsp;&nbsp;&nbsp;&nbsp;Ali ima u njoj nečeg čudnog, shvatio je. Ona ima veoma neobičan smisao za humor. Možda pomisli da bi to bilo zabavno.
<BR>&nbsp;&nbsp;&nbsp;&nbsp;&nbsp;Džejmi je napinjao sluh, ali nije mogao da čuje ništa sem šuštanja vetra napolju. Žene su zaspale. Ili su barem prestale da pričaju. Dugo je potrajalo dok Džejmi nije zapao u nemiran san, ponovo sanjajući školu.
<BR>
<BR>&nbsp;&nbsp;&nbsp;&nbsp;&nbsp;Li Čengdu osećao se opušteno, prvi put otkako su ušli na orbitu oko Marsa.
<BR>&nbsp;&nbsp;&nbsp;&nbsp;&nbsp;Izdržali smo političke oluje, mislio je. Čak obavljamo i dobar naučni posao. Uprkos Konojeovoj tragičnoj smrti, Amerikanci i Rusi su dokazali da se može izdvajati voda iz Marsovih satelita. Naredna ekspedicija moći će da ovde uzme gorivo i upotpuni većinu zaliha. Neće više biti potrebe da se nosi svaki gram vode, vazduha i goriva za čitavo putovanje u dva smera. Sledeći put stvari će ići lakše. Čak ćemo moći i da uspostavimo prolaznu bazu na Fobosu.
<BR>&nbsp;&nbsp;&nbsp;&nbsp;&nbsp;Zavalio se u svoju udobnu stolicu i zagledao se u teško, ozbiljno lice Voznesenskog na ekranu, dok je Rus podnosio večernji izveštaj. Njemu je mrštenje normalan izraz lica, pomislio je Li. Mislim da ga nikada nisam video da se smeši.
<BR>&nbsp;&nbsp;&nbsp;&nbsp;&nbsp;Voznesenski je izveštavao da se sve normalno odvija. Putovanje teče prema planu; Votermenova ekipa će sutra, pre zalaska sunca, stići do ivice kanjona. Patel i Nagib analiziraju uzorke lave donesene sa planine Pavonis. Monik Bone traga za znacima života u ostalim uzorcima. Našla je neke zanimljive mikroskopske formacije, ali bez organizama, čak nema ni organskih materija.
<BR>&nbsp;&nbsp;&nbsp;&nbsp;&nbsp;Tošima se brinuo zbog niza peščanih oluja na severu, gotovo na ivici poluotopljene polarne kape. Japanski meteorolog je tvrdio da je tolika aktivnost neobična u ovo doba godine i da zahteva pažljivo posmatranje. Naročito s obzirom na ekipu koja putuje po otvorenom. Li Čengdu je odsutno klimao glavom. Sasvim se slagao. Oluje treba pratiti. Ali ništa drugo se nije moglo učiniti u vezi sa njima.
<BR>&nbsp;&nbsp;&nbsp;&nbsp;&nbsp;Voznesenski je konačno podigao pogled sa beleški koje je čitao. "Time je izveštaj završen", rekao je.
<BR>&nbsp;&nbsp;&nbsp;&nbsp;&nbsp;"Jesu li svi zdravi?" upitao je Li.
<BR>&nbsp;&nbsp;&nbsp;&nbsp;&nbsp;Rus je klimnuo glavom, gunđajući. "Da, tako izgleda. Dr Rid vam može dati nalaze svojih sedmičnih ispitivanja."
<BR>&nbsp;&nbsp;&nbsp;&nbsp;&nbsp;"Ti nalazi nalaze se u centralnom kompjuteru?"
<BR>&nbsp;&nbsp;&nbsp;&nbsp;&nbsp;"Da. Automatski se prenose."
<BR>&nbsp;&nbsp;&nbsp;&nbsp;&nbsp;"Onda ih mogu pregledati i ovako. Nema potrebe da uznemiravamo dr Rida." Li je za trneutak oklevao. "Recite mi, kakvo je raspoloženje? Kako procenjujete psihološko stanje članova svoje grupe?"
<BR>&nbsp;&nbsp;&nbsp;&nbsp;&nbsp;Voznesenski je na trenutak delovao iznenađeno, a onda se zamišljeno namrštio. "Meni svi deluju normalno", rekao je trenutak kasnije. "Postojalo je izvesno uzbuđenje neposredno pre polaska rovera, ali sada se sve vratilo na normalu."
<BR>&nbsp;&nbsp;&nbsp;&nbsp;&nbsp;Li je upravo to i želeo da čuje. "Dobro", rekao je. "Drago mi je što su zadovoljni i što rade."
<BR>&nbsp;&nbsp;&nbsp;&nbsp;&nbsp;Mihail Voznesenski mračno je klimnuo glavom. Razmenili su još nekoliko učtivosti, a onda su se oprostili.
<BR>&nbsp;&nbsp;&nbsp;&nbsp;&nbsp;Voznesenski je nastavio da zuri u ekran dugo pošto je ovaj ostao siv. Nije lagao komandanta ekspedicije, bar ne otvoreno. Samo je malo doterao činjenice o moralu. Zaista, svi su izgledali zadovoljni i zaposleni. Ali ipak, to nije bilo sasvim tačno.
<BR>&nbsp;&nbsp;&nbsp;&nbsp;&nbsp;Nešto nije bilo kako treba. Voznesenski se zamislio. Osećao je napetu atmosferu, čega pre par nedelja nije bilo. Nije mogao da odredi tačno, nije bilo ispada neprijateljstva, ničega goreg od zlonamernog peckanja Ilone Malater i Patelovog cviljenja zbog preraspodele vremena.
<BR>&nbsp;&nbsp;&nbsp;&nbsp;&nbsp;Ali nešto se dešavalo.
<BR>&nbsp;&nbsp;&nbsp;&nbsp;&nbsp;Većina članova grupe je smršala. To se pogotovo primećivalo poslednjih nedelju dana. Rid kaže da se to moglo očekivati. I da svi fiziološki podaci idu pravo do stručnjaka na Zemlji. Da ih je nešto uzbunilo, javili bi nam, zar ne?
<BR>&nbsp;&nbsp;&nbsp;&nbsp;&nbsp;Ili bi se bojali da nas ne poplaše, da nam ne umanje efikasnost? Na kraju krajeva, ostaje nam tek nešto više od tri nedelje.
<BR>&nbsp;&nbsp;&nbsp;&nbsp;&nbsp;Možda treba da razgovaram sa Ridom, pomisio je dok je ustajao od komunikacionog pulta. On je naš lekar. I psiholog. Možda on može da mi pomogne.
<BR>&nbsp;&nbsp;&nbsp;&nbsp;&nbsp;Slegnuvši širokim ramenima, Voznesnski je rešio da umesto toga ode na spavanje. Razgovaraću sa Ridom sutra, ako i dalje budem zabrinut. I sutra će biti dovoljno vremena.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
