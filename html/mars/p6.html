<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 1: POPODNE
<P>&nbsp;&nbsp;&nbsp;&nbsp;&nbsp;Prvo što su naučnici uradili, posle malih svečanih govora, bilo je da prikupe, za svaki slučaj, uzorke marsovskog tla, stenja i atmosfere.
<BR>&nbsp;&nbsp;&nbsp;&nbsp;&nbsp;Za slučaj da ih neki iznenadni događaj natera da se strpaju u svoje sletno/uzletno vozilo i požure nazad na orbitu oko planete, proveli su prva dva časa na površini trpajući uzorke stenja i zemljišta u hermetički zatvorene kutije i ispunjavajući cevčice vazduhom uzetim na nivou tla pa sve do visine od deset metara, u čemu im je pomagala titanijumska motka koja se opasno klatila.
<BR>&nbsp;&nbsp;&nbsp;&nbsp;&nbsp;Za to vreme, robot-graditelj odtutnjao je preko stenovitog tla prema tri teretnjaka bez ljudske posade, koji su se spustili prethodnog dana i sada ležali razmešteni u prečniku od dva kilometra oko mesta predviđenog za spuštanja. Nalik na ogromnog mehaničkog mrava, robot je vredno dovukao teret do naduvane kupole koja će istraživačima biti dom narednih osam nedelja.
<BR>&nbsp;&nbsp;&nbsp;&nbsp;&nbsp;Mihail Andrejevič Voznesenski, veteran iz dvanaest svemirskih letova, sedeo je u komandnoj kabini na kapetanskom sedištu, prateći jednim okom naučnike, a drugim plan misije. Pit Konors je sedeo kraj njega i nadgledao robota, istovremeno razgovarajući sa komandom ekspedicije na orbiti oko planete. Mada su obojica bili u skafandrima, spremni da izlete napolje ako se desi nešto što bi zahtevalo njihovu pomoć, ipak su skinuli kacige.
<BR>&nbsp;&nbsp;&nbsp;&nbsp;&nbsp;Konors je isključio radio i obratio se Rusu. "Momci na orbiti kažu da smo se spustili samo sto trideset metara od predviđene tačke sletanja. Šalju vam čestitke."
<BR>&nbsp;&nbsp;&nbsp;&nbsp;&nbsp;Voznesenski se nasmešio - redak prizor. "Bilo bi i bliže, ali stene su južnije prevelike."
<BR>&nbsp;&nbsp;&nbsp;&nbsp;&nbsp;"Obavili ste prokleto dobar posao", rekao je Konors. "Kalinjingrad će biti zadovoljan." Njegov glas predstavljao je bogati bariton, obučavan u crkvenim horovima. Amerikanac je imao dugačko, gotovo konjasto lice sa kožom boje čokolade i krupnim, žalosnim, smeđim očima, sa crvenilom na ivicama kapaka. Kosa mu je bila ošišana vojnički kratko, pa se video šiljak na čelu.
<BR>&nbsp;&nbsp;&nbsp;&nbsp;&nbsp;"Znate kako kažu stari piloti", odvratio je Voznesenski.
<BR>&nbsp;&nbsp;&nbsp;&nbsp;&nbsp;Konors se nasmejao. "Svako sletanje je dobro ako možeš da odeš kući na sopstvenim nogama."
<BR>&nbsp;&nbsp;&nbsp;&nbsp;&nbsp;"Svi sistemi funkcionišu. Pridržavamo se plana." To je bio način Voznesenskog da prekine pohvale zbog veštog sletanja. Rus nije verovao u laskanje, čak ni od čoveka sa kojim je radio već skoro četiri godine. Na njegovom širokom, ravnom licu najčešći izraz bilo je mrštenje, a plave oči uvek su mu delovale sumnjičavo.
<BR>&nbsp;&nbsp;&nbsp;&nbsp;&nbsp;"Da. A sad druga ekipa mora da se spusti kraj nas. Pitam se koliko će dobri biti Mironov i moj stari drugar Abel."
<BR>&nbsp;&nbsp;&nbsp;&nbsp;&nbsp;"Mironov je sjajan pilot. Mogao bi se spustiti i na naš krov, ako bi to poželeo."
<BR>&nbsp;&nbsp;&nbsp;&nbsp;&nbsp;Konors se nasmejao, vedro i opušteno. "E, to bi nam napravilo grdan problem, zar ne?"
<BR>&nbsp;&nbsp;&nbsp;&nbsp;&nbsp;Voznesenski je naterao usne da se izviju naviše, ali to ga je očito stajalo napora.
<BR>&nbsp;&nbsp;&nbsp;&nbsp;&nbsp;Naučnici su smestili uzorke u srednji odeljak S/UV. U slučaju potrebe, putnička i komandna kabina mogle su da uzlete. Donji deo lendera - skladišta i aerokočnice - ostali bi na Martsu. Čak i ako bi jedan ili više naučnika bili ostavljeni, dragoceni uzorci stići će do svemirskog broda koji je čekao na orbiti, a potom i do naučnika koji su čekali na Zemlji.
<BR>&nbsp;&nbsp;&nbsp;&nbsp;&nbsp;Pošto je prvi posao obavljen na zadovoljstvo Voznesenskog, naredio je ekipi da unesu zalihe u kupolu. Žurili su da preteknu čudnovato sitno sunce koje se spuštalo ka zapadu. Robot-graditelj teglio je teške platforme sa opremom, a istraživači su izvodili naizgled čuda nadljudske snage, podižući zelene cilindre sa kiseonikom, visine čoveka, i kabaste pakete koji bi na Zemlji težili preko sto kilograma.
<BR>&nbsp;&nbsp;&nbsp;&nbsp;&nbsp;Znojeći se kao kakav fizikalac u svom skafandru, Džejmi se gorko nasmešio kad je pomislio da je prvi posao prvih istraživača Marsa da tegle kao robovi, stenjući i vukući satima, bez potrebe da misle. Na televiziji i u javnim izveštajima ovo sve izgleda tako lako, pomislio je. Niko nikada ne gleda naučnika na poslu - pogotovo ne onda kada mora da tegli kao marva.
<BR>&nbsp;&nbsp;&nbsp;&nbsp;&nbsp;Ni on ni ostali nisu obraćali mnogo pažnje na snagu zbog niske gravitacije. Tokom nešto više od devet meseci leta sa Zemlje, njihov brod okretao se oko ose po obodu kruga prečnika pet kilometara kako bi stvarao osećanje težine, pošto duži boravak pri nultoj gravitaciji opasno slabi mišiće i demineralizuje kosti. Veštačka gravitacija počela je sa normalnom zemaljskom težom od jednog g, a potom se mesecima sporo smanjivala sve do Marsove vrednosti od gotovo jedne trećine g. Sada, na površini Marsa, mogli su normalno da hodaju, ali i da dižu ogromne terete mišićima nastalim evolucijom na Zemlji.
<BR>&nbsp;&nbsp;&nbsp;&nbsp;&nbsp;Na kraju tog dugog, zamornog dana konačno su ušli u kupolu. Sićušno sunce već je obojilo nebo u plameno crveno, a temperatura napolju bila je dobrih pedeset stepeni ispod nule.
<BR>&nbsp;&nbsp;&nbsp;&nbsp;&nbsp;Kupola je bila ispunjena vazduhom pogodnim za disanje, sa normalnim zemaljskim pritiskom i temperaturom, ako je verovati meračima. Termometar je pokazivao tačno dvadeset jedan stepen Celzijusa.
<BR>&nbsp;&nbsp;&nbsp;&nbsp;&nbsp;Svo šestoro ipak je još nosilo skafandre pod pritiskom, i ostaće u njima sve dok Voznesenski ne odluči da je bezopasno disati vazduh pod kupolom. Džejmiju je odelo teško nalegalo na ramena. Više nije imalo onaj 'novi' miris čiste plastike i tek proizvedene tkanine; zaudaralo je na znoj i mašinsko ulje. Regenerator u rancu izvlačio je ugljen-dioksid i ubacivao kiseonik, ali filtri i minijaturni ventilatori u odelu nisu mogli da uklone sve zadahe koji su se nakupljali od napornog rada.
<BR>&nbsp;&nbsp;&nbsp;&nbsp;&nbsp;"Sada dolazi trenutak istine", začuo je promukli glas Ilone Malater. Zvučala je zavodljivo - ili možda samo umorno.
<BR>&nbsp;&nbsp;&nbsp;&nbsp;&nbsp;Voznesenski je već nekoliko sati proveravao da li kupola negde propušta, nadgledao je pritisak i sastav vazduha, petljao oko pumpi i grejača smeštenih nasred tvrdog plastičnog poda. Jedno po jedno, svi su se polako okupili oko njega, čekajući da izda naređenje koje su svi očekivali sa mešavinom čežnje i užasa.
<BR>&nbsp;&nbsp;&nbsp;&nbsp;&nbsp;Voleli to ili ne, Voznesenski je bio vođa njihove ekipe, a godine obuke naučile su ih da se pokoravaju naređenjima vođe, ni ne pomišljajući na njegovu nacionalnost. Sve što budu radili na ovom preteći drugačijem svetu biće urađeno u skladu sa pravilima i propisima koji su polako i detaljno razrađeni na Zemlji. Prvi i najvažniji posao Voznesenskog biće staranje da ta pravila i propisi budu poštovani na Marsu.
<BR>&nbsp;&nbsp;&nbsp;&nbsp;&nbsp;Rus je završio pregled ventilatora koji su blago zujali i rezervnih tankova sa kiseonikom i ugledao pet članova ekipe okupljene oko njega. Bilo je teško razabrati lice kroz vizir kacige, a kamoli izraz. Obratio im se svojim gotovo savršenim engleskim: "Svi merači su u okviru normale. Izgleda da je bezbedno skinuti skafandre."
<BR>&nbsp;&nbsp;&nbsp;&nbsp;&nbsp;Džejmi se setio fizičara iz Albukirka, izbezumljenog zbog nekog eksperimenta koji nikako nije ispadao kako treba, koji mu je rekao: "Čitava fizika se svodi na očitavanje proklete vrednosti na prokletom meraču."
<BR>&nbsp;&nbsp;&nbsp;&nbsp;&nbsp;Voznesenski se obratio Konorsu, drugom po starešinstvu. "Pite, plan misije zahteva da ti prvi isprobaš vazduh."
<BR>&nbsp;&nbsp;&nbsp;&nbsp;&nbsp;Amerikanac se nervozno nasmejao. "Da, ja sam zamorac, znam."
<BR>&nbsp;&nbsp;&nbsp;&nbsp;&nbsp;Naglašeno je uzdahnuo, što su svi mogli da čuju u slušalicama. "Evo", rekao je.
<BR>&nbsp;&nbsp;&nbsp;&nbsp;&nbsp;Konors je odškrinuo vizir kacige, šmrknuo, a potom je sasvim podigao vizir i dublje udahnuo. Odjednom se nasmešio, pokazavši zube. "Grdno bolje nego ono napolju."
<BR>&nbsp;&nbsp;&nbsp;&nbsp;&nbsp;Svi su se nasmejali i napetost je popustila. Podigli su vizire, a potom otkopčali kacige skafandra i potpuno ih podigli. Džejmiju je puklo u ušima, ali nije se desilo ništa gore.
<BR>&nbsp;&nbsp;&nbsp;&nbsp;&nbsp;Ilona je zatresla kratkim, plavim kovrdžama i polako udahnula, lako šireći nežne nozdrve. "Uf! Oseća se baš kao modul za obuku. Suviše je suvo. To je loše za kožu."
<BR>&nbsp;&nbsp;&nbsp;&nbsp;&nbsp;Džejmi se pažljivo osvrnuo po novom domu, pošto mu sada kaciga nije ograničavala vidik.
<BR>&nbsp;&nbsp;&nbsp;&nbsp;&nbsp;Video je kupolu koja se uzdizala ka polumračnom nebu, pojačana zakrivljenim metalnim rebrima. To ga je podsetilo na prvu posetu planetarijumu, još kao dete u Sata Feu. Isto osećanje tišine i divljenja. Ista meka svežina u vazduhu. Iloni je vazuh bio presuv; njemu se činio izvanredan.
<BR>&nbsp;&nbsp;&nbsp;&nbsp;&nbsp;Glatka plastična koža kupole bila je zatamnjena polarizovanom električnom strujom koja je zadržavala toplotu unutra. Po danu će donji deo kupole biti proziran kako bi se iskoristila Sunčeva toplota, ali noću je ona ličila na ogromni iglo postavljen na smrznutu marsovsku ravnicu, zatamnjen kako bi zadržao toplotu, sprečavajući je da se otisne u retki, ledeni vazduh Marsa. Sve je bilo osvetljeno prugama svetlosti istovetne Sunčevoj, ali gornji delovi kupole jedva su se videli u tami koja se tamo nakupljala.
<BR>&nbsp;&nbsp;&nbsp;&nbsp;&nbsp;Platična koža kupole bila je dvoslojna, kao izloacioni prozori, kako bi zadržavala hladnoću napolju. Najviši deo bio je samo poluproziran, ispunjen posebno gustom plastikom koja će upijati štetno zračenje, pa čak zaustavljati i manje meteorite, ako je verovati inženjerima. Pomisao na mogućnost bušenja kupole bila je jeziva. Svuda duž oboda bile su postavljene zakrpe i masa za lepljenje, ali hoće li imati vremena da poprave pukotinu pre nego što sav vazduh iscuri napolje? Džejmi se setio crnog humora iz fabrike padobarana: 'Ništa vi ne brinite. Ako se padobran ne otvori, donesite ga i daćemo vam novi.'
<BR>&nbsp;&nbsp;&nbsp;&nbsp;&nbsp;Električna energija koja je zagrevala kupolu poticala je iz kompaktnog nuklearnog generatora koji se nalazio u jednoj od teretnih letelica. Sutra, posle spuštanja druge ekipe, robot-graditelj će izvući generator i zakopati ga u tle Marsa na pola kilometra od kupole.
<BR>&nbsp;&nbsp;&nbsp;&nbsp;&nbsp;Ne smem ga zvati tle, pomislio je Džejmi. Tle je živo, puno mikroorganizama, kišnih glista i drugih živih bića. Ovde, na Marsu, zove se regolit, baš kao i potpuno mrtva površina potpuno mrtvog Meseca.
<BR>&nbsp;&nbsp;&nbsp;&nbsp;&nbsp;Je li Mars zaista mrtav, upitao se Džejmi. Setio se priča koje je čitao kao dečak, maštarija o Marsovcima koji se bore duž kanala koji im opasuju planetu, divnih fantazija o gradovima nalik na šahovske figure i kućama koje se okreću ka suncu kao cvetovi. Na Marsu nema kanala, to je sad znao. Nema gradova. Ali je li planeta potpuno beživotna? Postoje li fosili koje će iskopati iz tog crvenog peska?
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
