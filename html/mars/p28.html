<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 6: POPODNE
<P>&nbsp;&nbsp;&nbsp;&nbsp;&nbsp;Sredinom popodneva stigli su do kanjona, baš tamo gde je Džejmi želeo, na spoju tri široke pukotine u tlu koje su ga podsećale na jaruge kakve u pustinji izdube divlje bujice.
<BR>&nbsp;&nbsp;&nbsp;&nbsp;&nbsp;Ali veće. Ogromne, kao Veliki Kanjon, osim što na dalekom dnu nije bilo reke. Džejmi je stajao na mestu gde su se tri kanjona spajala i jedva je mogao da vidi drugu stranu. Dok je gledao dole, pretpostavio je da se dno kanjona nalazi na dubini od najmanje jednog kilometra, možda i kilometra i po, i da se sastoji od crvenkaste stene ispucale i istrošene od eona grejanja na suncu i smrzavanja svake noći.
<BR>&nbsp;&nbsp;&nbsp;&nbsp;&nbsp;Iznenda se osetio sitan, beznačajan, kao mrav na ivici kakve obične jaruge u Novom Meksiku. U jednom vrtoglavom trenutku uplašio se da će se preturiti preko ivice i pasti dole.
<BR>&nbsp;&nbsp;&nbsp;&nbsp;&nbsp;Ovde gore bilo je manje razbacanog stenja, kao da je nekada površina bila očišćena, pa se stenje samo delimično vratilo. Čudno, pomislio je. Sada smo bliže području sa više kratera na jugu, a ipak nema toliko ostataka od udara kao na severu.
<BR>&nbsp;&nbsp;&nbsp;&nbsp;&nbsp;Ponovo je usmerio pažnju na kanjone, osećajući podrhtavanje od uzbuđenja kakvo nikada ranije nije iskusio. Prvi čovek koji gleda u Marsov kanjon! U tom stenju možda je zapisano i milijardu godina istorije planete. Dve milijarde. Možda i četiri. Jezivo.
<BR>&nbsp;&nbsp;&nbsp;&nbsp;&nbsp;Zid kanjona bio je gotovo sasvim vertikalan. Pomisao na spuštanje istovremeno ga je uzbuđivala i plašila. Dno je toliko daleko! Ipak, potpuno jasno ga je video. U retkom vazduhu nije bilo nimalo izmaglice.
<BR>&nbsp;&nbsp;&nbsp;&nbsp;&nbsp;Kao geologu, bilo mu je jasno da je ovaj lavirint kanjona nastao kao posledica pucanja tla, jer je podzemno pomeranje stenja oslabilo površinu i izazvalo njeno pucanje. Kada je ovuda tekla voda, ma koliko davno to bilo, išla je duž pukotina, proširujući ih i produbljujući. Ili se, još verovatnije, permaslana ispod površine povremeno topi i time podriva tle sve dok se ne uruši.
<BR>&nbsp;&nbsp;&nbsp;&nbsp;&nbsp;"Je li se tako desilo?" upitao je Džejmi neme jaruge. "Koliko davno se to desilo?"
<BR>&nbsp;&nbsp;&nbsp;&nbsp;&nbsp;Izuvijani kanjoni ostali su nemi.
<BR>&nbsp;&nbsp;&nbsp;&nbsp;&nbsp;Što je više zurio u dubinu, bilo mu je sve jasnije da ovde nikada nije bilo bujica. Mars je blag svet, rekao je sebi. tle se ne trese. Nema oluja. Ako je na ovoj planeti ikada i bilo bujica, svakako ih nije bilo ovde.
<BR>&nbsp;&nbsp;&nbsp;&nbsp;&nbsp;Ispravio se i pogledao preko prostranog kanjona, ka drugoj strani. Naše neznanje još je šire, pomislio je. Svaki geolog sa Zemlje mogao bi da provede ovde čitav život, i to opet ne bi bilo dovoljno da prikupi sve podatke koje ovi kanjoni mogu da pruže. A ja imam samo ovo popodne i sutrašnji dan. Osim ako nagovorim Mihaila da promeni plan putovanja.
<BR>&nbsp;&nbsp;&nbsp;&nbsp;&nbsp;Okrenuo se ka Rusu, koji je stajao između njega i rovera, takođe gledjaući u kanjon. Blistavi aluminijumski oklop rovera bio je sada prekriven crvenkastom prašinom, naročito oko točkova. Vozilo je izgledalo kao da je zarđalo.
<BR>&nbsp;&nbsp;&nbsp;&nbsp;&nbsp;Boreći se sa iracionalnim strahom koji ga je nagrizao negde duboko iznutra, Džejmi ga je pozvao. "Mihaile, moram da se spustim do dna. Trebaće mi tvoja pomoć."
<BR>&nbsp;&nbsp;&nbsp;&nbsp;&nbsp;Rus je pošao ka Džejmiju u svom blistavo crvenom skafandru. "To je nepotreban rizik."
<BR>&nbsp;&nbsp;&nbsp;&nbsp;&nbsp;Džejmi je morao da se nasmeje. "Često sam se pentrao po stenju. I to pod punom gravitacijom."
<BR>&nbsp;&nbsp;&nbsp;&nbsp;&nbsp;"To je nepotreban rizik", ponovio je Voznesenski.
<BR>&nbsp;&nbsp;&nbsp;&nbsp;&nbsp;"Pa zašto nam je onda uprava misije dozvolila da u rover smestimo opremu za penjanje? Ma hajde, Mihaile, sa čekrkom i kablovima to uopšte nije neki rizik. Ako pomisliš da sam u opasnosti, možeš me izvući gore želeo ja to ili ne."
<BR>&nbsp;&nbsp;&nbsp;&nbsp;&nbsp;"Sunce zalazi. Biće suviše hladno. Sutra ćeš imati čitav dan."
<BR>&nbsp;&nbsp;&nbsp;&nbsp;&nbsp;"U skafandru će mi biti dobro. Imamo tri četvrt sata pre zalaska", odgovorio je Džejmi. "Osim toga, Sunce sija na ovu stranu kanjona. Sutra ujutro biće u senci."
<BR>&nbsp;&nbsp;&nbsp;&nbsp;&nbsp;Nije mogao da vidi Rusovo lice kroz zlatasti vizir kacige. Ovaj je dugo ćutao, očito razmišljajući i odmeravajući mogućnosti. "U redu", konačno je rekao. "Ali kad kažem da se vratiš, nemoj se raspravljati."
<BR>&nbsp;&nbsp;&nbsp;&nbsp;&nbsp;"Dogovoreno", rekao je Džejmi.
<BR>&nbsp;&nbsp;&nbsp;&nbsp;&nbsp;Proveo je sledeći sat polako se spuštajući niz strmu liticu zida kanjona, zaustavljajući se svakih desetak metara da odlomi uzorke. Preko skafandra je nosio penjačke vezove, pričvršćene za električni čekrk na ivici kanjona kablovima jačim od čelika. Mogao je da kontorliše čekrk peko dugmića ugrađenih u vezove, mada je Voznesenski mogao da preuzme kontrolu pomoću direktnih komandi na čekrku, a ako ustreba mogao bi da ga izvuče i ručno.
<BR>&nbsp;&nbsp;&nbsp;&nbsp;&nbsp;Stena nije slojevita, shvatio je Džejmi. Kao da je svuda ista, skroz do dna. To ga je zbunilo. Jedinstvena masa istovetnog kamena? Kako je to moguće? Setio se romana koji je pročitao pre više godina, i scene u njemu u kojoj je konjička divizija izišla da paradira na terenu koji je opisan kao kilometar debeo sloj čistog gvožđa. Da li se ta scena dešavala na Marsu? Nije mogao da se seti.
<BR>&nbsp;&nbsp;&nbsp;&nbsp;&nbsp;Ovo je bilo drugačije od terena oko kupole. Ovde nikada nije bilo okeana da položi slojeve taloga koji bi se tokom godina pretvorili u slojevitu stenu. Sada gledam u pravi omotač planete, prvobitni materijal od koga se planeta sastojala na samom početku. Jedna ogromna masa stene, koja se ne pruža samo jedan bedni kilometar, nego sigurno stotine i stotine u dubinu! Ili čak i više!
<BR>&nbsp;&nbsp;&nbsp;&nbsp;&nbsp;Džejmi je landarao u vazduhu, blago se izvijajući u vezovima i zureći u sivkasto-crveni zid. Ovo stoji ovako otkako je planeta nastala, otkako se ohladila i očvrsla. Mora da je staro preko četiri milijarde godina! Dahtao je kao da je pretrčao dva kilometra, kao da je upravo našao najdragoceniji dragulj u Vaseljeni.
<BR>&nbsp;&nbsp;&nbsp;&nbsp;&nbsp;Na Zemlji nema ničeg ovakvog. Osnovna stena uvek je zakopana pod kilometrima pokorice. Čak je i okeansko dno pokriveno sedimentima. Na Zemlji se nikada ne može videti izložena osnovna stena. Ali Mars je drugačiji, ponovio je u sebi. Ovde se ne mogu primenjivati stare pretpostavke.
<BR>&nbsp;&nbsp;&nbsp;&nbsp;&nbsp;Nije ni diferencirana, shvatio je. Zato ima toliko gvožđa u površinskom pesku. Gvožđe nikada nije potonulo ka jezgru kao na Zemlji. Nalazi se po čitavoj površini. Zašto? Kako?
<BR>&nbsp;&nbsp;&nbsp;&nbsp;&nbsp;Gore na ivici, Voznesenski je izvukao automatsku sondu iz teretnog odeljka rovera i latio se da je postavi. Anemometar je odmah počeo da se okreće, toliko brzo da se iznenadio. Vazduh je bio toliko redak da bi i najmanji dašak bio neobičan. Tošimi će biti milo što ima još jednu tačku sa koje dobija izveštaje, pomislio je Voznesenski dok je uključivao telemetrijski radio na izotopni pogon.
<BR>&nbsp;&nbsp;&nbsp;&nbsp;&nbsp;Potom se vratio do čerka. Ukopao se čvrsto kao mašina na prašnjavom crvenom tlu i počeo da snima čitavo područje.
<BR>&nbsp;&nbsp;&nbsp;&nbsp;&nbsp;Džejmi je takođe snimao, foto-aparatom koji je nosio zakačen za pojas sa ostalom opremom.
<BR>&nbsp;&nbsp;&nbsp;&nbsp;&nbsp;Kako se približavao dnu, Džejmi je tragao za ostacima prvobitne pukotine od koje je kanjon nastao. Uzalud. Eoni prašine koju su naneli vetrovi i povremene peščane oluje pokrili su dno kanjona. Džejmi se nasmešio, viseći u penjačkim vezovima. Još koja milijarda godina i kanjon će se potpuno napuniti peskom.
<BR>&nbsp;&nbsp;&nbsp;&nbsp;&nbsp;Nije želeo da gleda uvis dok je visio u vezovima. Kameni zid se nadvijao nad njim, suviše visok i strm za penjanje. Drugi zidovi bili su udaljeni kilometrima, ali što je dublje silazio, sve više mu se činilo da se približavaju, kao da će ga zarobiti. Osećao se kao u zamci, uplašen u nekom dubokom i nerazumnom delu uma. Zato se latio otkidanja kamena dok je silazio i razgledanja dna u dubini ne bi li otkrio osnovnu pukotinu od koje je kanjon nastao. Nije uspeo da je nađe.
<BR>&nbsp;&nbsp;&nbsp;&nbsp;&nbsp;A šta si očekivao, upitao se. Nešto očito kao raselina San Andreas?
<BR>&nbsp;&nbsp;&nbsp;&nbsp;&nbsp;"Vreme je da se vratiš", javio se Voznesenski. "Odmah."
<BR>&nbsp;&nbsp;&nbsp;&nbsp;&nbsp;Džejmi se ipak zabacio u vezovima i pogledao uvis. U jednom vrtoglavom trenutku osećao se kao da se kameni zid naginje i pada na njega.
<BR>&nbsp;&nbsp;&nbsp;&nbsp;&nbsp;Ali začuo je sebe kako se žali. "Nisam još stigao do dna!"
<BR>&nbsp;&nbsp;&nbsp;&nbsp;&nbsp;"Smračuje se."
<BR>&nbsp;&nbsp;&nbsp;&nbsp;&nbsp;Njišući se u vezovima, Džejmi je shvatio da su senke suprotnog zida kanjona gotovo stigle do njega. Stresao se. Mihail je u pravu; ne želim da se ovde dole nađem u tami.
<BR>&nbsp;&nbsp;&nbsp;&nbsp;&nbsp;"U redu, eto me gore", rekao je u mikrofon pod kacigom. Osetio je da se vezovi zatežu oko njega kad ga je kabl povukao. Držao se obema rukama za kabl i pokušavao da čizmama nađe neki oslonac u glatkoj steni. No, čekrk je obavio sav posao.
<BR>&nbsp;&nbsp;&nbsp;&nbsp;&nbsp;Konačno je stigao do vrha. Sunce je već dodirivalo horizont. Džejmi se stresao unutar zagrejanog skafandra. Nebo na istoku već je bilo tamno.
<BR>&nbsp;&nbsp;&nbsp;&nbsp;&nbsp;Voznesenski mu je pomogao da skine vezove i pojas sa opremom; potom su pošli ka roveru.
<BR>&nbsp;&nbsp;&nbsp;&nbsp;&nbsp;Džejmi je pružio ruku da zaustavi saputnika.
<BR>&nbsp;&nbsp;&nbsp;&nbsp;&nbsp;"Čekaj malo, Mihaile. Na Marsu smo već nedelju dana, a nismo nijednom pogledali zalazak sunca."
<BR>&nbsp;&nbsp;&nbsp;&nbsp;&nbsp;Rus je ispustio zvuk negde između stenjanja i frktanja, ali se zaustavio. Obojica su stajala na širokoj ravnici Marsa, ruku punih opreme, i gledala sićušno i bledo Sunce kako dodiruje ravan horizont. Nije se desilo ništa upečatljivo. Nije bilo plamenih boja od čije lepote zastaje dah. Vazduh je bio suviše redak, suviše suv, suviše čist. Pa ipak...
<BR>&nbsp;&nbsp;&nbsp;&nbsp;&nbsp;Ružičasto nebo potamnelo je do crvenog, pa ljubičastog, jednolično i ravnomerno, onako kako se kupola planetarijuma zamračuje kada se svetla polako gase.
<BR>&nbsp;&nbsp;&nbsp;&nbsp;&nbsp;"Gledaj!" pokazao je Džejmi kada je Sunce nestalo sa vidika. Nad horizontom je visio usamljeni pramen oblaka, zakratko blesnuvši kao srebrnasta utvara. Potom je Sunce nestalo i oblak se stopio sa opštom tamom.
<BR>&nbsp;&nbsp;&nbsp;&nbsp;&nbsp;"Ovo je mnogo lepše nego što sam mogao da zamislim." Glas Voznesenskog bio je blaži i topliji nego što ga je Džejmi ikada ranije čuo.
<BR>&nbsp;&nbsp;&nbsp;&nbsp;&nbsp;"Bogme, jeste. Pitam se..."
<BR>&nbsp;&nbsp;&nbsp;&nbsp;&nbsp;Reči su mu zamrle u grlu. Srce je počelo da mu udara kao ludo. Nebo je svetlucalo, blago se presijavajući kao da lebdi nad njima, prelivajući se u bojama toliko bledim i blagim da u prvi mah Džejmi nije mogao da poveruje sopstvenim očima.
<BR>&nbsp;&nbsp;&nbsp;&nbsp;&nbsp;"Mihaile..."
<BR>&nbsp;&nbsp;&nbsp;&nbsp;&nbsp;"Vidim. Polarna svetlost."
<BR>&nbsp;&nbsp;&nbsp;&nbsp;&nbsp;"Kao na dalekom severu." Džejmijev glas drhtao je od divljenja. Svetla su pulsirala i menjala se preko čitavog neba, same pastelne nijanse ružičaste, zelene, plave i bele. Kroz njih je jedva nazirao zvezde.
<BR>&nbsp;&nbsp;&nbsp;&nbsp;&nbsp;"Ali Mars nema magnetno polje", rekao je Voznesenski, pre zbunjeno nego zadivljeno.
<BR>&nbsp;&nbsp;&nbsp;&nbsp;&nbsp;"Svejedno", odgovorio je Džejmi. "Čestice solarnog vetra sigurno se nalaze u gornjim slojevima atmosfere oko čitave planete. Gasovi tamo gore sijaju kada ih čestice pobude. To mora da se dešava svuda, svake noći. Samo nikada nismo ostali napolju dovoljno dugo da vidimo."
<BR>&nbsp;&nbsp;&nbsp;&nbsp;&nbsp;"Zar ne bi trebalo da se vidi sa orbite?" Mihail je zvučao naučnije od Džejmija.
<BR>&nbsp;&nbsp;&nbsp;&nbsp;&nbsp;"Verovatno je vrlo slabo kada se gleda odozgo, na pozadini planete. Ali kada bi znali šta da traže, siguran sam da bi Katrin Dils i Uljanov mogli da je vide."
<BR>&nbsp;&nbsp;&nbsp;&nbsp;&nbsp;Boje su izbledele. Svetla su polako zamirala, ostavljajući za sobom mirno i tamno nebo. Džejmi je osetio drhtaj, mada nije znao da li od divljenja ili od straha. Verovatno oboje pomalo. Srce mu je i dalje bubnjalo u ušima. Koliko je mogao da vidi, sada je na sve strane vladala potpuna tama. Kao da je svet nestao, kao da stoji potpuno sam u sopstvenom svemiru, nenaseljenom, sasvim praznom osim njega samog.
<BR>&nbsp;&nbsp;&nbsp;&nbsp;&nbsp;I zvezda. Čak i kroz obojeni vizir kacige Džejmi je video blistave, večne zvezde kako ga gledaju kao stari, odani prijatelji, govoreći mu da čak i na ovom neobičnom, praznom svetu one stoje na svom mestu, kao čuvari opšteg reda.
<BR>&nbsp;&nbsp;&nbsp;&nbsp;&nbsp;Jedna od zvezda primetno se kretala preko neba. "Jesu li to naši brodovi na orbiti?" glasno se upitao Džejmi.
<BR>&nbsp;&nbsp;&nbsp;&nbsp;&nbsp;Voznesenski se nasmejao. "To je Fobos, toliko blizu da izgleda kao orbitalna stanica koja se kreće sa zapada ka istoku. Deimos je preslab da bi se video, osim ako tačno znaš kuda da gledaš."
<BR>&nbsp;&nbsp;&nbsp;&nbsp;&nbsp;Džejmi je prepoznao Orion i Bika, sa jatom Plejada oko vrata. Okrenuo se i ugledao Velikog i Malog Medveda. Severnjača se ne nalazi nad severnim polom Marsa, setio se.
<BR>&nbsp;&nbsp;&nbsp;&nbsp;&nbsp;"Gledaj tamo." Voznesenski je sigurno pokazivao rukom, ali pod svetlom zvezda Džejmi nije mogao da ga vidi.
<BR>&nbsp;&nbsp;&nbsp;&nbsp;&nbsp;Rus ga je uhvatio za rame i blago ga okrenuo. "Tačno iznad horizonta. Blistavo plava."
<BR>&nbsp;&nbsp;&nbsp;&nbsp;&nbsp;Džejmi je video. Neopbično lepa plava zvezda koja svetluca nisko nad horizontom.
<BR>&nbsp;&nbsp;&nbsp;&nbsp;&nbsp;"Je li to Zemlja?" upitao je šapatom punim poštovanja.
<BR>&nbsp;&nbsp;&nbsp;&nbsp;&nbsp;"Zemlja", odgovorio je Voznesenski. "I Mesec."
<BR>&nbsp;&nbsp;&nbsp;&nbsp;&nbsp;Džejmi nije mogao da razabere bledi sjaj zvezde koja je gotovo dodirivala veliku plavu tačku. Voznesenski je tvrdio da može, ali Džejmi je pretpostavio da je to pre mašta nego oštro oko.
<BR>&nbsp;&nbsp;&nbsp;&nbsp;&nbsp;"Moramo da se vratimo u rover", konačno je rekao Voznesenski. "Nema smisla da se smrznemo diveći se nebu."
<BR>&nbsp;&nbsp;&nbsp;&nbsp;&nbsp;Uključio je svetiljku u kacigi, smesta pokvarivši prilagođenost očiju potpunoj tami, a potom daljinskim kontrolama uključio svetla u roveru. Oklevajući, gotovo besan na kosmonauta, Džejmi je pošao za njim ka vozilu.
<BR>&nbsp;&nbsp;&nbsp;&nbsp;&nbsp;Bilo im je potrebno neobično mnogo vremena da se izvuku iz skafandera u tesnom prostoru unutar vazdušne komore. Uzbuđenje što su otkrili polarnu svetlost postepeno je iščilelo. Kad su ostali u rublju prošaranom cevčicama i smestili se na smotane krevete između kojih se nalazio sto sa podgrejanom večerom, Džejmijev puls se vratio gotovo na normalu.
<BR>&nbsp;&nbsp;&nbsp;&nbsp;&nbsp;Voznesenski je podigao čašu za vodu. "Veoma dobar dan", rekao je. "Mnogo smo postigli."
<BR>&nbsp;&nbsp;&nbsp;&nbsp;&nbsp;Džejmi se kucnuo sa Rusom, iako su čaše bile plastične. "Moći ćeš da podneseš dobar izveštaj dr Liju."
<BR>&nbsp;&nbsp;&nbsp;&nbsp;&nbsp;"Da, pošto večeramo."
<BR>&nbsp;&nbsp;&nbsp;&nbsp;&nbsp;"Ja ću uneti podatke u kompjuter."
<BR>&nbsp;&nbsp;&nbsp;&nbsp;&nbsp;"Dobro. Onda ćemo pozvati bazu da vidimo šta rade."
<BR>&nbsp;&nbsp;&nbsp;&nbsp;&nbsp;Džejmi se nagnuo preko uzanog stola. "Mihaile, imam predlog za sutra."
<BR>&nbsp;&nbsp;&nbsp;&nbsp;&nbsp;Rus se takođe nagnuo, pa su im se nosevi gotovo dodirivali.
<BR>&nbsp;&nbsp;&nbsp;&nbsp;&nbsp;"Na jedva dan odavde ka istoku, ako bismo stalno vozili, nalazi se Titonijumov Rascep, deo Valis Marinerisa - mnogo dublji i širi od..."
<BR>&nbsp;&nbsp;&nbsp;&nbsp;&nbsp;Voznesenski je već odmahivao glavom. "To nije u planu puta. Suviše je daleko da putujemo donde."
<BR>&nbsp;&nbsp;&nbsp;&nbsp;&nbsp;"To je manje od šest stotina kilometara odavde", nastavio je Džejmi. "Stigli bismo za dvadeset sati, ako se ne zaustavljamo."
<BR>&nbsp;&nbsp;&nbsp;&nbsp;&nbsp;"Da vozimo noću? Jesi li poludeo?" U kosmonautovim plavim očima nije bilo straha, samo nepokolebljiva čvrstina čoveka koji je već odlučio koliko je spreman da rizikuje.
<BR>&nbsp;&nbsp;&nbsp;&nbsp;&nbsp;"Dozvoli da objasnim geološke potrebe."
<BR>&nbsp;&nbsp;&nbsp;&nbsp;&nbsp;Začudo, Rus se nasmešio. "Dobro. Ti mi pričaj o geologiji, a ja ću raspremiti sto."
<BR>&nbsp;&nbsp;&nbsp;&nbsp;&nbsp;Dok je Voznesenski ustajao da odnese poslužavnike do police na kojoj će ostati dok se rover ne vrati u bazu, Džejmi je sklopio sto i zavukao ga iza ležaja.
<BR>&nbsp;&nbsp;&nbsp;&nbsp;&nbsp;"Ovde su zidovi kanjona neizdiferencirani", počeo je da objašnjava. "Samo jedna ogromna masa stene bogate gvožđem, izložene i otvorene. To je nečuveno, Mihaile. Na Zemlji nema ničeg sličnog."
<BR>&nbsp;&nbsp;&nbsp;&nbsp;&nbsp;"Znači, došao si do velikog otkrića. Dobro je."
<BR>&nbsp;&nbsp;&nbsp;&nbsp;&nbsp;"Moramo da vidimo jesu li i veliki kanjoni takvi! Je li čitav sistem kanjona istovetan? Tri hiljade kilometara osnovne stene? Nemoguće! Naprosto, nemoguće."
<BR>&nbsp;&nbsp;&nbsp;&nbsp;&nbsp;Voznsenski je već seo u vozačko sedište i počeo da proverava je li antena za komunikaciju u odgovarajućem položaju za kontakt sa brodovima na sinhronoj orbiti.
<BR>&nbsp;&nbsp;&nbsp;&nbsp;&nbsp;"Šta pokazuju satelitske fotografije?" upitao je.
<BR>&nbsp;&nbsp;&nbsp;&nbsp;&nbsp;Zaobljeni prozirni krov kabine bio je toliko nizak da je Džejmi morao da se sagne dok je stajao iza Voznesenskog. Osećao je kako se hladnoća marsovske noći provlači kroz plastistaklo, iako je Voznesenski već uključio toplotni omotač za noć.
<BR>&nbsp;&nbsp;&nbsp;&nbsp;&nbsp;"Nema dovoljno detalja, Mihaile", odgovorio je. "Moramo da lično odemo tamo i pogledamo izbliza formacije stena. Da uzmemo uzorke za analizu."
<BR>&nbsp;&nbsp;&nbsp;&nbsp;&nbsp;"Za to bi nam trebalo barem dva dana. Čitav dan ili i više dok stignemo tamo i isto toliko da se vratimo na predviđeno mesto. Nemamo dovoljno hrane, a predstavljalo bi i nepotrebno opterećenje sistema za recikliranje vazduha. A pokvarili bismo i raspored rada misije."
<BR>&nbsp;&nbsp;&nbsp;&nbsp;&nbsp;"Ma hajde, Mihaile! Možemo da rastegnemo hranu. Pogonski elementi obezbeđuju dovoljno čiste vode, a recikliranje vazduha može da radi mesecima. To sigurno znaš. Uz to, imamo punih nedelju dana između ovog i narednog putovanja."
<BR>&nbsp;&nbsp;&nbsp;&nbsp;&nbsp;"Dvadeset sati vožnje, čak i bez zaustavljanja."
<BR>&nbsp;&nbsp;&nbsp;&nbsp;&nbsp;"Pomoći ću ti u vožnji", nasmešio se Džejmi. "Vozio sam kamionete i po gorim terenima od ovog."
<BR>&nbsp;&nbsp;&nbsp;&nbsp;&nbsp;Rus se okrenuo na sedištu i uperio u Džejmija pogled blistavo plavih očiju. "Ovo nije Novi Meksiko."
<BR>&nbsp;&nbsp;&nbsp;&nbsp;&nbsp;"Tako je. Ovo je Mars. A došli smo da ispitamo ovaj novi svet. Treba da obavimo važan naučni rad, Mihaile..."
<BR>&nbsp;&nbsp;&nbsp;&nbsp;&nbsp;"Vi, naučnici, uvek želite da kršite pravila."
<BR>&nbsp;&nbsp;&nbsp;&nbsp;&nbsp;"Pa, da!" uzviknuo je Džejmi. "Došli smo ovamo upravo zbog nauke. Da istražujemo. Da učimo. Da tragamo za istinom, kuda god nas to odvelo."
<BR>&nbsp;&nbsp;&nbsp;&nbsp;&nbsp;"Lepe reči", gunđao je Voznesenski.
<BR>&nbsp;&nbsp;&nbsp;&nbsp;&nbsp;"Ljudi su i umirali za te ideje!"
<BR>&nbsp;&nbsp;&nbsp;&nbsp;&nbsp;"Da. O tome ti upravo i govorim."
<BR>&nbsp;&nbsp;&nbsp;&nbsp;&nbsp;"Prešli smo sto miliona kilometara", Džejmi je gotovo vikao. "Šta, do đavola, znači još dan ili dva putovanja?"
<BR>&nbsp;&nbsp;&nbsp;&nbsp;&nbsp;"Nismo ovlašćeni. To nije deo plana putovanja. Kontrola misije na Zemlji neće se složiti."
<BR>&nbsp;&nbsp;&nbsp;&nbsp;&nbsp;"Ko ih jebe! Mi smo ovde, Mihaile. Došli smo da bismo učili. Ne možemo to izvesti držeći se planova napisanih pre godinu dana. Mogli su lepo da pošalju mašine bez ljudske posade ako očekuju da se ponašamo kao prokleti roboti."
<BR>&nbsp;&nbsp;&nbsp;&nbsp;&nbsp;Voznesenski je duboko uzdahnuo, kao da pokušava da se savlada. "Mi nismo roboti, ali smo odgovorni pred višim vlastima. Cilj ove misije jeste da započne istraživanje Marsa. Ako ne budemo po volji onima koji odlučuju, neće biti novih misija i istraživanje će se prekinuti."
<BR>&nbsp;&nbsp;&nbsp;&nbsp;&nbsp;Džejmi je čučnuo na pete, sa rukom na naslonu iza Voznesenskog da bi održao ravnotežu. Primorao je sebe da zvuči razumnije kada je nastavio. "Mihaile, što se mene tiče, svi političari na Zemlji mogu smesta da poskaču u Veliki Kanjon. Zašto misliš da će odobriti nove ekspedicije na Mars, bez obzira na to koliko poslušni mi bili? Tu smo, sada. Sada je vreme da saznamo o ovom svetu što više možemo. Što više saznamo sada, biće im teže da odbiju naredne misije po našem povratku."
<BR>&nbsp;&nbsp;&nbsp;&nbsp;&nbsp;"Kližeš se po tankom ledu, Džejmi."
<BR>&nbsp;&nbsp;&nbsp;&nbsp;&nbsp;"Možda. Mislio sam da ste vi, Rusi, odreda dobri kockari", našalio se Džejmi.
<BR>&nbsp;&nbsp;&nbsp;&nbsp;&nbsp;Voznesenski se primetno ukočio. "Nisam ovde radi kockanja. Naročito ne životima. Pogotovo mojim sopstvenim."
<BR>&nbsp;&nbsp;&nbsp;&nbsp;&nbsp;"Ali to nije tako veliki rizik." Džejmi je brzo promenio taktiku. "Možemo mi to! Ne moramo se kruto držati planova koje su nam napravili na Zemlji. Naređenja koja smo dobili omogućavaju nam malo prilagodljivosti. Sada imamo priliku da izvršimo fundamentalno otkriće o geološkoj istoriji ove planete."
<BR>&nbsp;&nbsp;&nbsp;&nbsp;&nbsp;"To je nepotreban rizik."
<BR>&nbsp;&nbsp;&nbsp;&nbsp;&nbsp;Džejmi je naterao sebe da se osmehne Rusu. "Gledaj to ovako, Mihaile - ako izginemo, nećeš morati da se suočiš sa dr Lijem niti sa kontrolom misije u Kalinjingradu."
<BR>&nbsp;&nbsp;&nbsp;&nbsp;&nbsp;Voznesenski je dugo zurio u njega, a onda počeo da se smeje. "Ti si fatalista!" uzviknuo je. "Baš kao da si Rus."
<BR>&nbsp;&nbsp;&nbsp;&nbsp;&nbsp;"Učiničeš to?"
<BR>&nbsp;&nbsp;&nbsp;&nbsp;&nbsp;"To nije po planu putovanja."
<BR>&nbsp;&nbsp;&nbsp;&nbsp;&nbsp;"Dakle, promenićemo plan", rekao je Džejmi. "Rover ima dovoljan domet, a mi imamo dovoljno zaliha. Ako se zaglavimo negde, može nas pokupiti Mironov drugim roverom."
<BR>&nbsp;&nbsp;&nbsp;&nbsp;&nbsp;Voznesenski se opet mrštio, kao i obično. "Ne možemo promeniti plan putovanja. To nije dozvoljeno."
<BR>&nbsp;&nbsp;&nbsp;&nbsp;&nbsp;Džejmi je osetio da ga obuzima napetost. Ustao je pažljivo i polako. "U tom slučaju", rekao je što je mirnije mogao, "pravila misije mi daju pravo da te preskočim i da se obratim pravo dr Liju. Želim da razgovaram sa dr Lijem."
<BR>&nbsp;&nbsp;&nbsp;&nbsp;&nbsp;I dalje se mršteći, Voznesenski je posegnuo preko kontrolne ploče i uključio komunikator.
<BR>&nbsp;&nbsp;&nbsp;&nbsp;&nbsp;"Onda razgovaraj sa komandantom ekspedicije", gunđao je. "Neka on preuzme odgovornost."
<BR>
<BR>&nbsp;&nbsp;&nbsp;&nbsp;&nbsp;"Titonijumov Rascep?" Dr Li je bio zapanjen. "Ali to je na hiljadu kilometara od vašeg trenutnog položaja."
<BR>&nbsp;&nbsp;&nbsp;&nbsp;&nbsp;"Zapadna ivica je manje od šest stotina kilometara od našeg trenutnog položaja", odgovorio je Džejms Votermen.
<BR>&nbsp;&nbsp;&nbsp;&nbsp;&nbsp;Li se zavalio u fotelji. Povukao se u svoje privatne odaje da bi primio očekivani poziv Voznesenskog, delom iz udobnosti, a delom zato što je osećao da će lakše izaći nakraj sa eventulnim problemima bez tehničara i ostalih članova ekipe koji bi se okupili oko njega za komunikacionim pultom u komandnom centru.
<BR>&nbsp;&nbsp;&nbsp;&nbsp;&nbsp;Njegova soba bila je onoliko luksuzna koliko su dozvoljavala pravila misije. Kao i sve ostale privatne odaje na dva svemirska broda, bila je taman dovoljna da u nju stanu uzak ležaj, mali pisaći sto i jedna stolica. No, Lijeva stolica imala je pokretan naslon, kao astronautski ležaji za ubrzanje. Često je spavao u njoj, radije nego na ležaju, koji mu je bio neprijatno kratak.
<BR>&nbsp;&nbsp;&nbsp;&nbsp;&nbsp;Dok su ostali članovi misije ukrasili svoje sobe fotografijama porodice, mapama Marsa ili kompjuterskim ispisima, Li je na svoje zidove pričvrstio divan komplet malih slika na svili. Planine okružene izmaglicom. Divne ptice na grančici drveta. Pagoda kraj jezera. Prizvuk doma. Čak i ako umrem u svemiru, mislio je, potrebna mi je uteha koju pruža blizina ovih slika.
<BR>&nbsp;&nbsp;&nbsp;&nbsp;&nbsp;Ali nije ih ni pogledao dok je zurio u ekran koji je zauzimao dobar deo pisaćeg stola. Votermenovo široko lice sa crnim očima uzvraćalo mu je pogled. Lice koje može da bude veoma tvrdoglavo, shvatio je Li.
<BR>&nbsp;&nbsp;&nbsp;&nbsp;&nbsp;"Želim da vam dam što više slobode", rekao je Li, "ali dodavanje čitava tri dana vašem planu putovanja čini mi se zaista suvišno."
<BR>&nbsp;&nbsp;&nbsp;&nbsp;&nbsp;Nije dodao da Voznesenski uopšte nije ni trebalo da pođe na put. Rus je trebalo da ostane u bazi, prema planu misije. Već je bio prekoračio dobijena uputstva.
<BR>&nbsp;&nbsp;&nbsp;&nbsp;&nbsp;"To je neophodno", odgovorio je Votermen. "Iz geoloških razloga."
<BR>&nbsp;&nbsp;&nbsp;&nbsp;&nbsp;Li umalo da se nasmeši. Naravno, iz geoloških razloga. Votermen će već naći čvrste naučne razloge za prekoračivanje granica. Pravi mutivoda.
<BR>&nbsp;&nbsp;&nbsp;&nbsp;&nbsp;Prepleo je prste u krilu, van dometa kamere, i čekao da čuje objašnjenje. Votermen je izgledao željno, crne oči su mu bile raširene i blistave, usne malo rastavljene, a sa tamnog lica naprosto mu je blistala energija.
<BR>&nbsp;&nbsp;&nbsp;&nbsp;&nbsp;"Preračunali smo zalihe goriva i znamo da ga ima više nego dovoljno da stignemo do područja Titonijuma i nazad u bazu, ser. Plus dosta rezerve za svaki slučaj."
<BR>&nbsp;&nbsp;&nbsp;&nbsp;&nbsp;Li se bledo nasmešio. Votermen misli samo na tehničku stranu. Za njega politička situacija nimalo nije od značaja. Pitam se da li uopšte i misli na političare kod kuće.
<BR>&nbsp;&nbsp;&nbsp;&nbsp;&nbsp;"Dr Li, vi svakako razumete osnovna načela geologije..." I Votermen se bez oklevanja upustio u predavanje o stenovitim formacijama na Marsu.
<BR>&nbsp;&nbsp;&nbsp;&nbsp;&nbsp;Li ga je slušao jednim uhom, još se čudeći koliko je mladić uspaljen i koliko nepromišljene uobraženosti ima u ovom predavanju starijem po rangu i godinama.
<BR>&nbsp;&nbsp;&nbsp;&nbsp;&nbsp;Mlada budala naprosto ne razume na koliko se nesigurnom tlu nalazi, što se politike tiče. On zaista veruje da je nauka jedino važna. Li je poželeo da može da vodi tako jednostavan život, da bude pun tako iskrenog oduševljenja, da traga za znanjem, ne brinući se o onima koji to finansiraju - niti o nagradama na kraju puta.
<BR>&nbsp;&nbsp;&nbsp;&nbsp;&nbsp;S druge strane, razmišljao je dok je Džejmi nastavljao govoranciju, šta ako pogine tamo dole? Smesta će postati heroj. I više neće predstavljati problem. Najverovatnije bi poginuo i Voznesenski, ali tu se ništa ne može.
<BR>&nbsp;&nbsp;&nbsp;&nbsp;&nbsp;Li je zatresao glavom kada je shvatio kuda vode takve misli. Moj posao je, pomislio je strogo, da usmeravam istraživanje Marsa i da omogućim naučnicima da izvode to istraživanje uz što manje uplitanja. Votermen želi da ode dalje i brže nego što smo planirali. Političari će biti besni ako išta pođe naopako.
<BR>&nbsp;&nbsp;&nbsp;&nbsp;&nbsp;Trebao mu je trenutak da shvati kako je Votermen završo predavanje i kako ga sada posmatra sa očekivanjem. Kao dete koje traži od oca dozvolu da načini novi korak ka odrastanju, pomislio je Li.
<BR>&nbsp;&nbsp;&nbsp;&nbsp;&nbsp;Žmirnuo je pre nego što je odgovorio, slušajući sopstveni glas kao iz velike daljine. "Sprovedite svoj plan. Očekujem, komandante Voznesenski, da smesta prekinete napredovanje ukoliko dospete do kritične granice količine goriva."
<BR>&nbsp;&nbsp;&nbsp;&nbsp;&nbsp;Kamera u roveru se pomerila ka Voznesenskom. "Proračunao sam rezerve goriva potrebne da se bezbedno vratimo u bazu i dodao dvadeset procenata za svaki slučaj."
<BR>&nbsp;&nbsp;&nbsp;&nbsp;&nbsp;"Kada stignete dotle, morate se vratiti, bez obzira na to gde se nalazili i šta radili. Da li je to jasno?"
<BR>&nbsp;&nbsp;&nbsp;&nbsp;&nbsp;"Da, ser."
<BR>&nbsp;&nbsp;&nbsp;&nbsp;&nbsp;"Dr Votermene?"
<BR>&nbsp;&nbsp;&nbsp;&nbsp;&nbsp;"Jasno", odgovorio je Votermenov glas.
<BR>&nbsp;&nbsp;&nbsp;&nbsp;&nbsp;"Vrlo dobro, nastavite." Li je pružio ruku ka tastaturi da prekine razgovor. No, zastao je još malo. "Srećno", dodao je.
<BR>&nbsp;&nbsp;&nbsp;&nbsp;&nbsp;"Hvala" odgovorila su obojica uglas.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
