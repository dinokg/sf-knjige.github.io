<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZEMLJA
<P>&nbsp;&nbsp;&nbsp;&nbsp;&nbsp;VAŠINGTON: Edit je gledala kroz hotelski prozor, čvrsto pritiskajući slušalicu na uvo.
<BR>&nbsp;&nbsp;&nbsp;&nbsp;&nbsp;"Otpuštena si, Edi", ljutito je rekao promukli glas Hauarda Frensisa.
<BR>&nbsp;&nbsp;&nbsp;&nbsp;&nbsp;Prvo što je pomislila bilo je: odoše moji plaćeni troškovi...
<BR>&nbsp;&nbsp;&nbsp;&nbsp;&nbsp;"Ali zašto ja?" upitala je. "Pokušala sam da te nađem..."
<BR>&nbsp;&nbsp;&nbsp;&nbsp;&nbsp;Frensisov glas škripao je od besa. "Imala si prokletu priču sat i po pre bilo koga drugog i zadržala si je za sebe! Mogli smo je emitovati pre svih drugih mreža, čak i pre CNN, da si obavila posao kako treba!"
<BR>&nbsp;&nbsp;&nbsp;&nbsp;&nbsp;"Pokušala sam da vas nađem. Pokušala sam da nađem urednika vesti, ali neka glupa kučka me nije pustila."
<BR>&nbsp;&nbsp;&nbsp;&nbsp;&nbsp;"Ona je pomoćnik urednika, pobogu! Trebalo je da joj kažeš!"
<BR>&nbsp;&nbsp;&nbsp;&nbsp;&nbsp;"Prisvojila bi moju vest."
<BR>&nbsp;&nbsp;&nbsp;&nbsp;&nbsp;"Pa šta? Mreža bi prva imala najveću vest svih vremena!"
<BR>&nbsp;&nbsp;&nbsp;&nbsp;&nbsp;Koga briga za mrežu, pomislila je Edi. "Pokušala sam da joj objasnim koliko je važno. Nije htela da veruje. Čak i da sam joj rekla o čemu je reč, sigurno bi mislila da sam nekakav ludak."
<BR>&nbsp;&nbsp;&nbsp;&nbsp;&nbsp;"Zaboga, Edi, i meni se ljulja fotelja. Biću srećan ako me ne otpuste!"
<BR>&nbsp;&nbsp;&nbsp;&nbsp;&nbsp;"To bi bilo baš šteta", ledeno je rekla Edit. Nadam se da će vas sve pootpuštati, dodala je u sebi kad je prekinula vezu.
<BR>&nbsp;&nbsp;&nbsp;&nbsp;&nbsp;Kasnije tog jutra, kad ju je Alberto Brumado pokupio na putu ka štabu NASA-e, Edit mu je saopštila loše vesti.
<BR>&nbsp;&nbsp;&nbsp;&nbsp;&nbsp;"Pa", rekao je, osvrćući se po blistavom predvorju hotela, "pretpostavljam da bi mogla da se preseliš kod mene."
<BR>&nbsp;&nbsp;&nbsp;&nbsp;&nbsp;Edit je nehotice podigla obrve.
<BR>&nbsp;&nbsp;&nbsp;&nbsp;&nbsp;Brumado se dečački nasmešio. "Na gornjem spratu kuće postoji apartman za goste. Bila bi potpuno izdvojena. Nisam mislio da predložim ništa više od toga."
<BR>&nbsp;&nbsp;&nbsp;&nbsp;&nbsp;Edit mu je uzvratila osmehom. "Drago mi je, Alberto. Svakako mi je potreban stan - dok ne nađem posao."
<BR>&nbsp;&nbsp;&nbsp;&nbsp;&nbsp;"Možda bih i tu mogao da ti pomognem. Imam dosta poznanika u industriji vesti."
<BR>&nbsp;&nbsp;&nbsp;&nbsp;&nbsp;Edit je shvatila koliko je Brumado zaista vešt. Vodio je računa o tome da se zna kako su mu novinari samo poznanici, a ne i prijatelji.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
