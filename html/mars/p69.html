<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 40: PODNE
<P>&nbsp;&nbsp;&nbsp;&nbsp;&nbsp;Džejmi je okrenuo nazubljeni točkić dvogleda; talasava površina peska naglo se izoštrila.
<BR>&nbsp;&nbsp;&nbsp;&nbsp;&nbsp;"Mora da je to drevni krater ispunjen prašinom", rekao je, koliko sebi toliko i ostalima okupljenim u pilotskoj kabini.
<BR>&nbsp;&nbsp;&nbsp;&nbsp;&nbsp;"Kako to da je vetar nije oduvao?" upitala je Žoana.
<BR>&nbsp;&nbsp;&nbsp;&nbsp;&nbsp;Džejmi je spustio dvogled. Ona je sedela kraj njega, na suvozačkom sedištu, bledog lica, zamršene i prljave kose. Iz usta joj je zaudaralo. Kao i iz mojih, pomislio je Džejmi. Sa svima je isto.
<BR>&nbsp;&nbsp;&nbsp;&nbsp;&nbsp;Konors, izmoždeniji nego ikada, sedeo je na podu između sedišta. Kombinezon mu je bio izgužvan i vlažan od znoja. Ilona je stajala iza njega, umorno oslonjena na naslone sedišta. I ona je izgledala grozno; kao i Žoana, nije imala snage da se očešlja. Ma koliko bili umorni i bolesni, svi su želeli da vide približavanje rovera sa Voznesenskim.
<BR>&nbsp;&nbsp;&nbsp;&nbsp;&nbsp;"Mislim da vetar nema dovoljno snage da očisti krater. Vazduh je suviše redak, čak i kada duva vetar od dvesta čvorova. Krater sigurno ima strme zidove. Verovatno ga je načinio meteorit koji je došao gotovo vertikalno odozgo."
<BR>&nbsp;&nbsp;&nbsp;&nbsp;&nbsp;"Vetar može postepeno da napuni krater prašinom", mozgala je Žoana, "a kada se napuni, ostaje pun."
<BR>&nbsp;&nbsp;&nbsp;&nbsp;&nbsp;"Tako je", rekao je Džejmi. Reč je o milionima godina, dodao je u sebi. Na Marsu ništa ne ide brzo. Vrati se za milion godina i rover će još biti tu, najverovatnije.
<BR>&nbsp;&nbsp;&nbsp;&nbsp;&nbsp;Ponovo je prineo očima dvogled. Ako neobično ustalasani pesak označava područje kratera, onda ima više od kilometra u prečniku. Džejmi je jasno video granicu, široki krug gde su se talasići crvenog peska završavali, a tle je bilo gušće prekriveno stenjem i kamenjem.
<BR>&nbsp;&nbsp;&nbsp;&nbsp;&nbsp;Setio se kako je sa Nagibom raspravljao o učestalosti ovakvih prašinom ispunjenih kratera. Egipćanin ih je nazvao 'avetinjskim kraterima' i verovao je da ispunjavaju predeo i tamo gde tle izgleda relativno ravno. Džejmi se nije slagao. Ali Abdul je bio u pravu: upali smo u avetinjski krater. Trebalo je da primetim razliku na tlu, grdio je sebe, trebalo je da zaobiđem ovo mesto. Da sam samo bio dovoljno pažljiv...
<BR>&nbsp;&nbsp;&nbsp;&nbsp;&nbsp;"Eno ih!"
<BR>&nbsp;&nbsp;&nbsp;&nbsp;&nbsp;Žoana je uzbuđeno pokazivala, a njeno ispijeno lice iznenada se ozarilo osmehom.
<BR>&nbsp;&nbsp;&nbsp;&nbsp;&nbsp;Prateći pogledom njenu ispruženu ruku, Džejmi je ugledao rover kako proviruje preko ivice litice, nalik na debelu srebrnu gusenicu sa velikom, blistavom glavom.
<BR>&nbsp;&nbsp;&nbsp;&nbsp;&nbsp;"Pozdravljam vas, kolege putnici!" Glas Voznesenskog preko zvučnika bio je grub i promukao. Njima je zvučao kao anđeoska pesma.
<BR>&nbsp;&nbsp;&nbsp;&nbsp;&nbsp;Džejmi je pogledao ekran komunikatora. Kosmonaut je izgledao slab, iscrpljen i oznojen dok je sedeo za kontrolama drugog rovera i vozio ga niz drevno klizište sasvim polako i pažljivo. Toni Rid je stajao pogrbljen iza njega, mračnog, bledog, nervoznog lica. Obojica su bila u kombinezonima.
<BR>&nbsp;&nbsp;&nbsp;&nbsp;&nbsp;Prinevši ponovo očima dvogled, Džejmi je primetio priliku u blistavo crvenom skafandru kako polako ide ka njima ispred rovera, proveravajući tle pred sobom dugačkom motkom, nalik na slepca koji korača nepoznatim područjem, onako kako planinar proverava put preko snegom zavejanog ponora.
<BR>&nbsp;&nbsp;&nbsp;&nbsp;&nbsp;Ivšenko je oko pojasa imao vezan kabl, zakačen za vrh rovera, koji se kretao na dvadesetak metara za njim. Vozilo je milelo, ali svakog trenutka se približavalo. Naravno da će Mihail preduzeti sve mere predostrožnosti, pomislio je Džejmi. Zar misli da će Ivšenko odlebdeti nekuda? U jednom trenutku mu se učinilo kao da kosmonaut sam vuče ogromni rover.
<BR>&nbsp;&nbsp;&nbsp;&nbsp;&nbsp;"Dolaze", rekla je Ilona prigušenim šapatom. "Dolaze da nas spasu."
<BR>&nbsp;&nbsp;&nbsp;&nbsp;&nbsp;"Triput ura za njih", bolno je rekao Konors.
<BR>&nbsp;&nbsp;&nbsp;&nbsp;&nbsp;Džejmi je ostao u pilotskoj kabini i posmatrao približavanje spasilaca. Prošlo je više od sata dok se rover polako približavao, užasno sporo, sa Ivšenkom napred da proverava tle. Slepac vodi slona, pomislio je Džejmi.
<BR>&nbsp;&nbsp;&nbsp;&nbsp;&nbsp;"Sada oprezno", rekao je kosmonautima. "Vidite gde tle prelazi u talasavi pesak?"
<BR>&nbsp;&nbsp;&nbsp;&nbsp;&nbsp;Voznesenski je na ekranu klimao glavom. Ivšenko se javio preko radija pod kacigom. "Da, to je na oko pedeset metara ispred mene."
<BR>&nbsp;&nbsp;&nbsp;&nbsp;&nbsp;"Tu je ivica kratera, prilično sam siguran", rekao je Džejmi. "Ispunjen je vrlo lakim peskom, nalik na prašinu. Morate da ga zaobiđete roverom. Inače ćete se i vi zaglaviti."
<BR>&nbsp;&nbsp;&nbsp;&nbsp;&nbsp;Voznesenski ga je sumnjičavo posmatrao. "Izgleda prilično širok."
<BR>&nbsp;&nbsp;&nbsp;&nbsp;&nbsp;"Znam. Ali možete da ga zaobiđete, zar ne?"
<BR>&nbsp;&nbsp;&nbsp;&nbsp;&nbsp;"Nizbrdo, možda. Za uzbrdo nisam siguran."
<BR>&nbsp;&nbsp;&nbsp;&nbsp;&nbsp;Javio se Ivšenko. "Možda bi bilo najbolje zaustaviti rover na ivici nesigurnog tla, pa da je pođem dalje pešice. Potom možemo pričvrstiti kabl i dovući ih do našeg rovera."
<BR>&nbsp;&nbsp;&nbsp;&nbsp;&nbsp;"Možete li sve četvoro da obučete skafandre?" upitao je Voznesenski.
<BR>&nbsp;&nbsp;&nbsp;&nbsp;&nbsp;"Da", odgovorio je Džejmi. "Valjda."
<BR>&nbsp;&nbsp;&nbsp;&nbsp;&nbsp;"Ne bih voleo da rizikujem da se i drugi rover zaglavi."
<BR>&nbsp;&nbsp;&nbsp;&nbsp;&nbsp;"Razumem. Možemo da obučemo skafandre, a vi ćete nas izvući preko peska - ako uspemo da povežemo dva vozila."
<BR>&nbsp;&nbsp;&nbsp;&nbsp;&nbsp;"Vrlo dobro. To ćemo i učiniti."
<BR>
<BR>&nbsp;&nbsp;&nbsp;&nbsp;&nbsp;Dr Li Čengdu nikada u životu nije toliko oklevao da podnese izveštaj. Znao je da bi ovo moglo sve da uništi. Pokazaće se da nisam sposoban za vođu; kontrola misije biće besna. Ako političari i novinari saznaju, to će uništiti sve izglede za nove misije na Mars.
<BR>&nbsp;&nbsp;&nbsp;&nbsp;&nbsp;No, morao je da izvesti o skorbutu i nizu događaja koji su do toga doveli. Li je mogao samo da prenese činjenice onima koji upravljaju misijom. Nema načina da prikrivam, shvatio je. Niti bi to valjalo. Čak i pomisao na prikrivanje je prestup. Ma koliko to uticalo na moju, ili na bilo čiju karijeru.
<BR>&nbsp;&nbsp;&nbsp;&nbsp;&nbsp;Skorbut. Svi na tlu gotovo su umrli od skorbuta zato što su prevideli činjenicu da čisti kiseonik inaktivira neophodnu količinu vitamina C. Političari će smesta zaključiti da se grupa u roveru zaglavila zato što im je skorbut umanjio snagu i sposobnost procene. A sada je Voznesenski, baš on, odbio da posluša naređenje i pokušava da ih spase.
<BR>&nbsp;&nbsp;&nbsp;&nbsp;&nbsp;Voznesenski. Čekaj samo dok ga se kontrola misije dočepa! Kakva zbrka. Kakva porazna, strašna, neizreciva propast.
<BR>&nbsp;&nbsp;&nbsp;&nbsp;&nbsp;Li je znao da mora saopštiti Kalinjingradu činjenice, ali je ipak oklevao. Koračajući svojom sobicom u tri dugačka koraka, tamo i nazad, tamo i nazad, deset puta je prošao pored malog kompjutera ni ne pomislivši da počne da unosi izveštaj.
<BR>&nbsp;&nbsp;&nbsp;&nbsp;&nbsp;Čak i kad bi želeo da sakrije činjenice, to bi bilo nemoguće. Ionako će se brzo saznati da kupola nije evakuisana prema naređenju. Satima se mučio. Kako da najbolje predstavi propast. Kako da saopšti vesti tako da ne uništi svaku priliku za dalje misije na Mars. Kako da prizna svoju neposobnost, a da ne uništi sve svoje izglede u budućnosti.
<BR>&nbsp;&nbsp;&nbsp;&nbsp;&nbsp;To je najvažnije. Kako saopštiti ovu strašnu vest na način koji im neće uništiti izglede za budućnost. To je najbitnije.
<BR>&nbsp;&nbsp;&nbsp;&nbsp;&nbsp;Bukvalno svi izveštaji ekipe na tlu bili su podnošeni lično, glasom, a kompjuteri u svemirskom brodu su ih automatski pretvarali u kompjuterski tekst koji se slao u Kalinjingrad. Samo je Li redovno pisao izveštaje i prenosio ih u pisanom obliku. Ali šta da napiše sada? Kakve reči mogu ublažiti vest?
<BR>&nbsp;&nbsp;&nbsp;&nbsp;&nbsp;Koračao je tamo i nazad kao mačka u kavezu, tražeći izlaz i ne nalazeći ga. Konačno, u agoniji oklevanja, seo je za pisaći sto i počeo da kuca po kompjuterskoj tastaturi dugačkim, manikiranim prstima.
<BR>
<BR>&nbsp;&nbsp;&nbsp;&nbsp;&nbsp;Dmitrij Josifović Ivšenko je fizički i psihički bio tipičan kosmonaut. Lako građen, munjevitih refleksa, dovoljno mlad da preživi karijeru borbenog i probnog pilota. Mogao je da pije čitavu noć, da se ujutro istrezni uz pomoć čistog kiseonika, da doručkuje samo cigaretu i potom da se ispovraća iza hangara pre nego što se popne u kabinu nekog nadzvučnog mlaznjaka. No, kad bi se našao u kabini, postajao je hladan i proračunat, sposoban da proceni situaciju u trenutku i da učini pravu stvar u pravi čas, pomoću kombinacije nagona, obuke i brzog razmišljanja. Nije smatrao sebe za odvažnog pilota; odvažni umiru mladi. Ivšenko je bio oprezan pilot koji upravlja opasnim letelicama. Kada je prešao u kosmonaute, bila mu je gotovo dosadna njutnovska predvidljivost svake svemirske misije.
<BR>&nbsp;&nbsp;&nbsp;&nbsp;&nbsp;Sada mu nije bilo dosadno. Nije bio ni naročito zabrinut. Samo oprezan. Nema potrebe za žurbom, ponavljao je u sebi dok je oprezno zabijao motku u peščane talasiće na metar pred sobom. Došli smo da spasemo ovo četvoro nesrećnika, a ne da se zaglavimo sa njima.
<BR>&nbsp;&nbsp;&nbsp;&nbsp;&nbsp;Kad je dodirnuo tle, podigla se prašina. Motka je potonula nekoliko cerntimetara, a potom je, izgleda, dodirnula čvrsto tle. Ivšenko je klimnuo glavom pod kacigom i zakoračio napred, vukući za sobom sigurnosni kabl.
<BR>&nbsp;&nbsp;&nbsp;&nbsp;&nbsp;"Kako ide?" začuo je u slušalicama glas Voznesenskog.
<BR>&nbsp;&nbsp;&nbsp;&nbsp;&nbsp;"Meko je, kao pesak. Nije dobro uporište."
<BR>&nbsp;&nbsp;&nbsp;&nbsp;&nbsp;"Samo veoma oprezno."
<BR>&nbsp;&nbsp;&nbsp;&nbsp;&nbsp;"Ja sam uvek veoma oprezan, Mihaile Andrejeviču."
<BR>&nbsp;&nbsp;&nbsp;&nbsp;&nbsp;"Onda budite dvostruko oprezni."
<BR>&nbsp;&nbsp;&nbsp;&nbsp;&nbsp;"Da, ser, druže komandante grupe." Ivšenko se tiho nasmejao i pošao još korak napred.
<BR>&nbsp;&nbsp;&nbsp;&nbsp;&nbsp;Stopalo je iskliznulo pod njim. Uspeo je da se upola okrene, stežući obema rukama motku, ali već je tonuo u pesak, iznenada nalik na talk. Podizali su se oblaci ružičaste prašine dok je Ivšenko polako klizio napred, iznenada bez uporišta pod čizmama, ponirući u more mekog crvenog peska.
<BR>&nbsp;&nbsp;&nbsp;&nbsp;&nbsp;Nije uzviknuo. Dok je tonuo u meku prašinu, odbacio je beskorisnu motku i pokušao da okrene čitavo telo kako bi dosegao ivicu čvrstog tla. Ali u kabastom skafandru uspeo je da se okrene samo za nekoliko stepeni dok se klizao, mašući rukama i nogama. Kao da tone u živo blato. Ivšenko je zamislio sebe na dnu močvare.
<BR>&nbsp;&nbsp;&nbsp;&nbsp;&nbsp;Uz pomoć brzih refleksa i sposobnosti da brzo proceni situaciju, prestao je da se batrga čim je čuo u slušalicama glas Voznesenskog: "Šta ne valja? Šta se dešava?"
<BR>&nbsp;&nbsp;&nbsp;&nbsp;&nbsp;Osetio je nešto čvrsto pod petom leve čizme i pokušao da prenese svu težinu na nju. No, čizma je skliznula i on je nastavio da tone, polako, neizbežno, u finu crvenu prašinu. Podigla mu se do grudi, pa do pazuha, pa do ivice kacige.
<BR>&nbsp;&nbsp;&nbsp;&nbsp;&nbsp;"Tonem", mračno je izvestio. Vizir kacige bio je zamrljan prašinom boje rđe. Ruke su mu bile raširene preko površine peska kao kod plivača koji pokušava da lebdi na vodi. Bojao se da ih pomeri, kako ne bi počeo još brže da tone.
<BR>&nbsp;&nbsp;&nbsp;&nbsp;&nbsp;Voznesenski je opsovao na ruskom.
<BR>&nbsp;&nbsp;&nbsp;&nbsp;&nbsp;"Tonem!" ponovio je Ivšenko, glasnije, piskavim glasom. Meka prašina podizala mu se uz vizir.
<BR>&nbsp;&nbsp;&nbsp;&nbsp;&nbsp;Voznesenski je oklevao samo jedan trenutak. Bilo je opasno ići uzbrdo unazad, ali Ivšenkov kabl bio je pričvršćen za običnu alku na prednjem delu rovera. Nije bilo čekrka kojim bi ga izvukao.
<BR>&nbsp;&nbsp;&nbsp;&nbsp;&nbsp;"Sedite", obrecnuo se na Rida dok je pritiskao dugmad na kontrolnoj ploči i prebacivao motore za vožnju unazad.
<BR>&nbsp;&nbsp;&nbsp;&nbsp;&nbsp;Rid je skliznuo na suvozačko sedište, izbuljivši oči u prizor pred sobom. Ivšenkova kaciga gotovo je sasvim nestala u pesku. Vikao je nešto na ruskom, ali radio-veza se prekidala, ometana statičkim elektricitetom.
<BR>&nbsp;&nbsp;&nbsp;&nbsp;&nbsp;"Izvucite me, prokletstvo!" vikao je Ivšenko u mikrofon. Sada je potpuno utonuo u crvenu prašinu. I još je tonuo. Krater nije imao dna.
<BR>&nbsp;&nbsp;&nbsp;&nbsp;&nbsp;Potom je osetio zatezanje kabla. Kao da mu se nad glavom otvorio padobran. Ivšenko je osetio istu mešavinu zahvalnosti i radosti.
<BR>&nbsp;&nbsp;&nbsp;&nbsp;&nbsp;"Dobro je! Dobro je! Izvucite me gore."
<BR>&nbsp;&nbsp;&nbsp;&nbsp;&nbsp;Znao je da će Voznesenski sa beskonačnom pažnjom voziti rover unazad. To je u redu, pomislio je Ivšenko. Imam vazduha za dvanaest sati, možda i više. Samo ne žurite, Mihaile Andrejeviču. Neka traje koliko traje, samo me izvucite odavde.
<BR>&nbsp;&nbsp;&nbsp;&nbsp;&nbsp;Glava mu se pojavila nad peskom i gotovo istog časa začuo je zbrku glasova: Rid, Voznesenski, četvoro u roveru, svi su govorili uglas.
<BR>&nbsp;&nbsp;&nbsp;&nbsp;&nbsp;"Dobro sam", rekao je svima. "Samo vucite."
<BR>&nbsp;&nbsp;&nbsp;&nbsp;&nbsp;I ramena su mu izronila iz prašine. Mogao je da im mahne. A onda mu se leva čizma zakačila, možda za ono isto istureno parče stene koje ga je zamalo zaustavilo kad je počeo da tone.
<BR>&nbsp;&nbsp;&nbsp;&nbsp;&nbsp;"Čekajte, zakačio sam..."
<BR>&nbsp;&nbsp;&nbsp;&nbsp;&nbsp;Ali kabl je vukao dalje. Leva noga mu se zaglavila. Pokušao je da je oslobodi dok je dovikivao Voznesenskom da zaustavi na trenutak.
<BR>&nbsp;&nbsp;&nbsp;&nbsp;&nbsp;Kabl je bio načinjen od istog superlakog, supersnažnog ugljeničnog vlakna kao i onaj koji je povezivao svemirske brodove. Podzemna stena bila je čvrsta i izdržljiva kao granit. Rover je nastavio da polako ide unatrag uprkos Ivšenkovim povicima, istežući ga kao u mučionici.
<BR>&nbsp;&nbsp;&nbsp;&nbsp;&nbsp;Potrajalo je samo nekoliko sekundi. Ivšenko je osetio prasak u kolenu, a potom razdirući bol u čitavoj nozi. Vrisnuo je psovku na račun svemira i kabl se naglo opustio.
<BR>&nbsp;&nbsp;&nbsp;&nbsp;&nbsp;"Šta vam je?" proderao se Voznesenski u radio.
<BR>&nbsp;&nbsp;&nbsp;&nbsp;&nbsp;"Ništa, samo ste mi slomili nogu", odgovorio je Ivšenko.
<BR>&nbsp;&nbsp;&nbsp;&nbsp;&nbsp;"Kako...?"
<BR>&nbsp;&nbsp;&nbsp;&nbsp;&nbsp;"Nije važno! Vucite! Ponovo počinjem da tonem."
<BR>&nbsp;&nbsp;&nbsp;&nbsp;&nbsp;Strašno ga je bolelo, ali dok je vikao na Voznesenskog Ivšenko je uspeo da pomeri nogu. Osetio je da se kabl ponovo zateže. Noga ga je užasno bolela, pa je zaćutao, stegnutih zuba, dok ga je rover izvlačio iz jame sa peskom.
<BR>&nbsp;&nbsp;&nbsp;&nbsp;&nbsp;Nekoliko dugih minuta ležao je na čvrstom tlu, dahćući i žmureći da nekako ublaži bol.
<BR>&nbsp;&nbsp;&nbsp;&nbsp;&nbsp;Toni Rid je iz kabine zurio u priliku u crvenom skafandru što je ležala ničice, a srce mu je tutnjalo u ušima. "Šta mu se desilo?"
<BR>&nbsp;&nbsp;&nbsp;&nbsp;&nbsp;"Rekao je da mu se noga zakačila za nešto", mračno je odvatio Voznesenski. "Kad smo ga povukli dalje, noga je pukla."
<BR>&nbsp;&nbsp;&nbsp;&nbsp;&nbsp;"Šta ćemo sada?"
<BR>&nbsp;&nbsp;&nbsp;&nbsp;&nbsp;"Moramo da iziđemo po njega!"
<BR>&nbsp;&nbsp;&nbsp;&nbsp;&nbsp;"Napolje? Ne možete!"
<BR>&nbsp;&nbsp;&nbsp;&nbsp;&nbsp;"Obući ću se", rekao je Voznesenski.
<BR>&nbsp;&nbsp;&nbsp;&nbsp;&nbsp;"Niste u stanju da iziđete", tvrdio je Rid. "Niste spavali više od dva sata otkako smo napustili kupolu."
<BR>&nbsp;&nbsp;&nbsp;&nbsp;&nbsp;"Moram." No, prvi pokušaj da ustane iz pilotskog sedišta je propao. Noge su mu bile preslabe. Rus je pokušao ponovo; uspeo je da se održi na nogama nekoliko trenutaka, a onda se ponovo sručio na sedište.
<BR>&nbsp;&nbsp;&nbsp;&nbsp;&nbsp;"Ne gledajte mene!" rekao je Rid u panici. "Ja ne mogu napolje! Nisam... nisam prošao obuku za vanbrodske misije."
<BR>&nbsp;&nbsp;&nbsp;&nbsp;&nbsp;"Ne svađajte se više", začuo se preko radija Ivšenkov glas, tih i bolan. "Mogu sam da stignem do ulaza... valjda."
<BR>&nbsp;&nbsp;&nbsp;&nbsp;&nbsp;Kosmonaut je počeo da puže tlom, vukući se na rukama i tegleći za sobom nepokretnu levu nogu.
<BR>&nbsp;&nbsp;&nbsp;&nbsp;&nbsp;"Ako mu se skafander probuši..." Voznesenski nije dovršio rečenicu. Obliven znojem, okrenuo se ka Ridu. "Oblači skafander, doktore", naredio je. "Odmah."
<BR>&nbsp;&nbsp;&nbsp;&nbsp;&nbsp;"Ali, ja..."
<BR>&nbsp;&nbsp;&nbsp;&nbsp;&nbsp;"Ne moraš da izlaziš iz broda", prezrivo ga je prekinuo Voznesenski. "Ali našem drugu će trebati pomoć da uđe u vazdušnu komoru. Toliko možeš da uradiš, zar ne?"
<BR>&nbsp;&nbsp;&nbsp;&nbsp;&nbsp;Ridu se utroba grčila, a ruke su mu se tresle. "Da, naravno", rekao je, očajnički pokušavajući da se smiri. "Naravno. Pomoći ću mu da skine skafander i postaraću se za prelom."
<BR>&nbsp;&nbsp;&nbsp;&nbsp;&nbsp;"Kakva požrtvovanost", frknuo je Voznesenski.
<BR>&nbsp;&nbsp;&nbsp;&nbsp;&nbsp;Džejmi i ostalo troje su iz kabine zaglavljenog rovera slušali i gledali Ivšenkove muke. Sa narastajućim užasom posmatrali su svog potencijalnog spasioca kako tone u pesak, čuli su njegove pozive u pomoć, gledali su drugi rover kako pažljivo uzmiče i izvlači ga, trgli su se od krika kad je slomio nogu.
<BR>&nbsp;&nbsp;&nbsp;&nbsp;&nbsp;Sada je Džejmi mračno gledao kako Ivšenko bolno puže ka ulazu u vazdušnu komoru drugog rovera. I znao je da više nema ničega, nikakve nade u njihov spas. Osim ako on sam nešto ne učini.
</P></TD></TR></TABLE>
<P class="next">
<A HREF=p70.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
