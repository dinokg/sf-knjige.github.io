<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZEMLJA
<P>&nbsp;&nbsp;&nbsp;&nbsp;&nbsp;KALINJINGRAD: U sobi za sastanke bez prozora u kompleksu kontrole misije dvadesetoro muškaraca i žena iz šest zemalja pretresalo je problem koji ih je zadesio na gotovo dve stotine miliona kilometara udaljenosti.
<BR>&nbsp;&nbsp;&nbsp;&nbsp;&nbsp;Ovalni sto u sali bio je prekriven iškrabanim listovima papira, mrvama od sendviča, mapama i grafikonima, plastičnim čašama, pepeljarama prepunim zadimljenih opušaka. Neki od ljudi za stolom sedeli su skljokani, sa glavom u šakama, odavno skinuvši sakoe i zasukavši rukave košulja. Nekolicina ih je besciljno šetkala zadimljenom, prepunom sobom.
<BR>&nbsp;&nbsp;&nbsp;&nbsp;&nbsp;Odavno su promukli od vike, a nisu stigli ni do kakvog zaključka.
<BR>&nbsp;&nbsp;&nbsp;&nbsp;&nbsp;U čelu stola sedeo je šef kontrole misije, vitak riđokosi Rus sa šiljato oblikovanom bradom i riđim obrvama u obliku obrnutog slova 'V'. Kucnuo je dugačkim noktom po imitaciji drveta na stolu. U izmoždenom ćutanju koje je vladalo u sobi, sve glave su se okrenule ka njemu.
<BR>&nbsp;&nbsp;&nbsp;&nbsp;&nbsp;"Ne možemo samo sedeti ovde ne donevši odluku. U pitanju su ljudski životi. U pitanju je uspeh čitave misije!"
<BR>&nbsp;&nbsp;&nbsp;&nbsp;&nbsp;Jedna od žena, Šveđanka, malo se nakašljala, kako bi pročistila grlo. "Mogućnosti su jasne - ili ćemo dopustiti grupi iz rovera da umre, ili ćemo rizikovati da ubijemo još nekog člana ekspedicije kako bismo pokušali da ih spasemo."
<BR>&nbsp;&nbsp;&nbsp;&nbsp;&nbsp;"Ne možemo ih naprosto ostaviti da umru!" rekla je druga žena.
<BR>&nbsp;&nbsp;&nbsp;&nbsp;&nbsp;"Ali pokušaj spasavanja možda neće uspeti, i izazvaćemo još više smrti", usuprotivio se Japanac.
<BR>&nbsp;&nbsp;&nbsp;&nbsp;&nbsp;"Pola novinara u svetu lupa nam na vrata", mračno je rekao neko. "Moramo da preduzmemo nešto, i to odmah!"
<BR>&nbsp;&nbsp;&nbsp;&nbsp;&nbsp;"Nismo smeli da dopustimo putovanje u kanjon", žalio se Francuz. "Bar ne u prvoj misiji. To nije bilo u planu. Priklonili smo se otvorenom američkom pritisku. To nas je i stavilo u ovakav pakleni položaj."
<BR>&nbsp;&nbsp;&nbsp;&nbsp;&nbsp;"Ali u roveru je i Brumadova kćer. Ne možemo je ostaviti da umre! Ko će se suočiti sa njim i reći mu da smo odlučuli da pustimo njegovu kćer da umre?"
<BR>&nbsp;&nbsp;&nbsp;&nbsp;&nbsp;"Ja sam ubeđen", javio se punačak, proćelav Rus, "da jedino možemo da ljude iz kupole prevedemo na orbitu, u bezbednost brodova, a potom da pošaljemo poslednji lender u kanjon da pokupi četvoro iz rovera."
<BR>&nbsp;&nbsp;&nbsp;&nbsp;&nbsp;"I da prekinemo ekspediciju dve nedelje pre predviđenog rasporeda?"
<BR>&nbsp;&nbsp;&nbsp;&nbsp;&nbsp;"Rasporeda?" povikao je Amerikanac. "Rasporeda? Kakve veze sada ima prokleti raspored? Ovde je reč o ljudskim životima!"
<BR>&nbsp;&nbsp;&nbsp;&nbsp;&nbsp;Glavni kontrolor sklopio je ruke, kao da se moli. "Bojim se da je taj predlog jedini razuman način delovanja koji nam se nudi. Mada ni to nije sasvim bez rizika."
<BR>&nbsp;&nbsp;&nbsp;&nbsp;&nbsp;"Znači da će ljudi u roveru morati da čekaju još najmanje dva dana pre nego što im pošaljemo lender."
<BR>&nbsp;&nbsp;&nbsp;&nbsp;&nbsp;"Sumnjam da možemo okončati operacije pod kupolom i prevesti na orbitu sve ljude i opremu za samo dva dana. Po rasporedu, za napuštanje kupole predviđena je čitava sedmica."
<BR>&nbsp;&nbsp;&nbsp;&nbsp;&nbsp;"Ali ovo je hitan slučaj! Ostavite opremu i uzorke. Prebacite ljude i krenite u spasavanje, pobogu!"
<BR>&nbsp;&nbsp;&nbsp;&nbsp;&nbsp;"Da sve ostavimo?"
<BR>&nbsp;&nbsp;&nbsp;&nbsp;&nbsp;"Pokupićemo to u narednoj misiji."
<BR>&nbsp;&nbsp;&nbsp;&nbsp;&nbsp;"Neće biti naredne misije. Pogotovo ako ovu budemo morali da prekinemo, da pobegnemo sa Marsa kao lopovi usred noći."
<BR>&nbsp;&nbsp;&nbsp;&nbsp;&nbsp;"To je najgluplja metafora koju sam ikada čula!"
<BR>&nbsp;&nbsp;&nbsp;&nbsp;&nbsp;"To što si žena ne znači da imaš prava..."
<BR>&nbsp;&nbsp;&nbsp;&nbsp;&nbsp;"Tišina!" zaurlao je glavni kontrolor. "Ne dozvoljavam da se prepirete kao deca na velikom odmoru. Prekinućemo misiju. Prebacićemo ljude iz kupole što je brže moguće, a onda ćemo poslati poslednji lender da pokupi ekipu iz kanjona. Svi koji hoće da zvanično budu protiv ove odluke neka podignu ruku. Sada."
<BR>&nbsp;&nbsp;&nbsp;&nbsp;&nbsp;Nije se podigla nijedna ruka.
<BR>&nbsp;&nbsp;&nbsp;&nbsp;&nbsp;"A takođe smo se složili", dodao je šef kontrole, "da nijednom članu ekspedicije neće biti dozvoljen povratak na Zemlju dok ne bude izlečen. Ostaće u karantinu, na orbiti oko Zemlje."
<BR>&nbsp;&nbsp;&nbsp;&nbsp;&nbsp;"Ako i dotle stignu" rekao je neko dramatičnim šapatom.
<BR>
<BR>&nbsp;&nbsp;&nbsp;&nbsp;&nbsp;VAŠINGTON: Edit je po Albertovom licu videla da se desilo nešto strašno.
<BR>&nbsp;&nbsp;&nbsp;&nbsp;&nbsp;"Šta je bilo?" upitala je.
<BR>&nbsp;&nbsp;&nbsp;&nbsp;&nbsp;Nalazili su se u kuhinji, dovršavajući doručak pre nego što krenu na Kapitol. Brumado je imao zakazano svedočenje pred kongresnim potkomitetom koji se bavi narednim fiskalnim budžetom za svemirski program. Kuhinja je gledala u ljupku baštu okruženu zidom od crvene cigle. Cveće je uglavnom nestalo s obzirom na doba godine, osim otpornog prkosa koji je oivičavao krivudavu popločanu stazu raznobojnim cvetićima što su se njihali pod blagim jutarnjim vetrom.
<BR>&nbsp;&nbsp;&nbsp;&nbsp;&nbsp;"Šta je bilo?" ponovila je Edit.
<BR>&nbsp;&nbsp;&nbsp;&nbsp;&nbsp;Brumado je bio kraj sudopera, sa slušalicom u rukama. Lice mu je bilo pepeljasto sivo. "Moja kćer... ekipa u roveru... zarobljeni su u kanjonu. Njihov rover se zaglavio."
<BR>&nbsp;&nbsp;&nbsp;&nbsp;&nbsp;Edit je ustala od staklenog stola, smesta zaboravivši doručak. "Imaju rezervni rover, zar ne? Mogu da odu po njih..."
<BR>&nbsp;&nbsp;&nbsp;&nbsp;&nbsp;Brumado je odmahnuo glavom. "Bolesni su. Svi na tlu su bolesni. Nešto ih je učinilo strašno bolesnim i slabim."
<BR>&nbsp;&nbsp;&nbsp;&nbsp;&nbsp;"I Džejmija?"
<BR>&nbsp;&nbsp;&nbsp;&nbsp;&nbsp;"Da. I njega."
<BR>&nbsp;&nbsp;&nbsp;&nbsp;&nbsp;Edit je osetila da joj se grlo steže. Progutala je knedlu pre nego što je upitala: "Šta će preduzeti?"
<BR>&nbsp;&nbsp;&nbsp;&nbsp;&nbsp;"NASA je ponudila da me prebaci u Hjuston, u tamošnju kontrolu misije."
<BR>&nbsp;&nbsp;&nbsp;&nbsp;&nbsp;"Ali šta će biti sa Džjmijem i tvojom kćerkom?"
<BR>&nbsp;&nbsp;&nbsp;&nbsp;&nbsp;"Moram da svedočim pred potkomitetom", odsutno je mrmljao Brumado, kao da je u šoku. "Zamolili su me da nikome ne kažem ovo. Zasad."
<BR>&nbsp;&nbsp;&nbsp;&nbsp;&nbsp;"Ali Džejmi?"
<BR>&nbsp;&nbsp;&nbsp;&nbsp;&nbsp;Kao da je tek sada shvatio da ona stoji pred njim. "Edit, moraš mi obećati da nećeš preneti ovu vest svojoj TV stanici."
<BR>&nbsp;&nbsp;&nbsp;&nbsp;&nbsp;"Hej, ja više nemam TV stanicu. Nezaposlena sam, sećaš se? Ali šta je sa Džejmijem? Je li on..."
<BR>&nbsp;&nbsp;&nbsp;&nbsp;&nbsp;"Ne znam!" obracnuo se Brumado. Edit je shvatila da se sve vreme borio da sačuva prisebnost. Primetila je da mu u uglovima očiju svetlucaju suze.
<BR>&nbsp;&nbsp;&nbsp;&nbsp;&nbsp;"Možda bi trebalo da otkažeš taj potkomitet", predložila je.
<BR>&nbsp;&nbsp;&nbsp;&nbsp;&nbsp;"Ne", odogovrio joj je, nešto blažim glasom. "To ne mogu. Delovalo bi sumnjivo."
<BR>&nbsp;&nbsp;&nbsp;&nbsp;&nbsp;"Pobogu, pa mogao si da se prehladiš."
<BR>&nbsp;&nbsp;&nbsp;&nbsp;&nbsp;"A onda da odletim u Hjuston?" Mračno se nasmešio. "Pola potkomiteta selo bi u sledeći avion. Ili barem njihovi pomoćnici."
<BR>&nbsp;&nbsp;&nbsp;&nbsp;&nbsp;"Pa, možda", priznala je Edit.
<BR>&nbsp;&nbsp;&nbsp;&nbsp;&nbsp;"Da li obećavaš da nećeš nikoga zvati, da nećeš provaliti priču?"
<BR>&nbsp;&nbsp;&nbsp;&nbsp;&nbsp;"Mogu li u Hjuston sa tobom?"
<BR>&nbsp;&nbsp;&nbsp;&nbsp;&nbsp;"Da, naravno."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;"Obećavaš da nećeš pričati nikome o ovom dok ja budem svedočio?"
<BR>&nbsp;&nbsp;&nbsp;&nbsp;&nbsp;"Imamo dogovor, zar ne?"
<BR>&nbsp;&nbsp;&nbsp;&nbsp;&nbsp;Ali već je razmišljala. U Hjustonu ću videti koliko je sve zaista gadno, u kolikoj je Džejmi nevolji. Svojim očima ću gledati kako Alberto Brumado prati ekipu na Marsu koja pokušava da spase njegovu kćer, zaglavljenu na hiljadu kilometara od baze. I bolesnu. Time mogu da otvorim svaka vrata.
<BR>&nbsp;&nbsp;&nbsp;&nbsp;&nbsp;Od čega su bolesni? Šta im se desilo? I Džejmiju?
<BR>&nbsp;&nbsp;&nbsp;&nbsp;&nbsp;U sebi je odlučila da ćuti samo dok se ne uveri da čine sve što mogu kako bi pomogli Džejmiju i ostalima. Moram da saznam kako su se uvalili u to. Čim otkrijem ko je kriv, sve pogodbe otpadaju.
<BR>&nbsp;&nbsp;&nbsp;&nbsp;&nbsp;Ovo je možda i veće od otkrića života na Marsu; četvoro istraživača zarobljeno i bolesno na hiljadu kimlometara od bezbednosti. To je prava priča! Ne moraš biti naučnik da bi se uzbudio zbog ovoga.
</P></TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
