<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZEMLJA
<P>&nbsp;&nbsp;&nbsp;&nbsp;&nbsp;HJUSTON: Editi su trebala dva dana da se odluči. Dva dana i sva hrabrost.
<BR>&nbsp;&nbsp;&nbsp;&nbsp;&nbsp;Dok je gledala Džejmija kako izgovara svoj Navaho pozdrav sa površine Marsa, nasmešila se. Tog jutra, dok je stajala u prepunoj sali vesti KHTV, nije predosetila kolika će se prašina podići oko tih nekoliko reči. Jedna od njenih saradnica blago ju je munula u rame dok se slika na ekranu usmeravala na nebesko plavi skafander.
<BR>&nbsp;&nbsp;&nbsp;&nbsp;&nbsp;"To je taj tvoj prijatelj, je li?" upitala je šapatom.
<BR>&nbsp;&nbsp;&nbsp;&nbsp;&nbsp;Edit je klimnula glavom. Bio je. Nekada.
<BR>&nbsp;&nbsp;&nbsp;&nbsp;&nbsp;Iznenadila se kada su TV vesti to veče posvetile toliko vremena činjenici da se na Marsu nalazi jedan američki Indijanac. Sutradan ujutro, na svoju ruku, pozvala je nekoliko svojih veza u Džonsonovom svemirskom centru i ustanovila da je NASA prilično zabrinuta zbog Džejmijevog neočekivanog govora.
<BR>&nbsp;&nbsp;&nbsp;&nbsp;&nbsp;"Oni odozgo su podilejisali", rekao joj je jedan od informatora. "Ali od mene nisi ništa čula, jasno?"
<BR>&nbsp;&nbsp;&nbsp;&nbsp;&nbsp;Do sutradan se već govorkalo da Svemirski savet u Vašingtonu razmatra Indijančevo odbijanje da izgovori reči koje mu je pripremila NASA. Potpredsednica je pobesnela, govorkalo se dalje. Sve što ona radi bilo je vest. Svi su znali da ona želi da bude stranački kandidat za predsedničke izbore dogodine.
<BR>&nbsp;&nbsp;&nbsp;&nbsp;&nbsp;Edit je ponovo pregledala snimke dosadno običnih intervuja sa Džejmijevim roditeljima u Berkliju i sa očito opreznim zvaničnicima NASA-e. To veče pošla je na spavanje razmišljajući šta bi trebalo da radi.
<BR>&nbsp;&nbsp;&nbsp;&nbsp;&nbsp;Kada se probudila ujutro, već se odlučila. Pozvala je svoju stanicu i rekla preneraženom uredniku vesti da će uzeti slobodno do kraja nedelje.
<BR>&nbsp;&nbsp;&nbsp;&nbsp;&nbsp;"Ne možeš tako! Ja ne..."
<BR>&nbsp;&nbsp;&nbsp;&nbsp;&nbsp;"Imam dve nedelje odmora i masu dana za prekovremeno koje nikada nisam iskoristila", ljubazno mu je rekla Edit. "Vratiću se do ponedeljka."
<BR>&nbsp;&nbsp;&nbsp;&nbsp;&nbsp;"Prokletstvo, Edi, goreće ti pod nogama! Znaš kakve su gazde!"
<BR>&nbsp;&nbsp;&nbsp;&nbsp;&nbsp;Uzdahnula je tako da ju je on morao čuti. "Onda će, izgleda, morati da me otpuste i da mi isplate otpremninu."
<BR>&nbsp;&nbsp;&nbsp;&nbsp;&nbsp;Prekinula je vezu, a onda odmah telefonirala da rezerviše avionsku kartu za Njujork.
<BR>&nbsp;&nbsp;&nbsp;&nbsp;&nbsp;Sada, na trideset pet hiljada stopa iznad Apalačija, Edit je u sebi uvežbavala šta će reći uredniku vesti velike mreže. Mogu doći do roditelja Džejmsa Votermena. I do njegovog dede. I do ljudi sa kojima je išao na obuku, a koji nisu odabrani za polazak na Mars. Znam njegovu priču i poznajem 'Projekat Mars' iznutra. Mogu vam napraviti priču o čitavoj stvari očima učesnika. Ljudski pristup 'Projektu Mars'. Ne samo blistava nauka, nego borba, suparništvo, utroba i krv.
<BR>&nbsp;&nbsp;&nbsp;&nbsp;&nbsp;Dok se preslišavala, pao joj je na pamet Džejmi. Mrzeće me što ovo radim. Sigurno će me mrzeti.
<BR>&nbsp;&nbsp;&nbsp;&nbsp;&nbsp;Ali to mi je ulaznica za posao u velikoj mreži. On ima Mars. Ostavio me je zbog Marsa. Sada i ja mogu da upotrebim Mars na svoj način, za sebe.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
