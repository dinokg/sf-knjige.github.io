<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DOSJE: ENTONI NORVIL RID
<P>&nbsp;&nbsp;&nbsp;&nbsp;&nbsp;Toni Rid je imao nepune četiri godine i ležao je u bolničkom krevetu, osećajući se vrlo mali i vrlo uplašen. Otac je banuo unutra, umotan u težak crni kaput i sivo-crveni šal, nosa i obraza rumenih od mraza koji je optočio i bolničke prozore.
<BR>&nbsp;&nbsp;&nbsp;&nbsp;&nbsp;"Pa kako si mi, mali čoveče?" upitao je otac, sedajući na ivicu kreveta.
<BR>&nbsp;&nbsp;&nbsp;&nbsp;&nbsp;Toni nije mogao da govori. Nije osećao bolove, ali čitavo grlo bilo mu je smrznuto i utrnulo. Otac je bio krupan čovek, delovao je preteći, uvek je podizao glas i uvek je nekuda žurio. Prilično se plašio oca. Njih dvojica nikada nisu bili bliski. Toni, jedinac, nikada nije smeo da jede sa roditeljima ako bi otac bio kod kuće. Samo kada je bio odsutan, Toni je smeo da sedi za velikim trpezarijskim stolom, zajedno sa mamom.
<BR>&nbsp;&nbsp;&nbsp;&nbsp;&nbsp;"Kažu mi da noću plačeš", strogo je rekao otac.
<BR>&nbsp;&nbsp;&nbsp;&nbsp;&nbsp;Toni nije mogao da odgovori, ali oči su mu se ispunile suzama. Ostavili su ga samog u nepoznatoj bolničkoj sobi, bez mame, čak i bez dadilje.
<BR>&nbsp;&nbsp;&nbsp;&nbsp;&nbsp;"Slušaj me dobro, Entoni", rekao je otac. "Ovi ljudi, ovde u bolnici, to su moje kolege. Oni me poznaju i poštuju me. Ne bi valjalo da pomisle kako je moj sin kukavica, zar ne?"
<BR>&nbsp;&nbsp;&nbsp;&nbsp;&nbsp;Toni je polako, oklevajući odmahnuo glavom.
<BR>&nbsp;&nbsp;&nbsp;&nbsp;&nbsp;"Znači, nema više plakanja, dobro? Glavu gore. Dobar momak. Radi kako ti se kaže i nemoj da praviš probleme sestrama. Dobro?"
<BR>&nbsp;&nbsp;&nbsp;&nbsp;&nbsp;Toni je klimnuo glavom.
<BR>&nbsp;&nbsp;&nbsp;&nbsp;&nbsp;"Odlično! Tako treba. A sad, vidi šta sam ti doneo." Otac je iz džepa na kaputu izvadio mali paket. Bio je umotan u šareni papir.
<BR>&nbsp;&nbsp;&nbsp;&nbsp;&nbsp;"Hajde, otvori ga."
<BR>&nbsp;&nbsp;&nbsp;&nbsp;&nbsp;Toni je bezuspešno čupkao papir. Očev osmeh je izbledeo i pretvorio se u ljutito mrštenje; preuzeo je paket u svoje krupne šake i veštim prstima brzo odmotao papir. Potom je otvorio kutiju i pokazao Toniju šta je unutra.
<BR>&nbsp;&nbsp;&nbsp;&nbsp;&nbsp;Malecki televizor! Toni je iskolačio oči. Izvadio ga je iz kutije i okretao ga drhtaim prstima dok nije našao ekran veličine poštanske marke i crveno dugme za uključivanje. Pritisnuo je dugme i ekran se smesta osvetlio.
<BR>&nbsp;&nbsp;&nbsp;&nbsp;&nbsp;Otac mu je pokazao kako da izvuče slušalicu iz gotovo nevidljivog ležišta. Toni ju je odmah stavio u levo uvo.
<BR>&nbsp;&nbsp;&nbsp;&nbsp;&nbsp;Na ekranu je bila slika crvene planete, Marsa. Glas koji ju je pratio pripadao je mladom brazilskom naučniku po imenu Alberto Brumado, koji je govorio sa blagim španskim naglaskom. "Jednog dana ljudski istraživači poći će na Mars da otkriju tajne njegovog crvenog peska..."
<BR>&nbsp;&nbsp;&nbsp;&nbsp;&nbsp;Otac mu je grubo promrsio kosu i ostavio ga da gleda sićušne slike Marsa.
<BR>
<BR>&nbsp;&nbsp;&nbsp;&nbsp;&nbsp;Tonijevi roditelji vodili su gotovo potpuno razdvojen život pod krovom doma u Čelziju. Dok je odrastao, Toni je počeo da shvata kako otac ima niz ljubavnica po čitavom Londonu. Menjao ih je svakih godinu-dve, kao što se u proleće kupuje novo odelo. Ali nikada nije dugo bio bez ljubavnice.
<BR>&nbsp;&nbsp;&nbsp;&nbsp;&nbsp;Otac gotovo da uopšte nije obraćao pažnju na Tonija; onako krupan i osoran, uvek je delovao prezauzeto, stalno se spremajući da nekuda ode od kuće. A kada bi primetio sina, to je izgledalo ovako.
<BR>&nbsp;&nbsp;&nbsp;&nbsp;&nbsp;"Tenis? Kako glupa igra. Kada sam bio u tvojim godinama, igrao sam fudbal. To je pravi sport!"
<BR>&nbsp;&nbsp;&nbsp;&nbsp;&nbsp;Bez obzira na to što je Toni bio vitak i gibak, dok je otac bio krupan i snažan.
<BR>&nbsp;&nbsp;&nbsp;&nbsp;&nbsp;"Tenis", frktao je ovaj. "Igra za strance i seka-Perse."
<BR>&nbsp;&nbsp;&nbsp;&nbsp;&nbsp;Bilo je mnogo lakše privući pažnju majke koja je brzo sedela. Ona je bila ljupka ženica, bleda kao porculan, lepa i krhka kao porculanska lutka. Delovala je slabo, kao da dugo pati, ali Toni je znao da može da ga zaštiti od hladnog oca punog zahteva. Svi koji su je poznavali voleli su je, a Toni ju je voleo više od svih. Da bi privukao njenu pažnju, trebalo je samo da se napravi bolestan. Malo bi se zakašljao ili kinuo, i ona bi se već stvorila kraj njega. Pre nego što je napunio devet godina, Toni je naučio da folira temperaturu držeći termometar pod mlazom tople vode. Kako je odrastao, počeo je da podozreva kako majka zna sve njegove male trikove, ali mu ih oprašta bez pitanja. On je uglavnom bio glava porodice. Majka je pripadala samo njemu, sem kad bi otac bio kod kuće.
<BR>&nbsp;&nbsp;&nbsp;&nbsp;&nbsp;Toni se potajno plašio pomisli na odlazak u koledž, ali je brzo otkrio da je đački život pun radosti. Bilo je smešno lako naći se u središtu pažnje, postati neporecivi vođa društva. Drugi đaci uglavnom su delovali dosadno i mogli su da mu posluže samo kao meta neslanih šala i surovog bockanja. Što ih je više ponižavao, to su se više okupljali oko njega, tražeći njegovu blizinu, pretvarajući se u njegove lakeje kako bi izbegli uvrede.
<BR>&nbsp;&nbsp;&nbsp;&nbsp;&nbsp;Prilično se iznenadio kada je ustanovio da žene lako padaju na njega. Pogrešno su shvatale lažnu samouverenost i smatrale je za prefinjenost. Toni je uživao u otkriću da se ženama može lakše manipulisati nego muškarcima.
<BR>&nbsp;&nbsp;&nbsp;&nbsp;&nbsp;Jedina osoba u njegovom razredu koja mu se nije klanjala bio je tvrdoglavi, ozbiljni sin nekog fabričkog radnika iz Mančestera, koji je prezirao đačke zabave i držao se samo knjiga. Delovao je nemaštovito i oprezno kao seljak, pa ipak nikada nije upao u neku od Tonijevih veštih zamki. Uvek je uspevao da otkrije kofu vode postavljenu nad poluotvorena vrata. Nikada se nije polakomio na raspusne mlade dame koje mu je Toni slao. Kada bi našao svoju postelju natopljenu pivom mirno bi, bez gunđanja, prevrnuo madrac i promenio posteljinu, a sutradan bi se pojavio na časovima kao da se ništa nije desilo.
<BR>&nbsp;&nbsp;&nbsp;&nbsp;&nbsp;Toni je maturirao kao drugi po rangu u generaciji. Seljak je nekako uspeo da bude najbolji. Toni je od toga pobesneo. Ipak, za četiri godine škole nije razmenio sa njim ni reč više od uobičajenih ljubaznosti. Toni ga posle mature nikada više nije video i bilo mu je milo zbog toga.
<BR>&nbsp;&nbsp;&nbsp;&nbsp;&nbsp;"Da putuješ u Indiju?" Otac je umalo dobio napad. "Ti ideš da studiraš medicinu, mladiću! Primljen si na moj stari fakultet i, prokletstvo, ideš samo tamo i nikuda drugde!"
<BR>&nbsp;&nbsp;&nbsp;&nbsp;&nbsp;"Ali ja mislim da još nisam spreman..."
<BR>&nbsp;&nbsp;&nbsp;&nbsp;&nbsp;"Bah! Poznajem te ja, folirante jedan. Bojiš se da ćeš morati da se središ i da za promenu malo učiš. Bojiš se ozbiljnog rada, eto šta ti je. A to će ti koristiti. Tebe, dečko, čekaju studije medicine i neću da čujem više ni reč."
<BR>&nbsp;&nbsp;&nbsp;&nbsp;&nbsp;I tako je Toni otišao da studira medicinu. Otac je bio u pravu: bio je pun strepnje. No, kad se našao tamo, Toni je utvrdio da je sasvim lako. Ispitna pitanja i kasete prodavali su se gotovo otvoreno. Ipak, posle nekoliko meseci Toni je ustanovio da ga izučavanje ljudskog tela sve više oduševljava. Na svoje veliko iznenađenje, utvrdio je da uživa u učenju. Zaista je počeo da ozbiljno studira. Želeo je da uspe.
<BR>&nbsp;&nbsp;&nbsp;&nbsp;&nbsp;A Mars je uvek bio tu - lebdeo mu je duboko u mislima, tik iznad horizonta postojanja. Zaboravio bi ga po više meseci, čak i godina, a onda bi iznenada u nekoj emisiji video novu raketu kako se diže na plamenom repu, noseći robotsku sondu na crvenu planetu. Ili bi neki gost predavač pričao o problemima medicine u bestežinskom stanju na orbitalnoj stanici i usput pomenuo da se slični problemi mogu očekivati i tokom misije na Mars. Ili bi Alberto Brumado, sada već sed, ali pun mladalačke energije, vodio specijalnu TV emisiju o životu na Zemlji i glasno se pitao je li moguće da se život pojavio i na Marsu.
<BR>&nbsp;&nbsp;&nbsp;&nbsp;&nbsp;Otac je bio šokiran i besan kada je Toni odbio da preuzme njegovu praksu.
<BR>&nbsp;&nbsp;&nbsp;&nbsp;&nbsp;Crven u licu, gojazan od godina i previše uživanja u životu, zamuckivao je od gneva dok je besneo. "Čitavog života sam stvarao tu praksu! Moraš je nastaviti!"
<BR>&nbsp;&nbsp;&nbsp;&nbsp;&nbsp;Toni se hladno nasmešio, pokušavajući da prikrije užas koji se uvek javljao u njemu od očevog gneva. "Oče, to meni ništa ne znači. Neću da pratim svaki tvoj životni korak."
<BR>&nbsp;&nbsp;&nbsp;&nbsp;&nbsp;"Šta ti je?" grmeo je otac. "Bojiš se krvi? Je li to zato? Od hirurgije ti se tresu kolena, a? Prokleta puzava kukavice!"
<BR>&nbsp;&nbsp;&nbsp;&nbsp;&nbsp;Toni je oćutao.
<BR>&nbsp;&nbsp;&nbsp;&nbsp;&nbsp;"Pobogu, u tvojim godinama sam zašivao ranjenike na brodskoj bolnici usred južnog Atlantika, za vreme zimskih oluja."
<BR>&nbsp;&nbsp;&nbsp;&nbsp;&nbsp;"Mnogo puta si nam pričao o svojim slavnim poduhvatima za vreme Foklandskog rata, oče."
<BR>&nbsp;&nbsp;&nbsp;&nbsp;&nbsp;"Ti si kukavica! Prokleta, drhtava, mala kukavica!" Starac se okomio na ženu. "Vaspitala si sina kao kukavicu."
<BR>&nbsp;&nbsp;&nbsp;&nbsp;&nbsp;Toni je osetio da mu je krv proključala. "Nju ne diraj!"
<BR>&nbsp;&nbsp;&nbsp;&nbsp;&nbsp;Otac ga je na trenutak ćutke posmatrao, a onda je nešto progunđao i izleteo iz sobe. Toni se okrenuo ka majci, koja je sve vreme strpljivo i ćutke sedela. Čuli su kako su se ulazna vrta zalupila.
<BR>&nbsp;&nbsp;&nbsp;&nbsp;&nbsp;"Misliš li i ti da sam kukavica?" upitao je Toni mamu.
<BR>&nbsp;&nbsp;&nbsp;&nbsp;&nbsp;"Naravno da ne mislim, mili."
<BR>&nbsp;&nbsp;&nbsp;&nbsp;&nbsp;Dva dana kasnije, Toni se prijavio za svemirski program britanske vlade. Kroz dve nedelje dobio je obaveštenje da je uslovno prihvaćen; trebalo je da se javi u cetar za obuku radi testova i procene. Kada je pismo stiglo, otac nije bio kod kuće; nije bilo nikoga sem Tonija i njegove mame.
<BR>&nbsp;&nbsp;&nbsp;&nbsp;&nbsp;"Potrebni su im lekari", kazao joj je, još pun ranjenog ponosa. "Može se desiti da me odaberu i za misiju na Mars, ukoliko se Britanija priključi tom programu."
<BR>&nbsp;&nbsp;&nbsp;&nbsp;&nbsp;Očekivao je da će se ona užasnuti, da će zaplakati, da će ga moliti da još jednom razmisli. Umesto toga, majka se nasmešila, poljubila ga u čelo i rekla mu da uradi onako kako misli da treba.
<BR>&nbsp;&nbsp;&nbsp;&nbsp;&nbsp;Toni je na kraju stvarno primljen u 'Projekat Mars'. Kada se otac penzionisao, njegovu praksu kupio je neki nepoznati lekar, a majka ga je odvukla u Nasau gde je već prvog leta pod Suncem dobio ozbiljan moždani udar, pa je ostao bespomoćan i potpuno zavistan od nege i ljubavi dugo zanemarivane žene.
<BR>&nbsp;&nbsp;&nbsp;&nbsp;&nbsp;Toni je uživao što je deo 'Projekta Mars'. Većina ostalih kandidata bili su ili astronauti ili naučnici, zaguljeni tehničari ili istraživači toliko usko specijalizovani da nisu imali pojma o prostranom svetu umetnosti i drušva. Toni je strašno uživao, jer je u svako doba predstavljao prefinjeni centar pažnje. Dok su ostali gotovo histerično brinuli hoće li biti odabrani, Toni ni trenutka nije sumnjao da će poći na Mars. Ako se i bojao pomisli na putovanje dugo milionima kilometara kroz svemir, do praznog i vrlo negostoljubivog sveta, zadržao je to za sebe. Susretao bi se sa strahovima jedino u snu, i to uvek u obličju oca koji se naginje nad njim kao užasna, razbesnela zver, sa majkom koja u pozadini bespomoćno plače.
<BR>&nbsp;&nbsp;&nbsp;&nbsp;&nbsp;Dok je bio budan, Toni je načinio samo jedan potez koji se mogao smatrati pogrešnim. Pomogao je Žoani da se otarasi Hofmana i povede na Mars Navaho Indijanca. Greška, shvatio je kasnije. Indijanac se našao u središtu pažnje. Čak i Žoanine. Naročito Žoanine.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
