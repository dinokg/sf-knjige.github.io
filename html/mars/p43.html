<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DOSJE: DŽEJMS FOKS VOTERMEN
<P>&nbsp;&nbsp;&nbsp;&nbsp;&nbsp;Jedan neurotični docent i jedan policajac načinili su od mladog Džejmsa Votermena studentskog vođu. To ga je još progonilo u snovima.
<BR>&nbsp;&nbsp;&nbsp;&nbsp;&nbsp;Desilo se tokom Džejmijeve druge godine studija na Albukerkiju. Bio je tih student, usamljenik koji je pohađao predavanja i obavljao svoj posao, ne družeći se mnogo sa ostalim studentima. Većina profesora, ako bi ga se uopšte setili, setili bi ga se kao mirnog mladića bronzanog lica i širokih jagodica tipičnih za Indijanca, koji je retko išta pitao na predavanjima, ali je dobro polagao ispite. Džejmi je na većini predmeta imao vrlo visoke ocene, ali ni kolege ni profesori nisu ga pamtili kao sjajnog studenta.
<BR>&nbsp;&nbsp;&nbsp;&nbsp;&nbsp;Živeo je van univerziteta, kod dedinih prijatelja, Navaho porodice koja je držala butik na glavnom trgu starog centra Albukerkija. Džejmi je odlazio na predavanja malom polovnom vespom, a preko vikenda je zarađivao džeparac pomažući u radnji.
<BR>&nbsp;&nbsp;&nbsp;&nbsp;&nbsp;Mada to gotovo niko nije primetio, Džejmi je imao gotovo sve same desetke. Ono gotovo odnosilo se na kurs o Šekspiru na drugoj godini.
<BR>&nbsp;&nbsp;&nbsp;&nbsp;&nbsp;Kao brucoš, Džejmi je dobro prošao sa kursom iz engleske književnosti; uživao je u susretu sa bogatom literaturom koja je počinjala 'Beovulfom' i pružala se kroz mnoge vekove, sve do Eliota i Balarda. U početku se ježio od Kiplinga i njegove opsednutosti 'teretom belog čoveka'. No, neverovatna snaga njegovih pesama i priča konačno je pridobila i Džejmija.
<BR>&nbsp;&nbsp;&nbsp;&nbsp;&nbsp;Kurs na drugoj godini, o Šekspiru, bio je nešto sasvim drugo. Docent Feraro shvatao je predavanja tako da on stoji na katedri i čita bardove komade naglas pred razredom, dramatično recitujući i mašući rukama. Džejmi je već posle nedelju dana shvatio da je oniski, sredovečni Feraro promašeni glumac koji je predavanja pretvorio u svoje lično pozorište.
<BR>&nbsp;&nbsp;&nbsp;&nbsp;&nbsp;Na kraju semestra Džejmi je već bio u nevolji sa Ferarom. Oniski profesor nije davao testove, nije tražio seminarske radove. Samo je očekivao da studenti prate njegove predstave sa napetom pažnjom. I da mu pljeskaju. Kada je Džejmi upitao kako je Otelo - koji bi trebalo da bude inteligentni vođa - mogao tako lako da nasedne na Jagove prozirne trikove, Feraro se naljutio i rekao mu da čita dramu dok je ne shvati. Kada je Džejmi, iskreno zbunjen, pitao da li bi Rozenkranc i Gildenstern trebalo da budu homoseksualci, Feraro je ledeno odgovorio: "Neću dozvoliti da se moja predavanja pretvore u cirkus."
<BR>&nbsp;&nbsp;&nbsp;&nbsp;&nbsp;Džejmi je, naravno, najveći deo vremena posvećivao ostalim predmetima: geologiji, hemiji, višoj matematici, istoriji. No, smatrao je da je spreman za semestralni ispit iz Šekspira koliko i bilo ko drugi u grupi. Pročitao je drame, gledao je video snimke. Pročitao je kritičke analize nabrojane kao obavezna literatura. Stoga se iznenadio kada je Feraro pročitao ocene semestralnog ispita i objavio da je Džejms Votermen dobio peticu.
<BR>&nbsp;&nbsp;&nbsp;&nbsp;&nbsp;Šokiran toliko da mu je utroba podrhtavala, Džejmi je ostao posle predavanja da upita može li da ponovi ispit. Feraro je glatko odbio. Džejmi je video hrpu vežbanki na katedri, pa je upitao može li da vidi svoj rad, da ga pregleda zajedno sa profesorom i da vidi u čemu je pogrešio.
<BR>&nbsp;&nbsp;&nbsp;&nbsp;&nbsp;"Ne možeš da vidiš vežbanku", rekao je Feraro. Iako je nosio cipele sa debelim đonovima, morao je da zabaci glavu kako bi gledao Džejmija u lice, sad kad je za promenu stajao na podu.
<BR>&nbsp;&nbsp;&nbsp;&nbsp;&nbsp;"Ali to je moj ispitni zadatak", rekao je Džejmi.
<BR>&nbsp;&nbsp;&nbsp;&nbsp;&nbsp;Feraro je položio dlan na hrpu vežbanki. "Ovi ispitni radovi pripadaju univerzitetu, a ne studentima. Ne možeš da ih vidiš. Zabranjujem."
<BR>&nbsp;&nbsp;&nbsp;&nbsp;&nbsp;Potom se veličanstveno okrenuo i pošao ka izlazu. Što se njega tiče, razgovor sa Džejmijem je bio završen.
<BR>&nbsp;&nbsp;&nbsp;&nbsp;&nbsp;Obuzet besom, Džejmi je prekopao hrpu vežbanki i našao svoju. Brzo ju je prelistao. Nigde nijedne ispravke. Ni beleške. Nije bilo dopisano ništa, osim velike crvene petice na koricama.
<BR>&nbsp;&nbsp;&nbsp;&nbsp;&nbsp;"Šta to radiš?" vrisnuo je Feraro sa vrata. "Vrati je nazad!"
<BR>&nbsp;&nbsp;&nbsp;&nbsp;&nbsp;Džejmi je stegao svesku u ruci i pošao ka čovečuljku. "Niste ni pročitali moj rad! Prosto ste me oborili čim ste videli ime na koricama!"
<BR>&nbsp;&nbsp;&nbsp;&nbsp;&nbsp;"Ta vežbanka pripada ovom univerzitetu!" vikao je Feraro, uperivši drhtavi prst u Džejmija. "Ne smeš je izneti iz učionice! To je krađa!"
<BR>&nbsp;&nbsp;&nbsp;&nbsp;&nbsp;Džejmi je prošao kraj docenta, čvrsto držeći vežbanku, zuba stegnutih od besa.
<BR>&nbsp;&nbsp;&nbsp;&nbsp;&nbsp;"Odneću je na studentsko veće!" povikao je preko ramena. "I dekanu!"
<BR>&nbsp;&nbsp;&nbsp;&nbsp;&nbsp;I otišao je niz hodnik, ne obraćajući pažnju na zapanjene poglede kolega, dok je Feraro cičao za njim: "Lopov! Zaustavite lopova!"
<BR>&nbsp;&nbsp;&nbsp;&nbsp;&nbsp;Niko nije ni pokušao da zaustavi Džejmija. Otišao je do svog motocikla i odvezao se u iznajmljenu sobu kod Navaho porodice.
<BR>&nbsp;&nbsp;&nbsp;&nbsp;&nbsp;Policajac je došao baš kad je porodica sela za večeru. Zazvonio je na vratima i jedna od kćeri otišla je da otvori. Vratila se bleda i uplašenog pogleda.
<BR>&nbsp;&nbsp;&nbsp;&nbsp;&nbsp;"Policajac. Traži tebe, Džejmi."
<BR>&nbsp;&nbsp;&nbsp;&nbsp;&nbsp;Pitajući se je li napravio neki saobraćajni prekršaj sa motociklom, Džejmi je otišao na ulaz. Policajac je izgledao visok oko tri metra, onako u uniformi i sa neprozirnim naočarima pod šeširom širokog oboda. Pištolj u futroli na kuku izgledao je ogroman.
<BR>&nbsp;&nbsp;&nbsp;&nbsp;&nbsp;"Džejms Votermen?" upitao je glasom robota.
<BR>&nbsp;&nbsp;&nbsp;&nbsp;&nbsp;Džejmi je klimnuo glavom, ne znajući šta da misli.
<BR>&nbsp;&nbsp;&nbsp;&nbsp;&nbsp;"Primili smo prijavu da si ukrao državno vlasništvo."
<BR>&nbsp;&nbsp;&nbsp;&nbsp;&nbsp;"Šta?" Džejmiju su zaklecala kolena.
<BR>&nbsp;&nbsp;&nbsp;&nbsp;&nbsp;Trgovac se pojavio iza Džejmija i zaštitnički mu spustio ruku na rame.
<BR>&nbsp;&nbsp;&nbsp;&nbsp;&nbsp;"Izgleda da si optužen da si ukrao neka dokumenta sa univerziteta", rekao je policajac. "Nalaziš se na ivici velike nevolje, momče."
<BR>&nbsp;&nbsp;&nbsp;&nbsp;&nbsp;"To je moj ispitni rad", promrmljao je Džejmi. "Moj profesor nije hteo da mi ga vrati."
<BR>&nbsp;&nbsp;&nbsp;&nbsp;&nbsp;Policajac je polako skinuo naočari. Lice mu je smesta postalo ljudsko. "I samo je o tome reč?"
<BR>&nbsp;&nbsp;&nbsp;&nbsp;&nbsp;Džejmi je klimnuo glavom. "Eno ga u mojoj sobi. Moj semestralni ispit."
<BR>&nbsp;&nbsp;&nbsp;&nbsp;&nbsp;"Dečko nije lopov", rekao je trgovac. "Studira. Nikada u životu nije imao problema."
<BR>&nbsp;&nbsp;&nbsp;&nbsp;&nbsp;"Ispitni rad? Tvoj sopstveni ispit?" Policajac kao da nije mogao da poveruje.
<BR>&nbsp;&nbsp;&nbsp;&nbsp;&nbsp;"Mogu vam ga pokazati. Uzeo sam ga da ga sutra pokažem studentskom veću. Oborio me je, a da nije uošpšte pročitao šta sam napisao."
<BR>&nbsp;&nbsp;&nbsp;&nbsp;&nbsp;Policajac je glasno uzdahnuo. "U redu. Sutra zorom odmah da si otišao na univerzitet i vratio papire profesoru. Razumeš? Odmah ujutro. Inače će verovatno zahtevati da se izda nalog za hapšenje i moraćemo da ti postavimo staratelja."
<BR>&nbsp;&nbsp;&nbsp;&nbsp;&nbsp;"Da, gospodine. Odmah ujutro."
<BR>&nbsp;&nbsp;&nbsp;&nbsp;&nbsp;Policajac je ponovo namestio naočare i pošao ka moćnom automobilu, mrmljajući nešto o opasnim kriminalcima i velikim krađama.
<BR>&nbsp;&nbsp;&nbsp;&nbsp;&nbsp;Posle neprospavane noći Džejmi je vratio svesku docentu. Ali pre toga je napravio dve fotokopije. Jednu je dostavio dekanu, a drugu predsedniku studentskog veća. Prošla su dva dana puna napetosti, a onda je dekan pozvao Džejmija na razgovor. Feraro je već bio tamo, skupljen u stolici koja je izgledala dva broja prevelika za njega.
<BR>&nbsp;&nbsp;&nbsp;&nbsp;&nbsp;Dekan je sedeo u udobnoj fotelji iza ogromnog pisaćeg stola, a Džejmiju je pokazao da sedne na drvenu stolicu preko puta. Ličio je na dobroćudnog deda Mraza bez brade i znalo se da najradije izbegava nevolje, ma kakve bile.
<BR>&nbsp;&nbsp;&nbsp;&nbsp;&nbsp;"Mislim da duguješ izvinjenje gospodinu Feraru", rekao je dekan, prijatlejski nasmešen.
<BR>&nbsp;&nbsp;&nbsp;&nbsp;&nbsp;Džejmi je ćutao. Feraro je ćutao.
<BR>&nbsp;&nbsp;&nbsp;&nbsp;&nbsp;"Ta vežbanka jeste vlasništvo univerziteta, znaš. Tehnički gledano, nisi imao prava da je uzmeš."
<BR>&nbsp;&nbsp;&nbsp;&nbsp;&nbsp;Džejmiju se grlo steglo. "Imao sam pravo da vidim šta u njoj piše. Imao sam pravo da razgovaram o tome sa profesorom."
<BR>&nbsp;&nbsp;&nbsp;&nbsp;&nbsp;Dekan je klimnuo glavom. "Zato smo ovde. Da razgovaramo o sadržaju tvog rada. Gospodine Feraro, možete li da objasnite gde je ovaj mladić pogrešio u vezi sa Otelom?"
<BR>&nbsp;&nbsp;&nbsp;&nbsp;&nbsp;Džejmiju je polako svanulo da dekan uopšte ne namerava da raspravlja o 'krađi'. Feraro je odgovorio mrmljajući niz izvrdavanja o Džejmijevom radu: poenta je bila da Džejmi ne ceni Šekspirova dela.
<BR>&nbsp;&nbsp;&nbsp;&nbsp;&nbsp;Posle nekoliko minuta Feraru je ponestalo teksta. Dekan je ponovo namestio osmeh i klimnuo glavom. Prepleo je prste na pisaćem stolu. "Izgleda da je ovde problem u komunikaciji. Dozvolite da predložim kompromis. Gospodin Votermen će dobiti povlasticu da završi ovaj kurs bez obaveze daljeg pohađanja predavanja. Da li vam to obojici odgovara?"
<BR>&nbsp;&nbsp;&nbsp;&nbsp;&nbsp;Feraro je pogledao Džejmija i odvratio pogled.
<BR>&nbsp;&nbsp;&nbsp;&nbsp;&nbsp;"Koju ću ocenu dobiti?" upitao je Džejmi.
<BR>&nbsp;&nbsp;&nbsp;&nbsp;&nbsp;"Mislim da će jedna osmica sasvim odgovarati", odgovorio je dekan.
<BR>&nbsp;&nbsp;&nbsp;&nbsp;&nbsp;Džejmi je odmahnuo glavom. "To će mi spustiti prosek."
<BR>&nbsp;&nbsp;&nbsp;&nbsp;&nbsp;Dekanov osmeh postao je malo ukočen. "Tvoj prosek će sasvim dobro podneti jednu osmicu."
<BR>&nbsp;&nbsp;&nbsp;&nbsp;&nbsp;"S obzirom na to da si u ovom trenutku pao", dodao je Feraro, "trebalo bi da ti osmica bude sasvim dovoljna."
<BR>&nbsp;&nbsp;&nbsp;&nbsp;&nbsp;"Pao sam jer niste pročitali moj rad."
<BR>&nbsp;&nbsp;&nbsp;&nbsp;&nbsp;"To je laž!"
<BR>&nbsp;&nbsp;&nbsp;&nbsp;&nbsp;"Hajde, hajde", umirujući je rekao dekan. "Votermene, ako nisi zadovoljan osmicom, možeš ponovo pohađati isti kurs sledeće godine. Više od toga ne mogu ti pružiti."
<BR>&nbsp;&nbsp;&nbsp;&nbsp;&nbsp;Džejmi se pomirio sa osmicom samo do narednih izbora za članove studentskog veća. Prvi put u životu imao je cilj: sukob sa fakultetom i administracijom. Morao je da se otvori pred kolegama, da nauči da im se smeši i da ih pozdravlja, da ih sasluša i da im priča svoju priču. Njegova 'krađa' postala je opštepoznata, pa je lako dobio mesto u veću. Mrzeo je svaki trenutak kampanje, mrzeo je lažne osmehe i lažne ovacije, mrzeo je rukovanje sa ljudima koji nisu obraćali pažnju na njega do pre nekoliko nedelja.
<BR>&nbsp;&nbsp;&nbsp;&nbsp;&nbsp;Ali stegao je zube i izdržao. I pobedio.
<BR>&nbsp;&nbsp;&nbsp;&nbsp;&nbsp;Čim se našao u studentskom veću, Džejmi je ustanovio da postoje mnogo važniji problemi nego što je sukob sa Ferarom. Studentski smeštaj, kvalitet hrane u menzi, raspodela kompjuterskog vremena - to su bili ozbiljni i opšti problemi. Zaboravio je na Ferara. Gotovo. Postao je najvredniji član veća.
<BR>&nbsp;&nbsp;&nbsp;&nbsp;&nbsp;Na četvrtoj godini studija Džejmi je izabran za predsednika veća. Kada je saznao da se njegov najbliži prijatelj pati sa Ferarovim predmetom i da će semsetralni ispit opet biti o Otelu, Džejmi ga je u poverenju zamolio da prepiše njegov stari rad o Šekspiru i preda ga kao svoj. Student je dobio devet plus. Džejmi je na to otišao u Ferarov knjigama pretrpani kabinet i suočio ga sa dokazima. Niko to nije saznao osim docenta, Džejmija i njegovog prijatelja.
<BR>&nbsp;&nbsp;&nbsp;&nbsp;&nbsp;Džejmijeva osmica naglo se pretvorila u devetku. Diplomirao je kao najbolji u klasi. Svi prijatelji su mu čestitali, ali Džejmi nije uživao u pobedi. Sećanja su mu još ponekad dolazila u snove.
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
