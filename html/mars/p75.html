<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 45: JUTRO
<P>&nbsp;&nbsp;&nbsp;&nbsp;&nbsp;Svi su tako prokleto srećni što odlazimo, pomislio je Džejmi. Zašto nisam i ja?
<BR>&nbsp;&nbsp;&nbsp;&nbsp;&nbsp;Spakovali su svoje uzorke i kompjuterske diskove u uzletne odeljke dva S/UV-a. Sva laboratorijska oprema i ono što im je preostalo od zaliha bilo je pažljivo pokriveno i zapečaćeno, spremno da ga upotrebe naredni istraživači - ako bude bilo druge ekspedicije na Mars.
<BR>&nbsp;&nbsp;&nbsp;&nbsp;&nbsp;Džejmi se osećao kao da napušta dom u kome je proveo čitav život. Setio se šupljeg osećanja, gotovo nalik na strahovanje, koje ga je obuzelo kada je sa roditeljima otišao iz Santa Fea, kako bi se preselili u Berkli. Tada je imao pet godina. Čudno šta sve čovek pamti, pomislio je.
<BR>&nbsp;&nbsp;&nbsp;&nbsp;&nbsp;Kupola je sada prazno odjekivala. To ga je činilo tužnioi potišteno.
<BR>&nbsp;&nbsp;&nbsp;&nbsp;&nbsp;"Stiže poruka za tebe", rekao mu je Oli Ciman, trgavši ga iz zamišljenosti. Astronaut je opsluživao komunikacioni pult dok je poslednje S/UV spremano za polazak.
<BR>&nbsp;&nbsp;&nbsp;&nbsp;&nbsp;Džejmi je pošao za njim do komunikatora i seo pred glavnu konzolu. Iznenadio se kad je na ekranu ugledao Editino lice.
<BR>&nbsp;&nbsp;&nbsp;&nbsp;&nbsp;Izgledala je veoma umorno, kao da danima nije spavala. Ali bila je srećna.
<BR>&nbsp;&nbsp;&nbsp;&nbsp;&nbsp;"Džejmi, već pet dana pokušavam da te nađem. Ljudi iz projekta su me konačno pustili da vam svima pošaljem ličnu poruku. Mi - Alberto i ja - gotovo bez prekida smo bili na TV, pokušavajući da nekako kontrolišemo ono što je pretilo da postane propast projekta. Alberto ih je korak po korak izveštavao o vašem spasavanju, a ja sam se starala da njegova verzija događaja bude emitovana pre nego što iko stigne da pusti svoju."
<BR>&nbsp;&nbsp;&nbsp;&nbsp;&nbsp;Džejmi joj se nasmešio. Ma šta radila u privatnom životu, Edit je postala deo 'Projekta Mars'.
<BR>&nbsp;&nbsp;&nbsp;&nbsp;&nbsp;"Sada su mi dali samo minut svog dragocenog vremena emitovanja, pa imam vremena da kažem samo jedno - čekaću te u Vašingtonu kada se vratiš. Biću dopisnik iz svemira za kablovske vesti i očekujem da dobijem privatan i ekskluzivan intervju od tebe. Nije važno da li ćeš razgovarati sa još nekim, ako me razumeš. Hoću da te intervjuišem. Razumeš li me?"
<BR>&nbsp;&nbsp;&nbsp;&nbsp;&nbsp;Gledala je sa ekrana, očekujući. Džejmi je preko ramena pogledao Cimana, koji se pažljivo pretvarao da ne prisluškuje.
<BR>&nbsp;&nbsp;&nbsp;&nbsp;&nbsp;"Važi", rekao je Džejmi, znajući da će trebati više od dvanaest minuta da njegove reči stignu do Edit. "Potpun i ekskluzivan intervju. Kao onda u Galvestonu, kada sam saznao da sam odabran za ekipu na tlu. Možda možeš udesiti da nas dočekaš u svemirskoj postaji. Nulta gravitacija može da bude veoma zabavna."
<BR>&nbsp;&nbsp;&nbsp;&nbsp;&nbsp;Osetio je da iza njega stoji još neko. Okrenuo se u stolici i ugledao Žoanu kako ga posmatra sa neobičnim, zagonetnim osmehom na usnama. Raširila je prste obeju ruku da mu pokaže. Devet prstiju. Putovaćemo devet meseci, preveo je Džejmi njenu poruku.
<BR>&nbsp;&nbsp;&nbsp;&nbsp;&nbsp;Žoana se udaljila, još nasmešena. A Džejmi je shvatio da mu je rekla kako će putovanje kući biti sasvim drugačije nego putovanje ka Marsu.
<BR>
<BR>&nbsp;&nbsp;&nbsp;&nbsp;&nbsp;"Vreme je za oblačenje", rekao je Voznesenski.
<BR>&nbsp;&nbsp;&nbsp;&nbsp;&nbsp;Poslednji put, pomislio je Džejmi. Poslednji sat uvlačenja u skafandre, a onda ćemo se nalaziti na svemirskom brodu, spremni da pođemo kući. Svi su se uputili ka vazdušnoj komori i policama sa skafandrima koji su ih čekali.
<BR>&nbsp;&nbsp;&nbsp;&nbsp;&nbsp;Ciman i dr Jang ušli su sa Tonijem Ridom. Sićušna Kineskinja išla je ispred Engleza, a astronaut na kraju. Kao zatvorenik pod stražom, pomislio je Džejmi. Već su ga okrivili za izbijanje skorbuta. Na Zemlji će im trebati žrtveni jarac, i odlučili su da to bude Toni.
<BR>&nbsp;&nbsp;&nbsp;&nbsp;&nbsp;Rid je bio bled i povučen, ali kada je video Džejmija vratio mu se onaj sarkastični osmeh. "Pobogu, Džejmse, izgledaš sasvim ojađeno. Zar ne želiš da ideš kući?"
<BR>&nbsp;&nbsp;&nbsp;&nbsp;&nbsp;"Naravno da želim." Ali Džejmi je znao da je to samo delimično istina.
<BR>&nbsp;&nbsp;&nbsp;&nbsp;&nbsp;"Želiš da dalje istražuješ Mars, zar ne?" upitao je Rid.
<BR>&nbsp;&nbsp;&nbsp;&nbsp;&nbsp;"A ti ne?"
<BR>&nbsp;&nbsp;&nbsp;&nbsp;&nbsp;"Ne, hvala", grozničavo je odvratio Rid. "Dosta mi je ove hrpe prašine. Jedva čekam Englesku i kišu i cvetne bašte."
<BR>&nbsp;&nbsp;&nbsp;&nbsp;&nbsp;Džejmi je pomislio na pustinju gde su živeli njegovi Navaho preci. Koliko liči na Mars, a koliko je ipak drugačija.
<BR>&nbsp;&nbsp;&nbsp;&nbsp;&nbsp;"Ako si toliko melanholičan", bocnuo ga je Rid, "možda bi trebalo da ostaneš ovde."
<BR>&nbsp;&nbsp;&nbsp;&nbsp;&nbsp;"Voleo bih da mogu", priznao je Džejmi.
<BR>&nbsp;&nbsp;&nbsp;&nbsp;&nbsp;Rid je podigao obrve.
<BR>&nbsp;&nbsp;&nbsp;&nbsp;&nbsp;"Kako si, Toni?" upitao je Džejmi.
<BR>&nbsp;&nbsp;&nbsp;&nbsp;&nbsp;"Sasvim dobro. Ne brini za mene."
<BR>&nbsp;&nbsp;&nbsp;&nbsp;&nbsp;"Razgovaraću sa dr Lijem čim stignemo na orbitu. I sa kontrolom misije."
<BR>&nbsp;&nbsp;&nbsp;&nbsp;&nbsp;"Mene radi?"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Ne trudi se."
<BR>&nbsp;&nbsp;&nbsp;&nbsp;&nbsp;"Naravno da ću se truditi", tiho i odlučno je rekao Džejmi. "Ići ću sve do dirketora projekta, ako budem morao."
<BR>&nbsp;&nbsp;&nbsp;&nbsp;&nbsp;"Ne budi smešan", rekao je Rid. "I nemoj opet početi sa onim kako sam ti spasao život."
<BR>&nbsp;&nbsp;&nbsp;&nbsp;&nbsp;"Ali oni hoće da te isture kao žrtvu zbog svega što je išlo naopako!"
<BR>&nbsp;&nbsp;&nbsp;&nbsp;&nbsp;Ridov osmeh postao je gorak. "Pa šta? Misiji treba žrtveno jagnje, zar ne? Jedan čovek je poginuo na orbiti. Čitava ekipa na tlu umalo nije pomrla zbog glupe greške. Ti možeš da budeš junak misije, Džejmse. Ja ću biti jarac."
<BR>&nbsp;&nbsp;&nbsp;&nbsp;&nbsp;"To nije pravo. Nije pošteno."
<BR>&nbsp;&nbsp;&nbsp;&nbsp;&nbsp;Ridov osmeh postao je kiseo. "Možda bi onda zaista trebalo da ostaneš, junački prijatelju moj. To je jedini način da detaljnije ispitaš ovu bednu zarđalu kuglu. Čim se vratimo kući i kad počnu sa disekcijom svih naših grešaka, druge ekspedicije na Mars neće biti. Nikada."
<BR>&nbsp;&nbsp;&nbsp;&nbsp;&nbsp;Džejmi je primetio da su se ostali okupili oko njih, sa upitnim izrazima lica. Čak i Voznesenski je delovao sumnjičavo i zabrinuto se mrštio. Stigli su do niza ormanića, gde su prašinom prekriveni skafandri čekali kao iznošeni oklopi vitezova u potrazi za Svetim Gralom.
<BR>&nbsp;&nbsp;&nbsp;&nbsp;&nbsp;Džejmi se okrenuo da pogleda Rida. "Niko od nas neće biti žrtveni jarac", mirno i tiho je rekao. "Niko od nas. Mi smo ekipa. Čak i kada se vratimo na Zemlju, bićemo ekipa. Bez junaka i bez žrtava."
<BR>&nbsp;&nbsp;&nbsp;&nbsp;&nbsp;"Voleo bih da je to tačno, Džejmi", rekao je Rid, sa istinskom čežnjom u glasu.
<BR>&nbsp;&nbsp;&nbsp;&nbsp;&nbsp;"I biće."
<BR>&nbsp;&nbsp;&nbsp;&nbsp;&nbsp;"Ne može biti. Direktori projekta nikada mi više neće verovati. Ljubazno će se rukovati sa mnom i ispratiće me u privatnu praksu. A pomisli šta čeka Mihaila. Naš otmeni vođa ekipe prekršio je svako postojeće pravilo i isplazio jezik i Liju i kontroli misije. Mihailova karijera je gotova."
<BR>&nbsp;&nbsp;&nbsp;&nbsp;&nbsp;Voznesenski je počeo da gunđa. "Pa, idem u penziju. Ostvario sam svoj san. Bio sam prvi čovek na Marsu. Neću se vratiti. Mislim da se niko neće vratiti na Mars. Toni je u pravu. Neće biti narednih ekspedicija."
<BR>&nbsp;&nbsp;&nbsp;&nbsp;&nbsp;"Koliko dugo?" upitao je Džejmi. "Duže od mog života? Stotinu godina? Hiljadu? Ne mislim tako. Ali čak i ako tako bude, pa šta? Jednog dana ćemo se vratiti na Mars, sigurno kao što Sunce izlazi."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Da! Zato što moramo. Ljudska rasa mora. Mi smo istraživači, Toni. Svi mi. Čak i ti; to te je dovelo ovamo. Ugrađeno nam je u krv, u mozak. Zato postoji nauka. Ljudska bića moraju da uče, moraju da tragaju i istražuju. To nam je potrebno, baš kao što su cveću potrebni voda i svetlo. Zato su naši preci pošli iz Afrike i raširili se po čitavoj Zemlji. Sada se širimo Sunčevim sistemom, a jednog dana zaći ćemo među zvezde. Ne možeš to prekinuti, Toni. Niko ne može. To nas čini ljudima."
<BR>&nbsp;&nbsp;&nbsp;&nbsp;&nbsp;Rid je ustuknuo za korak, a onda podigao bradu malo više. "Lep govor, Džejmi. Ali većinu ljudske rase boli briga za Mars i za sve drugo osim za njihove bedne, male pohlepe. Oni će zatvoriti 'Projekat Mars', Džejmi. Oni će ga ubiti."
<BR>&nbsp;&nbsp;&nbsp;&nbsp;&nbsp;"Znam da će pokušati. Učiniće sve što mogu da nas prekinu. A i ja ću učiniti sve što mogu. Jer neću se smiriti dok ovamo ne krene druga ekspedicija. Makar golim rukama, vratiću nas na Mars."
<BR>&nbsp;&nbsp;&nbsp;&nbsp;&nbsp;Džejmi je zavukao ruku u džep kombinezona i izvukao medveda-amajliju. Podigao je ruku i spustio ga na policu kraj svoje sive kacige.
<BR>&nbsp;&nbsp;&nbsp;&nbsp;&nbsp;"A da bih to dokazao, ostaviću ovog momka ovde da me dočeka kad se vratim."
<BR>&nbsp;&nbsp;&nbsp;&nbsp;&nbsp;Svi su zurili u amajliju. Džejmi je vodio računa o tome da je niko ranije ne vidi.
<BR>&nbsp;&nbsp;&nbsp;&nbsp;&nbsp;"Moj deda mi je rekao da je puna moćne magije", kazao im je Džejmi. "Ali prava magija je u nama. Mi pokrećemo stvari. Vratićemo se nazad na Mars - svi koji to žele."
<BR>&nbsp;&nbsp;&nbsp;&nbsp;&nbsp;Rid je huknuo. "Lep gest."
<BR>&nbsp;&nbsp;&nbsp;&nbsp;&nbsp;"Simbol", ispravio ga je Džejmi.
<BR>&nbsp;&nbsp;&nbsp;&nbsp;&nbsp;"Kad je već reč o gestovima", rekla je Ilona, probivši se kroz grupu da bi stala između Džejija i Voznesenskog, "Nameravala sam da ovo obavim u četiri oka, kada se budemo našli u svemirskom brodu."
<BR>&nbsp;&nbsp;&nbsp;&nbsp;&nbsp;Iz džepa na grudima izvukla je izgužvanu fotografiju koju je držala zalepljenu nad krevetom. Ozbiljno zagledana u Voznesenskog, Ilona je pažljivo iscepkala sliku na komadiće.
<BR>&nbsp;&nbsp;&nbsp;&nbsp;&nbsp;"Mihaile, pogrešno sam procenila i tebe i sve Ruse u ovoj misiji. Izvinjavam se. Spasao si nam živote, i pogrešila sam što sam jed od pre pedeset godina upravila na tebe lično."
<BR>&nbsp;&nbsp;&nbsp;&nbsp;&nbsp;Voznesenski, potpuno iznenađen, premeštao se sa noge na nogu. "Pa... pretpostavljam..." počeo je da muca.
<BR>&nbsp;&nbsp;&nbsp;&nbsp;&nbsp;Ilona ga je zagrlila oko vrata i poljubila ga toliko sočno da je Voznesenski pocrveneo i postao nalik na svoj skafander. Svi su se nasmejali. Čak i Rid.
<BR>&nbsp;&nbsp;&nbsp;&nbsp;&nbsp;Džejmi je pogledao ostale članove ekspedicije na Mars. Jednog po jednog, od Abelovog iscerenog žabljeg lica do Ivšenka, oslonjenog na štake od nerđajućeg čelika. Mihail je bio u pravu, pomislio je. Mars nas je isprobao. Svakog od nas. Niko više nije ista osoba kao onda kada smo došli ovamo.
<BR>&nbsp;&nbsp;&nbsp;&nbsp;&nbsp;Poslednju je pogledao Žoanu, koja je stajala malo po strani od ostalih, snažna i ponosna. Oči su joj blesnule kad je uhvatila njegov pogled.
<BR>&nbsp;&nbsp;&nbsp;&nbsp;&nbsp;Ovo će biti zanimljivo putovanje kući, pomislio je Džejmi. Veoma zanimljivo.
</P></TD></TR></TABLE>
<P class="next">
<A HREF=p76.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
