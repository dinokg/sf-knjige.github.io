<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;"Pretpostavljam, Plančete, da se više nećemo viđati", primeti Manela zamišljeno.
<BR>&nbsp;&nbsp;&nbsp;&nbsp;&nbsp;Rajč se upravo brisao posle tuširanja. "Zbog čega?"
<BR>&nbsp;&nbsp;&nbsp;&nbsp;&nbsp;"Gleb Andorin je to tražio od mene."
<BR>&nbsp;&nbsp;&nbsp;&nbsp;&nbsp;"Ali zbog čega?"
<BR>&nbsp;&nbsp;&nbsp;&nbsp;&nbsp;Manela sleže obnaženim ramenima. "Kaže da treba da obaviš neki važan posao i da više nemaš vremena da se zamajavaš unaokolo. Možda ima u vidu neki bolji posao za tebe."
<BR>&nbsp;&nbsp;&nbsp;&nbsp;&nbsp;Rajč se ukoči. "Kakav pos'o? Je li pominj'o nešto određeno?"
<BR>&nbsp;&nbsp;&nbsp;&nbsp;&nbsp;"Nije, ali je rekao da treba da ideš u Carski sektor."
<BR>&nbsp;&nbsp;&nbsp;&nbsp;&nbsp;"Je li? A jel' ti često pominje tak'e stvari?"
<BR>&nbsp;&nbsp;&nbsp;&nbsp;&nbsp;"Znaš i sam, Plančete, kako to ide. Kad si s nekim momkom u krevetu, čuješ mnoge priče."
<BR>&nbsp;&nbsp;&nbsp;&nbsp;&nbsp;"Znam", odvrati Rajč, koji je uvek dobro pazio da drži jezik za zubima. "Šta ti je još kaz'o?"
<BR>&nbsp;&nbsp;&nbsp;&nbsp;&nbsp;"Što se toliko raspituješ?" Manela se malčice namršti. "Uvek pita i za tebe. Uočila sam to već kod muškaraca: uvek su radoznali kada je onaj drugi u pitanju. Šta misliš, zašto je to tako?"
<BR>&nbsp;&nbsp;&nbsp;&nbsp;&nbsp;"I šta mu pričaš o meni?"
<BR>&nbsp;&nbsp;&nbsp;&nbsp;&nbsp;"Ništa naročito. Da si veoma pristojan momak. Naravno, ne pominjem mu da mi se dopadaš više od njega. To bi ga zabolelo - a možda i mene."
<BR>&nbsp;&nbsp;&nbsp;&nbsp;&nbsp;Rajč se već obukao. "Pa, onda, da se oprostimo."
<BR>&nbsp;&nbsp;&nbsp;&nbsp;&nbsp;"Samo privremeno, nadam se. Moguće je da se Gleb predomisli. Naravno, volela bih da i ja pođem u Carski sektor - ako bi bio voljan da me povede. Nikada još nisam bila tamo."
<BR>&nbsp;&nbsp;&nbsp;&nbsp;&nbsp;Rajč umalo da se ne izlanu, ali, ipak, na vreme se zaustavi, samo se nakašljavši. "Ni ja nisam nikad bio tamo", reče on.
<BR>&nbsp;&nbsp;&nbsp;&nbsp;&nbsp;"Tamo ima velikih zgrada i zgodnih mesta i najotmenijih restorana - znaš, za bogataše. Volela bih da upoznam nekog bogatuna - mislim, pored Gleba."
<BR>&nbsp;&nbsp;&nbsp;&nbsp;&nbsp;"Pretpostavljam da nema mnogo toga što možeš izvući od nekog k'o što sam ja", primeti Rajč.
<BR>&nbsp;&nbsp;&nbsp;&nbsp;&nbsp;"Ti si sasvim u redu. Čovek može sebi dozvoliti da ne misli o kreditima, ali, ponekad, ipak i njih moraš imati na umu. Pogotovo što mi se čini da me se Gleb već pomalo zasitio."
<BR>&nbsp;&nbsp;&nbsp;&nbsp;&nbsp;Rajč odjednom oseti potrebu da joj kaže: "Niko se tebe nikad ne može zasititi", a onda, i sam se iznenadivši, shvati da to zaista misli.
<BR>&nbsp;&nbsp;&nbsp;&nbsp;&nbsp;"Muškarci to uvek kažu", odvrati Manela, "ali te, ipak, redovno iznenade. U svakom slučaju, bilo je lepo, Plančete, ovo između nas dvoje. Vodi računa o sebi i, ko zna, možda ćemo se ponovo sresti."
<BR>&nbsp;&nbsp;&nbsp;&nbsp;&nbsp;Rajč klimnu glavom i odjednom oseti da mu nedostaju reči. Jednostavno, nije bilo načina da nešto kaže, ili učini, kako bi izrazio osećanja.
<BR>&nbsp;&nbsp;&nbsp;&nbsp;&nbsp;On usmeri misli u drugom pravcu. Morao je ustanoviti šta Namartijevi ljudi smeraju. Ako su odlučili da ga razdvoje od Manele, to je samo moglo značiti da se kriza ubrzano približava. U ovom trenutku, međutim, prva stvar koju je morao da obavi bilo je da razreši to pitanje baštovanstva.
<BR>&nbsp;&nbsp;&nbsp;&nbsp;&nbsp;Više nije smeo ni pokušati da ponovo stupi u vezu sa Seldonom. Bio je, posle svog susreta sa Namartijem, držan pod budnom paskom i sve mogućnosti komuniciranja bile su mu presečene - još jedan pouzdan nagoveštaj da se kriza približavala.
<BR>&nbsp;&nbsp;&nbsp;&nbsp;&nbsp;Međutim, ako mu pođe za rukom da razjasni stvari tek pošto se budu zbile - i ako uspe da obaveštenja dostavi tek pošto se postanu zastarela - značiće to, naprosto, da je omašio.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
