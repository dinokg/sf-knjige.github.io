<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Rajč Seldon osećao se duboko srećnan: bila je to, posle više meseci, prva večera en famille sa dve osobe koje je smatrao ocem i majkom. Bilo mu je savršeno dobro znano da mu oni nisu roditelji ni u kakvom biološkom smislu, ali to, naravno, nije bilo važno. I on im se još jednom nasmeši, izražavajući najdublje osećanje ljubavi.
<BR>&nbsp;&nbsp;&nbsp;&nbsp;&nbsp;Mesto na kome su se sada nalazili nije odisalo onakvom toplinom kao što je to bio slučaj za starih dana u Strilingu, kada im je dom bio malen i prijatan, pravi dragulj u čitavom univerzitetskom kompleksu. Sada, na žalost, nije bilo ničega što bi prikrivalo veličajnost premijerovih odaja u carskoj palati.
<BR>&nbsp;&nbsp;&nbsp;&nbsp;&nbsp;Rajč je povremeno zurio u svoj lik u ogledalu, pitajući se kako je to bilo moguće. Nije bio visok: jedva nešto preko stotinu šezdeset centimetara, uočljivo niži od oba svoja roditelja. Bio je prilično zdepast, ali i mišićav - ne i gojazan - sa gavranastom kosom i upadljivim dalitskim brkovima koje je održavao crne i guste koliko je to uopšte bilo moguće.
<BR>&nbsp;&nbsp;&nbsp;&nbsp;&nbsp;U ogledalu je još mogao videti uličnog derana kakav je bio pre no što mu se osmehnula, zaista, najveća moguća sreća: da se susretne sa Harijem i Dors. Seldon je tada bio znatno mlađi i njegov sadašnji izgled činio je sasvim jasnim da je Rajč ovog časa već bio stariji nego što je to bio Seldon kada su se prvi put sreli. Za divno čudo, međutim, Dors gotovo da se nije nimalo izmenila. Bila je isto onoliko vitka i privlačna koliko i onog dana kada im je, u Bilibotonu, Rajč pokazao put do Majke Rite. A on, Rajč, rođen u bedi i čemeru, radio je sada u upravnim službama Carstva - sićušan zavrtanj u Ministarstvu za građanstvo.
<BR>&nbsp;&nbsp;&nbsp;&nbsp;&nbsp;"Pa, Rajče, kako idu poslovi u tvom ministarstvu?" upita Seldon. "Ima li ikakvog napretka?"
<BR>&nbsp;&nbsp;&nbsp;&nbsp;&nbsp;"Polako se kreće, tata. Zakoni su doneseni. I dvor je doneo svoje odluke. Govori održani. Pri svemu tome, teško je pokrenuti ljude. Možeš pričati o bratstvu koliko ti je volja, ali, nekako, niko ne doživljava svog bližnjeg kao brata. Ono, međutim, što me najviše pogađa jeste činjenica da ni Daliti nisu ništa bolji od drugih. Žele, kako sami kažu, da se prema njima postupa kao sa ravnopravnima, što i jeste slučaj, ali, čim za to dobiju priliku, ni sami se prema drugima ne odnose kao prema ravnopravnima."
<BR>&nbsp;&nbsp;&nbsp;&nbsp;&nbsp;"Rajče, gotovo da je nemoguće promeniti ljudska srca i umove", umeša se Dors. "Dovoljno je pokušati, i možda uspeti, da se otklone samo najgore nepravde."
<BR>&nbsp;&nbsp;&nbsp;&nbsp;&nbsp;"Nevolja je u tome", primeti Seldon, "što se gotovo niko, tokom čitave istorije, nije ozbiljno pozabavio tim problemom. Ljudima je bilo omogućeno da gnjile u toj uzbudljivoj igri - 'bolji sam od tebe'; raščistiti sada svu tu zbrku nije nimalo lako. Ako bismo dozvolili da stvari idu kako idu i postaju sve gore već tokom, recimo, hiljadu godina, nećemo imati pravo da se žalimo ako nam za njihovo popravljanje bude potrebno i čitavo jedno stoleće."
<BR>&nbsp;&nbsp;&nbsp;&nbsp;&nbsp;"Ponekad, tata", požali se Rajč, "pomišljam da si mi ovaj posao poverio samo da bi me kaznio."
<BR>&nbsp;&nbsp;&nbsp;&nbsp;&nbsp;Seldon izvi obrve. "Kakvog bih razloga imao da te kažnjavam?"
<BR>&nbsp;&nbsp;&nbsp;&nbsp;&nbsp;"Zbog toga što me je privukao Joranumov program o ravnopravnosti svih sektora i o većoj zastupljenosti predstavnika naroda u vladi."
<BR>&nbsp;&nbsp;&nbsp;&nbsp;&nbsp;"Nimalo te ne krivim zbog toga. To i jesu privlačne stvari, ali, kao što ti je i samom poznato, Joranum i njegova družina koristili su ih samo da bi se dočepali vlasti. Posle toga..."
<BR>&nbsp;&nbsp;&nbsp;&nbsp;&nbsp;"Ali iskoristio si me da ih uvučeš u zamku, bez obzira na moju prijemčivost za takva gledišta."
<BR>&nbsp;&nbsp;&nbsp;&nbsp;&nbsp;"Nije mi bilo nimalo lako da zatražim od tebe da do učiniš", odvrati Seldon tiho.
<BR>&nbsp;&nbsp;&nbsp;&nbsp;&nbsp;"A sada me držiš prikovanog za ostvarivanje Joranumovog programa, samo da bi mi dokazao svu težinu tog zadatka."
<BR>&nbsp;&nbsp;&nbsp;&nbsp;&nbsp;Seldon se okrenu prema Dors. "Šta kažeš na ovo, Dors? Dečko mi pripisuje vrstu potajnog pritvorstva koja, naprosto, nije u skladu sa mojim karakterom."
<BR>&nbsp;&nbsp;&nbsp;&nbsp;&nbsp;"Verujem, Rajče", odvrati Dors, dok joj je jedva vidljiv osmejak poigravao na usnama, "da ništa slično ne nameravaš da pripišeš svom ocu?"
<BR>&nbsp;&nbsp;&nbsp;&nbsp;&nbsp;"Naravno da ne. Pod normalnim životnim okolnostima, oče, nema ispravnijeg čoveka od tebe. Ali ako bi na to bio prinuđen, već bi znao kako da obeležiš karte. Nije li, upravo, baš to ono što pokušavaš da učiniš sa psihoistorijom?"
<BR>&nbsp;&nbsp;&nbsp;&nbsp;&nbsp;"Do sada, veoma sam malo uspeha imao sa njom", odgovori Seldon tužno.
<BR>&nbsp;&nbsp;&nbsp;&nbsp;&nbsp;"Baš šteta. Nadao sam se da bi nam psihoistorija mogla ponuditi neku vrstu rešenja za ljudsku netrpeljivost."
<BR>&nbsp;&nbsp;&nbsp;&nbsp;&nbsp;"Moguće je da je tako, ali ja ga još nisam iznašao."
<BR>&nbsp;&nbsp;&nbsp;&nbsp;&nbsp;Pošto večera bi privedena kraju, Seldon se ponovo oglasi. "Ti i ja, Rajče, sada ćemo malo da porazgovaramo."
<BR>&nbsp;&nbsp;&nbsp;&nbsp;&nbsp;"Tako?" javi se Dors. "Pretpostavljam da sam isključena iz tog razgovora."
<BR>&nbsp;&nbsp;&nbsp;&nbsp;&nbsp;"Reč je o ministarskim poslovima, Dors."
<BR>&nbsp;&nbsp;&nbsp;&nbsp;&nbsp;"O ministarskim besmislicama, Hari. Nameravaš da od jadnog dečka zatražiš da učini nešto što on baš ne bi voleo da učini."
<BR>&nbsp;&nbsp;&nbsp;&nbsp;&nbsp;"U redu je, mama", javi se Rajč. "Pusti da tata i ja porazgovaramo. Obećavam ti da ću ti kasnije sve ispričati."
<BR>&nbsp;&nbsp;&nbsp;&nbsp;&nbsp;Dors prevrnu očima. "Uvek se izgovarate 'službenim tajnama'. To mi je već dobro poznato."
<BR>&nbsp;&nbsp;&nbsp;&nbsp;&nbsp;"U pravu si", odvrati Seldon odlučno, "upravo o tome moramo da porazgovaramo. I reč je o stvari od najvećeg značaja. Ozbiljno to kažem, Dors."
<BR>&nbsp;&nbsp;&nbsp;&nbsp;&nbsp;Dors ustade, stisnutih usana, i polako krenu iz sobe, ne odolevši da uputi još jedan udarac. "Hari, ne bacaj dečka vukovima!"
<BR>&nbsp;&nbsp;&nbsp;&nbsp;&nbsp;I tek što ona iziđe, Seldon reče tihim glasom: "Bojim se, Rajče, da je sasvim u pravu: zaista sam prinuđen da te bacim među vukove!"
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
