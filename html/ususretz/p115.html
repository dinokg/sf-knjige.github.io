<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34.
<P>&nbsp;&nbsp;&nbsp;&nbsp;&nbsp;Seldon kroči u svoju kancelariju i tu zateče Vandu i Palvera kako ga već čekaju, sedeći za konferencijskim stolom u jednom uglu prostorije. U sobi je - što nije bilo nimalo neobično kada su njih dvoje bili u pitanju - vladala potpuna tišina.
<BR>&nbsp;&nbsp;&nbsp;&nbsp;&nbsp;A onda Seldon nakratko zastade, uočivši jednog novog momka koji je sedeo s njima. Baš čudno - iz učtivosti, Vanda i Palver su, kada bi se našli u društvu trećih osoba, uvek vraćali uobičajenom načinu razgovora; sada su, međutim, sve troje ćutali.
<BR>&nbsp;&nbsp;&nbsp;&nbsp;&nbsp;Seldon se ispitivački zagleda u stranca - bio je to čovek nesvakidašnjeg izgleda, star oko trideset pet godina, sa uočljivom kratkovidošću osobe koja je čitav vek provela zagnjurena u knjige. Da nije bilo vidljive crte odlučnosti, izražene u čvrstini strančevih vilica, čovek bi ga, pomisli Seldon, mogao otpisati kao mlitavu osobu - pri čemu bi, nesumnjivo, načinio priličnu grešku. Na čovekovom licu ocrtavali su se, istovremeno, i čvrstina i blagost. Lice koje uliva poverenje, zaključi Seldon.
<BR>&nbsp;&nbsp;&nbsp;&nbsp;&nbsp;"Deda", oslovi ga Vanda, ljupko se dižući sa stolice. Bacivši pogled na unuku, Seldon oseti kao da ga je nešto prostrelilo kroz srce. Toliko se bila promenila tokom poslednjih meseci, od gubitka porodice. Ranije ga je uvek zvala 'dedice', dok je sada to bilo znatno zvaničnije, 'deda'. U prošlosti, jedva da se mogla uzdržati od grimasa i kikotanja; u poslednje vreme, međutim, njeno ozbiljno lice tek bi s vremena na vreme obasjao blažen osmeh. Ali i sada kao i uvek bila je lepa, a lepotu joj je premašivala samo njena zapanjujuća inteligencija.
<BR>&nbsp;&nbsp;&nbsp;&nbsp;&nbsp;"Vanda, Palvere", pozdravi ih Seldon, spuštajući poljubac na unučin obraz unuke i potapšavši po ramenu mladog prijatelja.
<BR>&nbsp;&nbsp;&nbsp;&nbsp;&nbsp;"Dobar dan", dodade Seldon, okrenuvši se prema strancu, koji je takođe ustao. "Ja sam Hari Seldon."
<BR>&nbsp;&nbsp;&nbsp;&nbsp;&nbsp;"Počastvovan sam, profesore", odgovori čovek. "Ja sam Bor Alurin." Alurin pruži Seldonu ruku na starovremski i, stoga, krajnje formalan način pozdravljanja.
<BR>&nbsp;&nbsp;&nbsp;&nbsp;&nbsp;"Hari, Bor je psiholog", objasni Palver, "i veliki zaljubljenik u vaš rad."
<BR>&nbsp;&nbsp;&nbsp;&nbsp;&nbsp;"Ali i nešto važnije od toga, deda", dodade Vanda. "Bor je jedan od nas."
<BR>&nbsp;&nbsp;&nbsp;&nbsp;&nbsp;"Jedan od vas?" Seldon se ispitivački zagleda u Vandu, pa u Palvera. "Mislite...?" Seldonove oči zablistaše.
<BR>&nbsp;&nbsp;&nbsp;&nbsp;&nbsp;"Da, deda. Juče smo se Stetin i ja šetali sektorom Eri, naprosto, kao što si nam savetovao, tumarajući unaokolo i tragajući za sličnima nama. A onda, odjednom - bam! - eto ga!"
<BR>&nbsp;&nbsp;&nbsp;&nbsp;&nbsp;"Istog smo časa prepoznali splet misli i počeli se osvrtati unaokolo, nastojeći da uspostavimo vezu", dodade Palver, nastavljajući priču. "Nalazili smo se u trgovinskom delu, u blizini svemirske luke, tako da su pločnici bili pretrpani kupcima, turistima i trgovcima sa Spoljnjih svetova. Stvar se već činila sasvim beznadežna, a onda Vanda naprosto zastade i uputi poruku: Dođi ovamo i Bor se pomoli iz mase. Naprosto, prišao nam je i odgovorio porukom: Da?"
<BR>&nbsp;&nbsp;&nbsp;&nbsp;&nbsp;"Zapanjujuće", primeti Seldon, a oči mu zablistaše pri pogledu na unuku. "Dakle, doktore - pretpostavljam da nosite tu akademsku titulu? - dakle, doktore Alurin, šta kažete na sve to?"
<BR>&nbsp;&nbsp;&nbsp;&nbsp;&nbsp;"Pa", započe psiholog zamišljeno, "moram reći da sam zadovoljan. Oduvek sam se osećao nekako drugačiji, a sada mi je, najzad, jasno i zbog čega. Stoga, ako vam mogu biti od ikakve pomoći, što da... " Psiholog naglo zastade i obori pogled, kao da je odjednom pomislio da deluje preveć nametljivo. "Naime, ono što mislim isto je što su već Vanda i Stetin rekli: da bih vam možda mogao biti od pomoći u vašem psihoistorijskom projektu. Ništa me, profesore, ne bi moglo učiniti srećnijim."
<BR>&nbsp;&nbsp;&nbsp;&nbsp;&nbsp;"Da, da. Uistinu, doktore Alurin. U stvari, mislim da biste mogli pružiti veliki doprinos projektu - ako odlučite da mi se pridružite. Naravno, moraćete dići ruke od svega čime se trenutno bavite, svejedno da li je reč o profesuri ili o privatnoj praksi. Da li ste to u stanju?"
<BR>&nbsp;&nbsp;&nbsp;&nbsp;&nbsp;"Pa, naravno, profesore. Naravno. Možda će mi biti potrebna mala pomoć da ubedim svoju suprugu..." On se prigušeno nasmeja, stidljivo, naizmenično pogledavši sve troje. "Ali rekao bih da postoji način da se i to izvede."
<BR>&nbsp;&nbsp;&nbsp;&nbsp;&nbsp;"Znači, i to je sređeno", zaključi Seldon obodreno. "Priključićete se projektu. I, obećavam vam, doktore Alurin, da se nećete pokajati."
<BR>
<BR>&nbsp;&nbsp;&nbsp;&nbsp;&nbsp;"Vanda, Stetine", reče Seldon kasnije, pošto ih je Alurin napustio. "Ovo je najlepši zamislivi proboj. Šta mislite, koliko brzo možete pronaći još mentalista?"
<BR>&nbsp;&nbsp;&nbsp;&nbsp;&nbsp;"Deda, bilo nam je potrebno skoro mesec dana da pronađemo Bora - i zaista ne možemo predvideti sa kolikom ćemo učestalošću pronalaziti i druge.
<BR>&nbsp;&nbsp;&nbsp;&nbsp;&nbsp;Pravo da ti kažem, ovo 'tumaranje unaokolo' odvaja nas od rada sa praradijantom, pored toga što nas remeti. Naime, sada, kada imam Stetina s kim mogu da 'razgovaram', svaka verbalna komunikacija čini mi se malo pregrubom, previše glasnom."
<BR>&nbsp;&nbsp;&nbsp;&nbsp;&nbsp;Seldonov osmeh iščile: upravo je od toga i zazirao. Što su Vanda i Palver više brusili svoje mentalne sposobnosti, to se sve više smanjivala i njihova trpeljivost prema 'običnom' životu. Sve je to imalo smisla: njihove mentalne igre činile su ih nečim sasvim posebnim.
<BR>&nbsp;&nbsp;&nbsp;&nbsp;&nbsp;"Vanda, Stetine, mislim da je možda trenutak da vam kažem nešto više o zamisli na koju je Jugo Amaril došao pre više godina, kao i o Planu koji sam potom razradio na temelju njegove zamisli. Nisam želeo da do sada govorim o tome, zbog toga što sve do ovog časa nisam raspolagao svim delićima da zaokružim Plan.
<BR>&nbsp;&nbsp;&nbsp;&nbsp;&nbsp;Kao što vam je poznato, Jugo je smatrao neophodnim da utemeljimo dve Zadužbine - pri čemu bi svaka od njih služila kao obezbeđenje onoj drugoj. Bila je to sjajna zamisao i iz sveg srca bih želeo da je Jugo dovoljno poživeo i dočekao da je vidi ostvarenu." Seldon na trenutak zastade, duboko uzdahnuvši.
<BR>&nbsp;&nbsp;&nbsp;&nbsp;&nbsp;"Ali udaljujem se od teme... Pre šest godina, kada sam postao siguran da Vanda raspolaže posebnim mentalnim sposobnostima - moćima da prodre u tuđi um - palo mi je na pamet da ne samo što je zaista potrebno da postoje dve Zadužbine, već i da bi, po samim svojim karakterima, trebalo da budu različite. Jednu od njih činili bi ljudi egzaktnih nauka - pri čemu bi enciklopedisti bili njihova pionirska grupa na Terminusu. Drugu bi, međutim, činili pravi psihoistoričari, mentalisti - vi. To je razlog što mi je toliko stalo da imam i vas i druge poput vas.
<BR>&nbsp;&nbsp;&nbsp;&nbsp;&nbsp;Ključna je činjenica: Druga Zadužbina mora ostati tajna. Snaga će joj se temeljiti na potpunoj izdvojenosti, na telepatskoj sveprisutnosti i svemoći.
<BR>&nbsp;&nbsp;&nbsp;&nbsp;&nbsp;Shvatate, pre nekoliko godina, kada se počelo pokazivati očevidnim da će mi biti potrebne usluge telohranitelja, shvatio sam da Druga Zadužbina mora služiti kao snažan, pouzdan i tihi telohranitelj one prve Zadužbine.
<BR>&nbsp;&nbsp;&nbsp;&nbsp;&nbsp;Iako psihoistorija nije nepogrešiva, činjenica je da njena predviđanja govore o mogućem, u najvećoj dostupnoj meri. Zadužbina će se, naročito dok još bude u povoju, suočavati sa brojnim neprijateljima, baš kao što je i sa mnom slučaj danas.
<BR>&nbsp;&nbsp;&nbsp;&nbsp;&nbsp;Vanda, ti i Palver bićete pioniri te Druge Zadužbine, čuvari Zadužbine sa Terminusa."
<BR>&nbsp;&nbsp;&nbsp;&nbsp;&nbsp;"Ali, deda, kako?" upita Vanda. "Samo nas je dvoje - ovaj, troje, ako uračunaš i Bora. Da bismo bdeli nad čitavom jednom Zadužbinom bilo bi nam potrebno..."
<BR>&nbsp;&nbsp;&nbsp;&nbsp;&nbsp;"Stotine? Hiljade? Pronađite ih, mila, koliko god više uzmognete. Možete to izvesti. A poznato vam je i kako.
<BR>&nbsp;&nbsp;&nbsp;&nbsp;&nbsp;Maločas, kada je pričao kako ste pronašli dr Alurina, Stetin je pomenuo kako si naprosto zastala i uputila mentalnu poruku ka onome čiju ste prisutnost uočili i kako se on potom pojavio. Zar ne shvataš? Sve vreme vam govorim da tumarate unaokolo i tragate za sebi sličnima. Ali to nije nimalo lako; shvatam da je, čak, mučno za vas dvoje. Tek sada sam shvatio da je neophodno da se ti i Stetin sasvim izdvojite, kako biste uspostavili jezgro buduće Druge Zadužbine. I da odatle bacate svoju mrežu u okean što ga čini čovečanstvo."
<BR>&nbsp;&nbsp;&nbsp;&nbsp;&nbsp;"Ali, deda, šta to govoriš?" upita ga Vanda šapatom. Bila je ustala sa stolice i sada je klečala kraj Seldonovih nogu. "Tražiš li to od mene da odem?"
<BR>&nbsp;&nbsp;&nbsp;&nbsp;&nbsp;"Ne, Vanda", odgovori Seldon, dok mu je glas podrhtavao od navale osećanja. "Naravno da ne želim da odeš, ali to je jedini način. Ti i Stetin morate se odvojiti od grube fizičke stvarnosti Trantora. I kako vam mentalne moći budu jačale, sve više ćete privlačiti sebi i druge - i tiha i tajna Druga Zadužbina sve više će rasti.
<BR>&nbsp;&nbsp;&nbsp;&nbsp;&nbsp;Održavaćemo i dalje vezu - povremeno, naravno. I svako od nas imaće svoj praradijant. Shvataš, zar ne, istinu - i bezuslovnu neophodnost - ovoga što vam govorim? Shvataš, zar ne?"
<BR>&nbsp;&nbsp;&nbsp;&nbsp;&nbsp;"Da, deda, shvatam", odgovori Vanda. "Ali, što je još važnije, i uviđam svu veličinu te zamisli. Budi spokojan: nećemo te izneveriti."
<BR>&nbsp;&nbsp;&nbsp;&nbsp;&nbsp;"Znam da nećete, mila", odvrati Seldon umorno.
<BR>&nbsp;&nbsp;&nbsp;&nbsp;&nbsp;Kako je samo mogao to da učini - kako je moguće da je bio u stanju da pošalje od sebe svoju predragu unuku? Bila mu je poslednja veza sa najsrećnijim danima njegovog života, sa Dors, Jugom i Rajčom. Bila je jedina Seldonova u čitavoj Galaksiji.
<BR>&nbsp;&nbsp;&nbsp;&nbsp;&nbsp;"Vanda, užasno ćeš mi nedostajati", reče Seldon dok su mu se suze slivale niz lepo izbrazdano lice.
<BR>&nbsp;&nbsp;&nbsp;&nbsp;&nbsp;"Ali, deda", upita ga odjednom Vanda, dok je stajala sa Palverom, pripravna da pođe. "Kuda da krenemo? Gde je Druga Zadužbina?"
<BR>&nbsp;&nbsp;&nbsp;&nbsp;&nbsp;Seldon podiže pogled i odgovori: "Praradijant ti je, Vanda, to već rekao."
<BR>&nbsp;&nbsp;&nbsp;&nbsp;&nbsp;Vanda se tupo zagleda u dedu, prebirajući po sećanju.
<BR>&nbsp;&nbsp;&nbsp;&nbsp;&nbsp;Seldon ispruži ruku i čvrsto steže unukinu mišicu.
<BR>&nbsp;&nbsp;&nbsp;&nbsp;&nbsp;"Uđi u moj um, Vanda. Tamo je."
<BR>&nbsp;&nbsp;&nbsp;&nbsp;&nbsp;I prodirući u Seldonov um, Vanda razrogači oči.
<BR>&nbsp;&nbsp;&nbsp;&nbsp;&nbsp;"Sad shvatam", prošapta Vanda Seldonu.
<BR>&nbsp;&nbsp;&nbsp;&nbsp;&nbsp;Sekcija 33A2D17: Kraj Zvezda.
</P></TD></TR></TABLE>
<P class="next">
<A HREF=p116.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
