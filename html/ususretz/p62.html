<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Tamvilu Eleru bila je sada trideset šesta, a Seldonovom projektu psihoistorijskog istraživanja pridružio se, kao viši matematičar, pre četiri godine. Bio je visok, sa osobenim svetlucavim očima i, isto tako, više nego samopouzdanim držanjem.
<BR>&nbsp;&nbsp;&nbsp;&nbsp;&nbsp;Kosa mu je bila smeđa, sa ponekim slobodnim uvojkom, utoliko uočljivijim što mu se niz vrat spuštala u dugačkim talasima. Imao je običaj da se iznenada i prodorno nasmeje, ali su mu njegove matematičke sposobnosti gotovo besprekorne.
<BR>&nbsp;&nbsp;&nbsp;&nbsp;&nbsp;Eler je prispeo sa Zapadnog mandanovskog univerziteta i Seldon je svaki put morao da se nasmeši pri pomisli na to koliko je Amaril, u početku, bio prema njemu podozriv. S druge strane, opet, Amaril je prema svakome bio sumnjičav. Duboko u svom srcu (Hari je u to bio siguran), Amaril je smatrao da psihoistorija treba da ostane isključivo Seldonov i njegov zabran.
<BR>&nbsp;&nbsp;&nbsp;&nbsp;&nbsp;Međutim, čak je i Amaril bio sada spreman da prizna da je Elerov ulazak u njihovu grupu u veoma velikoj meri olakšao i njegov vlastiti položaj. "Njegov pristup, pomoću koga bi se mogao izbeći haos, jedinstven je i očaravajući", priznao je Jugo. "Niko od onih koji rade na ovom projektu nije bio u stanju da nađe bolje rešenje. U svakom slučaju, ništa slično ni meni samom nije palo na pamet. A čini mi se ni tebi, Hari."
<BR>&nbsp;&nbsp;&nbsp;&nbsp;&nbsp;"Pa", progunđa Seldon mrzovoljno, "ja sam ti već matora drtina."
<BR>&nbsp;&nbsp;&nbsp;&nbsp;&nbsp;"Samo kad se ne bi tako napadno smejao", primeti Amaril.
<BR>&nbsp;&nbsp;&nbsp;&nbsp;&nbsp;"Ljudi se smeju onako kako se smeju - tu nema pomoći."
<BR>&nbsp;&nbsp;&nbsp;&nbsp;&nbsp;Ipak, istina je bila da je i sam Seldon imao malo poteškoća u prihvatanju Elera. Činilo mu se prilično ponižavajuće da se, on sam, nije ni približio ničem sličnom kao što su 'ahaotične jednačine', kako su ih sada svi nazivali. Seldonu nije smetalo to što se nikad nije dosetio načela na kojima se zasnivao elektrorazjašnjivač - to, ionako, nije bilo njegovo područje. Međutim, 'ahaotične jednačine', u svakom slučaju, trebalo je da mu padnu na pamet - ili, u najmanju ruku, da im se nađe na domaku.
<BR>&nbsp;&nbsp;&nbsp;&nbsp;&nbsp;Pokušavao je da sam sebe urazumi. On je bio taj koji je postavio osnove čitavoj psihoistoriji, a 'ahaotične jednačine' jednostavno su iz njih proistekle. Da li je Eler mogao izvesti ono što je Seldon učinio tri decenije pre toga? Seldon je bio ubeđen da momak za to nije bio sposoban. Prema tome, da li je baš bilo toliko značajno što je Eler iznašao načelo ahaotičnosti, imajući u vidu činjenicu da je osnova već bila postavljena?
<BR>&nbsp;&nbsp;&nbsp;&nbsp;&nbsp;Sve je to bilo vrlo razumno i sasvim tačno, pa ipak se Seldon, pri susretima sa Elerom, osećao malčice nelagodno. Malčice napeto. Kao čovek obrvan godinama suočen sa rasplamtelom mladošću.
<BR>&nbsp;&nbsp;&nbsp;&nbsp;&nbsp;Pri svemu tome, Eler mu ni u jednoj prilici nije pružio vidljiv povod da dublje oseti tu razliku u godinama. Nikada nije propuštao da Seldonu ukaže puno poštovanje, niti je na bilo kojih način nagoveštavao da je Seldon već ostavio za sobom svoje najbolje godine.
<BR>&nbsp;&nbsp;&nbsp;&nbsp;&nbsp;Dabome, Eler je bio živo zainteresovan za predstojeću proslavu i čak je, kako je Seldon ustanovio, bio prvi koji je predložio da se povodom Seldonovog rođendana upriliči slavlje. (Nije li reč samo o bezobraznom pokušaju podsećanja na njegove godine? Seldon ipak odbaci takvu mogućnost. Ako bi u to poverovao, značilo bi da se, bar delom, priklanja Dorsinoj teoriji sveopšte zavere).
<BR>&nbsp;&nbsp;&nbsp;&nbsp;&nbsp;Eler se brzim korakom uputi prema njemu. "Maestro..." započe on i Seldon se, kao i uvek, trže. Uvek je više voleo da ga, bar viši saradnici na projektu, oslovljavaju sa Hari, ali izgledalo je to tako malo važno da bi oko svega dizao prašinu.
<BR>&nbsp;&nbsp;&nbsp;&nbsp;&nbsp;"Maestro", reče Eler, "kruže glasovi da ste dobili poziv za sastanak sa generalom Tenarom."
<BR>&nbsp;&nbsp;&nbsp;&nbsp;&nbsp;"Tačno. On je novi čelnik vojne hunte i pretpostavljam da želi da me vidi i raspita se o psihoistoriji. Ne prestaju da mi o njoj postavljaju pitanja još od vremena Kleona i Demerzela." (Novi čelnik! Hunta kao da je predstavljala neku vrstu vrteške; povremeno su neki njeni članovi bili potiskivani u stranu, dok su se drugi uspinjali).
<BR>&nbsp;&nbsp;&nbsp;&nbsp;&nbsp;"Ali, koliko sam shvatio, želi da se sa vama sretne baš sada - usred rođendanskog slavlja."
<BR>&nbsp;&nbsp;&nbsp;&nbsp;&nbsp;"To je najmanje važno. Proslavu možete održati i bez mene."
<BR>&nbsp;&nbsp;&nbsp;&nbsp;&nbsp;"Ne, ne možemo, maestro. Nadam se da vam to ne smeta, ali nekolicina među nama uzela je sebi slobodu da nazove dvor i zatraži odlaganje sastanka na nedelju dana."
<BR>&nbsp;&nbsp;&nbsp;&nbsp;&nbsp;"Šta?" upita Seldon uzbunjeno. "Bilo je to dosta drsko od vas - a i nesmotreno."
<BR>&nbsp;&nbsp;&nbsp;&nbsp;&nbsp;"Ali upalilo je. Odložili su sastanak... A, pored toga, dobro će vam doći tih nedelju dana."
<BR>&nbsp;&nbsp;&nbsp;&nbsp;&nbsp;"Smem li pitati zbog čega?"
<BR>&nbsp;&nbsp;&nbsp;&nbsp;&nbsp;Eler je na trenutak oklevao. "Smem li, maestro, da budem sasvim otvoren?"
<BR>&nbsp;&nbsp;&nbsp;&nbsp;&nbsp;"Razume se da smeš. Da li sam ikada od ikoga tražio da drugačije sa mnom razgovara, osim otvoreno?"
<BR>&nbsp;&nbsp;&nbsp;&nbsp;&nbsp;Eler lako porumene, put mu se zacrvene, ali mu glas ostade čvrst i jasan. "Nije mi baš lako, maestro, da vam ovo kažem. Vi ste matematički genije. Niko ko radi na ovom projektu ne gaji ni tračak sumnje u to. Niti iko u čitavom Carstvu - ako iole nešto zna o matematici - i za časak u to sumnja. Ipak, pri svemu tome, nikom nije dato da bude univerzalni genije."
<BR>&nbsp;&nbsp;&nbsp;&nbsp;&nbsp;"To mi je, Elere, kao i tebi, dobro poznato."
<BR>&nbsp;&nbsp;&nbsp;&nbsp;&nbsp;"Naravno. Ipak, vama očigledno nedostaje sposobnost saobraćanja s običnim ljudima - recimo, posebno, sa glupacima. Nedostaju vam pritvornost i sposobnost okolišenja, i ako imate posla s nekim ko je istovremeno i od moći i budala, lako se može dogoditi da ugrozite projekat, kao i vlastiti život, naprosto stoga što ste suviše iskreni."
<BR>&nbsp;&nbsp;&nbsp;&nbsp;&nbsp;"Šta to treba da znači? Misliš li da sam odjednom podetinjio? Već prilično dugo imam posla sa političarima, a služio sam - nadam se da to nisi smeo s uma - i deset godina kao prvi ministar."
<BR>&nbsp;&nbsp;&nbsp;&nbsp;&nbsp;"Oprostite mi, maestro, ali u tome baš niste bili naročito uspešni. Imali ste posla sa Demerzelom, koji je, po svemu što se zna, bio veoma pametan, i sa Kleonom, koji vam je bio posebno sklon. Sada bi, međutim, trebalo da se nosite sa vojničinama koji niti su pametni niti su vam skloni... Dakle, situacija je temeljito drugačija."
<BR>&nbsp;&nbsp;&nbsp;&nbsp;&nbsp;"Nosio sam se čak i sa vojničinama i uspeo da preživim."
<BR>&nbsp;&nbsp;&nbsp;&nbsp;&nbsp;"Ali ne i sa generalom Dugalom Tenarom. On je nešto sasvim drugo. Poznajem ga dobro."
<BR>&nbsp;&nbsp;&nbsp;&nbsp;&nbsp;"Poznaješ ga? Sreo si se s njim?"
<BR>&nbsp;&nbsp;&nbsp;&nbsp;&nbsp;"Ne poznajem ga lično, ali i on je iz Mandanova - iz istog sektora, kao što znate, iz koga sam i ja - i već tamo je važio za moćnu figuru, pre nego što se pridružio hunti i, vremenom, probio se kroz njene redove."
<BR>&nbsp;&nbsp;&nbsp;&nbsp;&nbsp;"I šta znaš o njemu?"
<BR>&nbsp;&nbsp;&nbsp;&nbsp;&nbsp;"Neznalica, praznoveran, prek. Nije neko s kim se može lako - ili bezbedno - izići nakraj. Mogli biste narednu nedelju iskoristiti da naučite kako ćete s njim izići nakraj."
<BR>&nbsp;&nbsp;&nbsp;&nbsp;&nbsp;Seldon se ugrize za usnu. Bilo je nečega u tome što je Eler rekao i Seldon je morao priznati činjenicu da će mu, premda je raspolagao vlastitim metodima, ipak biti teško da iziđe nakraj sa jednom glupom, samosvesnom, prekom osobom kojoj je na raspolaganju stajala sva zamisliva moć.
<BR>&nbsp;&nbsp;&nbsp;&nbsp;&nbsp;"Pa, snaći ću se već nekako", odgovori on neubedljivo. "Sve to sa vojnom huntom je, u svakom slučaju, ionako izraz nestabilne situacije na Trantoru danas. I traje već znatno duže nego što je izgledalo da će trajati."
<BR>&nbsp;&nbsp;&nbsp;&nbsp;&nbsp;"Jeste li već to proveravali? Ne sećam se da smo vršili ikakva predviđanja u vezi sa stabilnošću huntine vladavine."
<BR>&nbsp;&nbsp;&nbsp;&nbsp;&nbsp;"Amaril je obavio neke proračune, na temelju tvojih ahaotičnih jednačina." Seldon zastade. "Uzgred budi rečeno, ustanovio sam da se na nekim mestima pominju kao Elerove jednačine."
<BR>&nbsp;&nbsp;&nbsp;&nbsp;&nbsp;"Nemam nikakve veze s tim, maestro."
<BR>&nbsp;&nbsp;&nbsp;&nbsp;&nbsp;"Nadam se da nemaš ništa protiv, ali ne bih to voleo. Elementi na kojima se temelji psihoistorija treba da budu definisani funkcionalno, a ne personalno. Čim se nešto personalno umeša, javljaju se i loša osećanja."
<BR>&nbsp;&nbsp;&nbsp;&nbsp;&nbsp;"Shvatam, maestro, i slažem se s vama."
<BR>&nbsp;&nbsp;&nbsp;&nbsp;&nbsp;"U stvari", nastavi Seldon, sa blagim osećanjem krivice, "oduvek sam smatrao da nije dobro govoriti o bazičnim Seldonovim jednačinama psihoistorije. Nevolja je, međutim, u tome što se to čini već godinama, tako da bi sad bilo krajnje nepraktično menjati nešto već toliko odomaćeno."
<BR>&nbsp;&nbsp;&nbsp;&nbsp;&nbsp;"Vi ste, maestro, dozvolite mi da kažem, ipak izuzetan slučaj. Niko, po mom mišljenju, ne bi mogao sebi dozvoliti da vam ospori punu zaslugu za iznalaženje načela psihoistorije... Ali, ako mi dozvolite, da se vratimo na vaš susret sa generalom Tenarom."
<BR>&nbsp;&nbsp;&nbsp;&nbsp;&nbsp;"Pa, šta još ima da se kaže?"
<BR>&nbsp;&nbsp;&nbsp;&nbsp;&nbsp;"Ne mogu odoleti... ali, pitam se, ne bi li bilo bolje da se uopšte ne sretnete s njim, da ne razgovarate s njim i da, uopšte, nemate s njim nikakvog posla."
<BR>&nbsp;&nbsp;&nbsp;&nbsp;&nbsp;"Kako da ga izbegnem, kada me poziva na razgovor?"
<BR>&nbsp;&nbsp;&nbsp;&nbsp;&nbsp;"Možda biste se mogli izgovoriti da ste bolesni i poslati nekog da vas zameni."
<BR>&nbsp;&nbsp;&nbsp;&nbsp;&nbsp;"A koga?"
<BR>&nbsp;&nbsp;&nbsp;&nbsp;&nbsp;Eler je nekoliko trenutaka ćutao, ali je njegova ćutnja bila više nego rečita.
<BR>&nbsp;&nbsp;&nbsp;&nbsp;&nbsp;"Tebe, pretpostavljam", reče najzad Seldon.
<BR>&nbsp;&nbsp;&nbsp;&nbsp;&nbsp;"Ne bi li to bio pravi izbor? General i ja potičemo iz istog sektora, što može imati određenu težinu. Vi ste vrlo zaposlen čovek, već zašao u godine, i biće lako poverovati da se ne osećate sasvim dobro. I ako se ja nađem s njim, a ne vi - izvinite što to kažem, maestro - možda bih bio u stanju da se, bolje nego vi, migoljim i praćakam."
<BR>&nbsp;&nbsp;&nbsp;&nbsp;&nbsp;"Misliš, da ga obmanjuješ?"
<BR>&nbsp;&nbsp;&nbsp;&nbsp;&nbsp;"Ako bude neophodno."
<BR>&nbsp;&nbsp;&nbsp;&nbsp;&nbsp;"Preuzeo bi veliki rizik."
<BR>&nbsp;&nbsp;&nbsp;&nbsp;&nbsp;"Ne baš tako veliki. Sumnjam da bi naredio da me smaknu. Ako bih mu išao na živce, što, takođe, nije isključeno, pa, u tom slučaju bih se mogao - ili biste vi to mogli učiniti u moje ime - izgovarati na moju mladost i neiskustvo. U svakom slučaju, ako zapadnem u nevolju, biće to daleko manje opasno nego kada bi se to vama desilo. Imam u vidu sudbinu našeg projekta, na kome bi rad bez mene mogao biti nastavljen daleko lakše nego bez vas."
<BR>&nbsp;&nbsp;&nbsp;&nbsp;&nbsp;Seldon se namršti. "Ne nameravam, Elere, da se krijem iza tebe. Ako želi da me vidi, pa, pružiću mu za to priliku. Odbijam da drhtim i tresem se od straha, i da tebe podmećem. Za šta me ti to smatraš?"
<BR>&nbsp;&nbsp;&nbsp;&nbsp;&nbsp;"Smatram vas za časnog i iskrenog čoveka - ali potreban nam je neko pritvorniji."
<BR>&nbsp;&nbsp;&nbsp;&nbsp;&nbsp;"Pa, ako budem morao, verujem da ću uspeti da budem i dovoljno pritvoran. Molio bih te, Elere, da me ne podcenjuješ."
<BR>&nbsp;&nbsp;&nbsp;&nbsp;&nbsp;Eler razočarano sleže ramenima. "U redu, onda. Mogu vam se samo do izvesne mere suprotstavljati."
<BR>&nbsp;&nbsp;&nbsp;&nbsp;&nbsp;"U stvari, Elere, voleo bih da nisi odložio taj sastanak. Radije bih propustio proslavu svog rođendana i otišao da se vidim sa generalom, nego obrnuto. Uostalom, ovo rođendansko slavlje nije ni bila moja zamisao." Glas mu zamre u tihom gunđanju.
<BR>&nbsp;&nbsp;&nbsp;&nbsp;&nbsp;"Izvinite", reče Eler.
<BR>&nbsp;&nbsp;&nbsp;&nbsp;&nbsp;"U redu je", odvrati Seldon pomiren sa stanjem stvari, "videćemo šta će se dogoditi."
<BR>&nbsp;&nbsp;&nbsp;&nbsp;&nbsp;Potom se okrenu i udalji. Ponekad bi iskreno poželeo da može bolje upravljati onim što je nazivao 'pijani brod', starajući se da sve teče kako valja i ostavljajući svojim potčinjenima malo ili nimalo prostora za međusobna natezanja. Ipak, za to bi mu bilo potrebno užasno mnogo vremena, užasno mnogo napora i sasvim bi ga lišilo mogućnosti da se i sam posveti psihoistoriji; uza sve, naprosto nije imao živaca za to.
<BR>&nbsp;&nbsp;&nbsp;&nbsp;&nbsp;Seldon uzdahnu. Moraće da o tome porazgovara s Amarilom.
</P></TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
