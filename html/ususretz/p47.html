<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;"Šta ti je značilo ono o 'novim baštovanima'?" uzviknu Seldon. Ovog puta nije ni ponudio Grubera da sedne.
<BR>&nbsp;&nbsp;&nbsp;&nbsp;&nbsp;Gruber stade brzo treptati, sav uzdrhtao od straha zbog tako neočekivanog poziva. "N-novih b-baštovana?" promuca on.
<BR>&nbsp;&nbsp;&nbsp;&nbsp;&nbsp;"Rekao si: 'Moraću da se snalazim sa novim baštovanima'. To su tvoje reči. Kakvim novim baštovanima?"
<BR>&nbsp;&nbsp;&nbsp;&nbsp;&nbsp;Gruber je delovao zapanjeno. "Pa, znate, kad god dođe novi glavni baštovan, dolaze i novi baštovani. Tako uvek biva."
<BR>&nbsp;&nbsp;&nbsp;&nbsp;&nbsp;"Nisam nikad čuo za to."
<BR>&nbsp;&nbsp;&nbsp;&nbsp;&nbsp;"Poslednji put, kada su se smenjivali glavni baštovani, još niste bili prvi ministar. Moguće je, čak, da još niste bili ni na Trantoru."
<BR>&nbsp;&nbsp;&nbsp;&nbsp;&nbsp;"Ali o čemu je zapravo reč?"
<BR>&nbsp;&nbsp;&nbsp;&nbsp;&nbsp;"Pa, baštovani se nikad ne otpuštaju. Neki umru. Neki ostare i povlače se u penziju, pa dovode druge. Pri svemu tome, kada dođe vreme da neki novi glavni baštovan preuzme dužnost, više od polovine baštovana već su dovoljno stari, sa najboljim godinama već iza sebe. Sve njih velikodušno šalju u penziju i zamenjuju novim baštovanima."
<BR>&nbsp;&nbsp;&nbsp;&nbsp;&nbsp;"Radi podmlađivanja."
<BR>&nbsp;&nbsp;&nbsp;&nbsp;&nbsp;"Delom zbog toga, ali delom i zato što se otprilike u isto vreme ukazuje potreba i za obnavljanjem vrtova, za šta su potrebne nove ideje i novi planovi. Ima približno pet stotina kvadratnih kilometara površine vrtova i parkova i obično je potrebno i po nekoliko godina da se preurede - a ja bih trebalo da sve to nagledam. Molim vas, premijeru." Gruber zadahta. "Ubeđen sam da pametan čovek, kao što ste vi, može naći način da navede našeg uzvišenog cara da promeni mišljenje.
<BR>&nbsp;&nbsp;&nbsp;&nbsp;&nbsp;Seldon, međutim, nije obraćao pažnju na njegove reči; čelo mu se orosilo od silne usredsređenosti. "A odakle dolaze ti novi baštovani?"
<BR>&nbsp;&nbsp;&nbsp;&nbsp;&nbsp;"Potraga se obavlja na svim svetovima - uvek postoje ljudi spremni da uskoče kao zamena. Počeće da pristižu u gomilama. Uzelo bi mi najmanje godinu dana da..."
<BR>&nbsp;&nbsp;&nbsp;&nbsp;&nbsp;"Ali odakle dolaze? Odakle?"
<BR>&nbsp;&nbsp;&nbsp;&nbsp;&nbsp;"Odasvud. Sa miliona svetova. Potrebne su nam sve vrste hortikulturne obučenosti. Bilo koji žitelj Carstva može se prijaviti."
<BR>&nbsp;&nbsp;&nbsp;&nbsp;&nbsp;"Znači, i sa Trantora?"
<BR>&nbsp;&nbsp;&nbsp;&nbsp;&nbsp;"Ne, ne sa Trantora. Ovde, u vrtovima, nema nikoga sa Trantora." U glasu mu se odjednom javi prizvuk prezira. "Ne možete naći baštovana ovde na Trantoru. Zelenilo koje imamo ovde pod kupolama nisu pravi vrtovi. Sve što ovde postoji jesu biljke u saksijama i životinje u kavezima. Trantorci, jadnici, naprosto ništa ne znaju o otvorenom vazduhu, slobodnim vodama i istinskoj prirodnoj ravnoteži."
<BR>&nbsp;&nbsp;&nbsp;&nbsp;&nbsp;"U redu, Grubere. Daću ti nov zadatak, Dužnost će ti biti da pribaviš imena svih novih baštovana koji treba da stignu ovamo tokom narednih nedelja. Sve o njima. Imena. Odakle dolaze. Lične brojeve. Obrazovanje. Iskustvo. Sve. Hoću da sve to imam ovde na svom stolu što je brže moguće. Daću ti ljude koji će ti pomagati. Ljude sa opremom. Kakvu vrstu kompjutera koristite?"
<BR>&nbsp;&nbsp;&nbsp;&nbsp;&nbsp;"Najjednostavnije tipove, u koje se unose podaci o biljkama, životinjskim vrstama i sličnim stvarima."
<BR>&nbsp;&nbsp;&nbsp;&nbsp;&nbsp;"U redu. Ljudi koje ću ti dodeliti biće u stanju da obave sve ono što ti sam ne budeš mogao. Ne mogu ti ni reći od kolike je to važnosti za sve nas."
<BR>&nbsp;&nbsp;&nbsp;&nbsp;&nbsp;"Ali ako budem morao da..."
<BR>&nbsp;&nbsp;&nbsp;&nbsp;&nbsp;"Grubere, nije trenutak za pogađanje. Ako me izneveriš, nećeš postati glavni baštovan. I ne samo to: bićeš otpušten, bez prava na penziju."
<BR>&nbsp;&nbsp;&nbsp;&nbsp;&nbsp;Ostavši ponovo sam, Seldon se opet maši diktafona. "Otkažite mi sve sastanke predviđene za danas po podne."
<BR>&nbsp;&nbsp;&nbsp;&nbsp;&nbsp;Potom utonu u naslonjaču, osećajući svaki delić svojih pedeset godina i kako mu glavobolja postaje sve jača. Godinama već, decenijama, jačale su bezbednosne mere u carskom kompleksu, postajući sve obimnije, sve brojnije, sve rafinovanije, uz dodatak svih mogućih novih sprava i mehanizama.
<BR>&nbsp;&nbsp;&nbsp;&nbsp;&nbsp;...Pa ipak, čitave horde stranaca s vremena na vreme su ovde puštale korenje. Po svoj prilici, niko ih ništa nije pitao, osim: "Razumeš li se u baštovanstvo?"
<BR>&nbsp;&nbsp;&nbsp;&nbsp;&nbsp;Glupost svega toga bila je bezmerna, da je čoveku od svega zastajao dah.
<BR>&nbsp;&nbsp;&nbsp;&nbsp;&nbsp;I ovog puta, jedva da je stigao na vreme. Ipak, da li? Nije li se i opet zakasnilo?
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
