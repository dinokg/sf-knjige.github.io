<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Dors Venabili je na carskom kompleksu provela deset godina života. Kao supruga prvog ministra imala je svuda pristup i mogla je slobodno prelaziti sa prekrivenog na otvoreni prostor, sa otiskom prsta kao jedinom potrebnom propusnicom.
<BR>&nbsp;&nbsp;&nbsp;&nbsp;&nbsp;U zbrci koja je zavladala posle Kleonovog ubistva, ta njena propusnica nikad nije bila poništena i sada, kada je prvi put posle tog užasnog dana ispoljila nameru da iz prekrivenog dela Carskog sektora pređe na otvoreni, u sam carski kompleks, nije se suočila ni sa kakvim teškoćama.
<BR>&nbsp;&nbsp;&nbsp;&nbsp;&nbsp;Bilo joj je jasno da će biti u mogućnosti da to učini samo jedan jedini put, jer, pošto bi je otkrili, propusnica bi joj bila poništena - ali ovo je ionako bio taj jedan jedini put.
<BR>&nbsp;&nbsp;&nbsp;&nbsp;&nbsp;Nebo se naglo smračilo dok je prelazila na otvoreni prostor i ona oseti uočljiv pad temperature. Svet pod kupolama uvek je tokom noćnih časova bio nešto osvetljeniji nego što bi to prirodna noć podrazumevala - baš kao što su i časovi tokom dana bili nešto prigušeniji. I, razume se, temperatura pod kupolama uvek je bila nešto umerenija nego na otvorenom prostoru.
<BR>&nbsp;&nbsp;&nbsp;&nbsp;&nbsp;Trantorci su, u najvećem broju, bili sasvim nesvesni ove činjenice, budući da su čitav život provodili pod kupolama. Dors je, međutim, na to bila spremna, premda joj to nije bilo važno.
<BR>&nbsp;&nbsp;&nbsp;&nbsp;&nbsp;Krenula je glavnim drumom, gde se kupola završavala, gotovo kraj samog pročelja Hotela Kupola. Drum je, naravno, bio jarko osvetljen, tako da joj mračno nebo nije nimalo smetalo.
<BR>&nbsp;&nbsp;&nbsp;&nbsp;&nbsp;Dors je dobro znala da drumom neće proći ni stotinak metara, a da je ne zaustave - a možda i ranije, u ovim paranoičnim danima vojne hunte. Njena prisutnost kao strane osobe biće smesta uočena.
<BR>&nbsp;&nbsp;&nbsp;&nbsp;&nbsp;I zaista, nisu je razočarali. Jedno malo vozilo ubrzo se zaustavi kraj nje i jedan gardista doviknu joj kroz prozor: "Šta radite ovde? Kuda ste krenuli?"
<BR>&nbsp;&nbsp;&nbsp;&nbsp;&nbsp;Dors ne obrati pažnju na njega i nastavi da korača drumom.
<BR>&nbsp;&nbsp;&nbsp;&nbsp;&nbsp;Gardista se prodra: "Stoj!", povuče kočnicu i iziđe iz vozila - uradivši tačno ono što je Dors želela da on učini.
<BR>&nbsp;&nbsp;&nbsp;&nbsp;&nbsp;Gardista je u ruci držao blaster, pomalo nehajno, bez namere da ga upotrebi, naprosto pokazujući da nije bez oružja. "Vaš lični broj", zatraži on.
<BR>&nbsp;&nbsp;&nbsp;&nbsp;&nbsp;"Želim tvoja kola", odvrati Dors.
<BR>&nbsp;&nbsp;&nbsp;&nbsp;&nbsp;"Šta?" Gardista kao da pobesne. "Vaš lični broj! Smesta!" Blaster se preteći podiže.
<BR>&nbsp;&nbsp;&nbsp;&nbsp;&nbsp;"Nije ti potreban moj lični broj", odgovori Dors tiho i pođe prema gardisti.
<BR>&nbsp;&nbsp;&nbsp;&nbsp;&nbsp;Gardista odstupi za korak. "Ako ne stanete i ne pokažete svoj lični broj, razneću vas."
<BR>&nbsp;&nbsp;&nbsp;&nbsp;&nbsp;"Nećeš! Baci taj blaster."
<BR>&nbsp;&nbsp;&nbsp;&nbsp;&nbsp;Gardista stisnu usne. Prst mu stade povlačiti okidač, ali pre nego što je dospeo da ga povuče dokraja, bio je izgubljen.
<BR>&nbsp;&nbsp;&nbsp;&nbsp;&nbsp;Kasnije, nikada nije bio u stanju da tačno opiše šta se dogodilo. Sve što je umeo da kaže bilo je: "Kako sam mogao znati da je to 'Tigrica'?" (Postojalo je vreme kada bi bio ponosan na sam susret sa njom). "Pokrenula se tako brzo da nisam ni video šta je učinila, kada se to dogodilo. U jednom trenutku spremao sam se da pucam u nju - bio sam siguran da je reč o nekoj ludoj ženi - a već u sledećem bio sam u njenoj vlasti."
<BR>&nbsp;&nbsp;&nbsp;&nbsp;&nbsp;Dors je čvrsto stiskala gardistu, iskrenuvši mu ruku sa blasterom nagore. "Ili smesta pusti blaster ili ću ti slomiti ruku", naredi mu ona.
<BR>&nbsp;&nbsp;&nbsp;&nbsp;&nbsp;Gardista oseti kako mu se smrtni stisak steže oko grudi, gotovo ga sprečavajući da dođe do daha. Shvativši da je u bezizlaznom položaju, on odbaci blaster.
<BR>&nbsp;&nbsp;&nbsp;&nbsp;&nbsp;Dors Venabili ga oslobodi, ali pre no što je mogao načiniti i najmanji pokret, gardista se nađe suočen sa vlastitim blasterom - u Dorsinoj ruci.
<BR>&nbsp;&nbsp;&nbsp;&nbsp;&nbsp;"Nadam se da nisi uključivao detektore", reče mu Dors. "Nemoj žuriti da izvestiš o tome šta se ovde dogodilo. Bolje malo sačekaj i razmisli šta ćeš reći svojim pretpostavljenim. Činjenica da ti je jedna nenaoružana žena oduzela blaster i vozilo mogla bi ih navesti na pomisao da se više ne mogu pouzdati u tebe."
<BR>&nbsp;&nbsp;&nbsp;&nbsp;&nbsp;Dors potom uđe u kola i pokrenu ih, pa kliznu niz drum. Zahvaljujući desetogodišnjem boravku u carskom kompleksu, savršeno je dobro znala kuda treba da krene. Vozilo u kome se nalazila - službeno vojno vozilo - nije predstavljalo uljeza i nije trebalo očekivati da će je zaustavljati. Ipak, morala je rizikovati da vozi brzo, želeći da što pre stigne do odredišta. Vozila je brzinom od dve stotine kilometara na čas.
<BR>&nbsp;&nbsp;&nbsp;&nbsp;&nbsp;Brzina kretanja vozila, najzad, ipak privuče pažnju. Nije se, međutim, obazirala na radio-pozive, kojima se tražilo da objasni čemu tolika žurba, ali, uskoro potom, detektori joj pokazaše da se jedno vozilo dalo u poteru za njom.
<BR>&nbsp;&nbsp;&nbsp;&nbsp;&nbsp;Bilo joj je jasno da će svima poslati upozorenje i da će, tamo napred, druga vozila čekati njen nailazak; međutim, bilo je malo toga što bi mogli učiniti, osim da blasterima raznesu i nju i njeno vozilo - što, verovatno, ipak ne bi učinili, s obzirom na potrebu dalje, iscrpne istrage.
<BR>&nbsp;&nbsp;&nbsp;&nbsp;&nbsp;Kada je stigla do zgrade ka kojoj se uputila, dva vozila već su se tu nalazila, iščekujući je. Ona mirno iziđe iz kola i uputi se ka ulazu.
<BR>&nbsp;&nbsp;&nbsp;&nbsp;&nbsp;Dvojica gardista smesta joj preprečiše put, očigledno zapanjeni okolnošću da vozač vojnog vozila nije gardista u uniformi, već neka žena u građanskoj odeći.
<BR>&nbsp;&nbsp;&nbsp;&nbsp;&nbsp;"Šta radite ovde? Kuda tako žurite?"
<BR>&nbsp;&nbsp;&nbsp;&nbsp;&nbsp;"Nosim važnu poruku za pukovnika Hendera Lina", odgovori Dors tiho.
<BR>&nbsp;&nbsp;&nbsp;&nbsp;&nbsp;"Stvarno?" upita osorno jedan od gardista. Sada su već četvorica gardista stajala između nje i ulaza u zgradu. "Vaš lični broj, molim."
<BR>&nbsp;&nbsp;&nbsp;&nbsp;&nbsp;"Ne zadržavajte me", odvrati Dors.
<BR>&nbsp;&nbsp;&nbsp;&nbsp;&nbsp;"Lični broj, rekoh."
<BR>&nbsp;&nbsp;&nbsp;&nbsp;&nbsp;"Traćite mi vreme."
<BR>&nbsp;&nbsp;&nbsp;&nbsp;&nbsp;"Znate li na koga mi liči?" odjednom se oglasi jedan od gardista. "Na ženu nekadašnjeg prvog ministra. Dr Venabili. 'Tigricu'."
<BR>&nbsp;&nbsp;&nbsp;&nbsp;&nbsp;Sva četvorica namah odstupiše korak ili dva, ali jedan od njih odmah izgovori: "Uhapšeni ste."
<BR>&nbsp;&nbsp;&nbsp;&nbsp;&nbsp;"Stvarno?" upita Dors. "Ako jesam 'Tigrica', mora vam biti jasno da sam znatno jača od bilo kog od vas i da su mi refleksi neuporedivo brži. Predlažen da sva četvorica pođete zajedno sa mnom u zgradu, pa ćemo videti šta pukovnik Lin na sve ovo ima da kaže."
<BR>&nbsp;&nbsp;&nbsp;&nbsp;&nbsp;"Uhapšeni ste", ču se ponovo glas i četiri blastera nađoše se upereni u Dors.
<BR>&nbsp;&nbsp;&nbsp;&nbsp;&nbsp;"U redu", odvati Dors. "Sami ste to tražili."
<BR>&nbsp;&nbsp;&nbsp;&nbsp;&nbsp;Istog časa pokrenu se strahovitom brzinom i dvojica stražara u trenu se nađoše na zemlji, jaučući, dok je Dors stajala iznad njih sa blasterima u obema rukama.
<BR>&nbsp;&nbsp;&nbsp;&nbsp;&nbsp;"Pokušala sam da ih ne povredim", reče ona, "ali je ipak moguće da sam im slomila ruke. Preostali ste, znači, samo vas dvojica i jasno vam je da mogu opaliti brže no ijedan od vas. Ako bilo koji od vas načini i najmanji pokret - bilo kakav pokret - moraću da prekršim svoje životno pravilo i ubijem vas. Biće mi muka zbog toga i stoga vas molim da me ne prisiljavate da to učinim."
<BR>&nbsp;&nbsp;&nbsp;&nbsp;&nbsp;Potpuno ćutanje bilo je jedini odgovor dvojice stražara koji ostadoše gotovo ni ne trepćući.
<BR>&nbsp;&nbsp;&nbsp;&nbsp;&nbsp;"Predlažem vam", nastavi Dors, "da vas dvojica pođete sa mnom do pukovnika i da potom potražite lekarsku pomoć za svoje drugove."
<BR>&nbsp;&nbsp;&nbsp;&nbsp;&nbsp;Predlog se pokaza nepotreban: pukovnik Lin je izišao iz svoje kancelarije. "Šta se ovde dešava? Šta je..."
<BR>&nbsp;&nbsp;&nbsp;&nbsp;&nbsp;Dors se okrenu prema njemu. "Ah! Dozvolite mi da se predstavim. Ja sam dr Dors Venabili, supruga profesora Harija Seldona. Došla sam da vas potražim po jednom veoma važnom poslu. Ova četvorica pokušala su da me spreče u tome i ishod toga jeste da su dvojica od njih ozbiljnije povređena. Recite im neka idu svojim poslom, a meni pružite priliku da porazgovaramo. Ne dolazim ni sa kakvim rđavim namerama."
<BR>&nbsp;&nbsp;&nbsp;&nbsp;&nbsp;Lin se zagleda u četvoricu gardista, a potom u Dors. "Ne dolazite ni sa kakvim rđavim namerama?" upita on mirno. "Premda ova četvorica nisu uspela da vas zaustave, na moj poziv ovde će se začas okupiti četiri hiljade vojnika."
<BR>&nbsp;&nbsp;&nbsp;&nbsp;&nbsp;"U tom slučaju"", odvrati Dors, "slobodno ih pozovite. Međutim, ma koliko brzo stigli ovamo, to vas neće spasti - ako odlučim da vas ubijem. Otpustite, dakle, stražare i dajte da ljudski porazgovaramo."
<BR>&nbsp;&nbsp;&nbsp;&nbsp;&nbsp;Lin otpusti stražare. "U redu, uđite da porazgovaramo", pozva je on. "Ipak, gospođo Venabili, da vas upozorim - ja imam dugo pamćenje."
<BR>&nbsp;&nbsp;&nbsp;&nbsp;&nbsp;"Ja, takođe", odvrati Dors i oboje stupiše u Linove odaje.
</P></TD></TR></TABLE>
<P class="next">
<A HREF=p68.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
