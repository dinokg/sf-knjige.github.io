<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Hari Seldon je posmatrao kako se kišne kapi uobličavaju na zakrivenim prozorima carskog vozila i odjednom ga živo obuze gotovo nepodnošljivo osećanje nostalgije.
<BR>&nbsp;&nbsp;&nbsp;&nbsp;&nbsp;Bio je to tek drugi put tokom osam godina njegovog boravka na Trantoru kako mu je stigao nalog da dođe u posetu caru, na jedinom neprekrivenom zemljištu na planeti - i oba puta vreme je bilo rđavo. Prvi put, neposredno po njegovom prispeću na Trantor, rđavo vreme jedva da mu je uticalo na raspoloženje. Nije to za njega bilo ništa novo. Na njegovom rodnom svetu, Helikonu, najzad, bilo je takođe oluja, pogotovo u onoj oblasti u kojoj je on odrastao.
<BR>&nbsp;&nbsp;&nbsp;&nbsp;&nbsp;Ali bilo je već osam godina kako živi u veštački stvaranoj klimi, u kojoj su oluje donosili kompjuterizovani oblaci što su se nasumično pojavljivali i u kojoj su plahe kiše padale, mahom, tokom noći. Besni vetrovi bili su zamenjeni povetarcima i nikada nije bilo ni velikih hladnoća ni velikih žega - tek sitnih promena koje su od čoveka iziskivale ili da raskopča košulju ili da navuče laganu jaknu. A mogao je da čuje žalopojke i zbog takvih, jedva uočljivih skokova.
<BR>&nbsp;&nbsp;&nbsp;&nbsp;&nbsp;Ovog puta, međutim, Hari je bio u prilici da vidi kako dosadna kišica sipi sa hladnog neba - nije to doživeo već podosta godina - i to mu se dopadalo; bila je to prava stvar. Podsećalo ga je to na Helikon, na njegovu mladost, na srazmerno bezbrižne dane, i on se na trenutak upita ne bi li mogao ubediti vozača da do carske palate vozi zaobilaznim putem.
<BR>&nbsp;&nbsp;&nbsp;&nbsp;&nbsp;Nemoguće! Car je želeo da ga što pre vidi, a put do palate običnim vozilom ionako je dugo trajao, uprkos tome što su vozili u pravoj liniji, bez ikakvog saobraćaja koji bi usporavao njihovo kretanje. Nije, naravno, bilo moguće ostaviti cara da predugo čeka.
<BR>&nbsp;&nbsp;&nbsp;&nbsp;&nbsp;Bio je to Kleon različit od onoga koga je Seldon upoznao pre osam godina. Sada je imao najmanje pet kilograma više i lice mu je bilo poprimilo nekakav mrzovoljan izraz. Ipak, koža oko očiju i na obrazima bila mu je zategnuta i Seldon je u tome prepoznao dejstvo možda i previše sitnih doterivanja. Na neki način, Seldon oseti sažaljenje prema Kleonu - uprkos svoj svojoj moći i carskom položaju, Kleon nije mogao izbeći dejstvo protoka vremena.
<BR>&nbsp;&nbsp;&nbsp;&nbsp;&nbsp;I tako, još jednom se Kleon susrete sa Harijem Seldonom, u istoj raskošno nameštenoj prostoriju u kojoj su se našli i prvi put. Kao što je bio običaj, Seldon je čekao da ga vladar oslovi.
<BR>&nbsp;&nbsp;&nbsp;&nbsp;&nbsp;Pošto je, nakratko, osmotrio Seldonovu priliku, car mu se obratio običnim glasom: "Milo mi je, profesore, što vas ponovo vidim. Ali da odmah odustanemo od svih formalnosti, kao što smo to učinili i prošli put kada smo se sreli."
<BR>&nbsp;&nbsp;&nbsp;&nbsp;&nbsp;"Hvala vam, sire", odvrati Seldon kruto. Nije baš uvek bilo bezbedno biti opušten, makar to čoveku, u jednom trenutku ponesenosti, naložio i sam car.
<BR>&nbsp;&nbsp;&nbsp;&nbsp;&nbsp;Kleon načini neodređen pokret rukom i prostorija odjednom kao da ožive: automatizovani stočić se pojavi, sa već spremljenim posuđem. Zbunjen, Seldon nije imao vremena da se posveti pojedinostima.
<BR>&nbsp;&nbsp;&nbsp;&nbsp;&nbsp;"Seldone, da li bi večerao sa mnom?" upita car ovlaš.
<BR>&nbsp;&nbsp;&nbsp;&nbsp;&nbsp;Poziv nije delovao kao formalno pitanje, ali je, nekako, u sebi nosio prizvuk naređenja.
<BR>&nbsp;&nbsp;&nbsp;&nbsp;&nbsp;"Biće mi čast, sire", odgovori Seldon i oprezno se obazre oko sebe. Znao je veoma dobro da se caru nisu (ili nije trebalo) postavljala pitanja, ali nije video kako bi se iz toga mogao izvući. "Premijer neće večerati s nama?" upita on tiho, trudeći se da mu pitanje što je manje moguće zvuči kao pitanje.
<BR>&nbsp;&nbsp;&nbsp;&nbsp;&nbsp;"Neće", odgovori Kleon. "Trenutno je zauzet drugim obavezama, a pored toga, iskreno rečeno, želeo bih da porazgovaramo nasamo."
<BR>&nbsp;&nbsp;&nbsp;&nbsp;&nbsp;Večerali su neko vreme u potpunoj tišini... Kleon nije skidao pogled s njega, dok je Seldon, povremeno, pokušavao da istisne po koji bled osmeh. Kleona nije bio glas da je surov, ili, čak, nepredvidljivih raspoloženja, ali, u načelu, mogao je pod bilo kakvim izgovorom uhapsiti Seldona; i ako je careva namera bila da samo pokaže svoju moć, moguće je da nikad ne bi ni došlo do suđenja. Uvek je bilo najbolje ne skretati na sebe pažnju, ali Seldon to, ovog puta, naprosto nije mogao izbeći.
<BR>&nbsp;&nbsp;&nbsp;&nbsp;&nbsp;A opet, sigurno je da nije bilo gore nego pre osam godina, kada je u carsku palatu bio sproveden pod oružanom pratnjom... Ipak, ni ta činjenica nije doprinela da se Seldon oseti bolje.
<BR>&nbsp;&nbsp;&nbsp;&nbsp;&nbsp;"Seldone", odjednom mu se ponovo obrati Kleon. "Znaš, moj prvi ministar od velike mi je koristi, pa ipak, povremeno imam utisak da ljudi smatraju kako on sve vreme misli za mene. Da li i ti tako misliš?"
<BR>&nbsp;&nbsp;&nbsp;&nbsp;&nbsp;"Ni na pamet mi ne pada, sire", odgovori Seldon mirno. Ne bi imalo nikakvog smisla odveć žučno to osporiti.
<BR>&nbsp;&nbsp;&nbsp;&nbsp;&nbsp;"Ne verujem ti. Ipak, znaš, ja mislim svojom glavom i dobro se sećam da si se, kada si stigao na Trantor, bavio nečim što si tada nazivao psihoistorijom."
<BR>&nbsp;&nbsp;&nbsp;&nbsp;&nbsp;"Siguran sam, sire", primeti Seldon ljubazno, "da se, takođe, dobro sećate da sam vam tada predočio da je reč o jednoj matematičkoj teoriji bez ikakve upotrebne vrednosti."
<BR>&nbsp;&nbsp;&nbsp;&nbsp;&nbsp;"Da, tako si rekao. I još stojiš iza toga?"
<BR>&nbsp;&nbsp;&nbsp;&nbsp;&nbsp;"Da, sire."
<BR>&nbsp;&nbsp;&nbsp;&nbsp;&nbsp;"Jesi li tokom svih ovih godina radio na toj teoriji?"
<BR>&nbsp;&nbsp;&nbsp;&nbsp;&nbsp;"Povremeno, sire, ali nisam došao ni do čega. Na nesreću, haos se stalno upliće i predvidljivost baš nije..."
<BR>&nbsp;&nbsp;&nbsp;&nbsp;&nbsp;Car ga prekide. "Postoji jedan poseban problem kojim bih želeo da se pozabaviš... Ali posluži se dezertom. Odličan je."
<BR>&nbsp;&nbsp;&nbsp;&nbsp;&nbsp;"O kakvom je problemu reč, sire?"
<BR>&nbsp;&nbsp;&nbsp;&nbsp;&nbsp;"O onom Joranumu. Demerzel mi reče - znaš, veoma obzirno - da ne bi valjalo da uhapsim tog čoveka i upotrebim silu da obuzdam njegove pristalice. Po njemu, to bi samo čitavu situaciju učinilo još gorom."
<BR>&nbsp;&nbsp;&nbsp;&nbsp;&nbsp;"Ako on to kaže, verujem, onda, da je tako."
<BR>&nbsp;&nbsp;&nbsp;&nbsp;&nbsp;"Ali ja ne želim da taj Joranum... U svakom slučaju, ne želim da budem njegova lutka. A Demerzel ništa ne preduzima."
<BR>&nbsp;&nbsp;&nbsp;&nbsp;&nbsp;"Siguran sam, sire, da čini sve što može."
<BR>&nbsp;&nbsp;&nbsp;&nbsp;&nbsp;"Ako nešto i čini da otkloni taj problem, sasvim je sigurno da me o tome ne obaveštava."
<BR>&nbsp;&nbsp;&nbsp;&nbsp;&nbsp;"Moguće je, sire, da to ne čini iz prirodne želje da vas zadrži izvan sukoba. Moguće je da premijer smatra da ako taj Joranum namerava... namerava..."
<BR>&nbsp;&nbsp;&nbsp;&nbsp;&nbsp;"Da preuzme vlast", zaključi Kleon glasom u kome se osećao beskrajan prezir.
<BR>&nbsp;&nbsp;&nbsp;&nbsp;&nbsp;"Tako je, sire. Čini se da ne bi bilo mudro stvoriti utisak da ste mu se vi lično suprotstavili. Morate, radi dobrobiti čitavog Carstva, ostati izvan svega toga."
<BR>&nbsp;&nbsp;&nbsp;&nbsp;&nbsp;"Više bih voleo, radi dobrobiti Carstva, da se otarasim tog Joranuma... I Seldone, šta mi ti predlažeš?"
<BR>&nbsp;&nbsp;&nbsp;&nbsp;&nbsp;"Ja, sire?"
<BR>&nbsp;&nbsp;&nbsp;&nbsp;&nbsp;"Ti, Seldone", potvrdi Kleon nestrpljivo. "Pre svega, dopusti mi da ti kažem da ti uopšte ne verujem kada tvrdiš da je ta tvoja psihoistorija puka igra. Demerzel ti je, očito, prijatelj. Misliš li da sam tolika budala i da mi to nije poznato? On nešto očekuje od tebe, a to može biti samo psihoistorija, i, budući da nisam budala, i ja je od tebe očekujem... Seldone, jesi li ti za Joranuma? Hoću istinu!"
<BR>&nbsp;&nbsp;&nbsp;&nbsp;&nbsp;"Ne, sire, nisam za njega. Smatram, čak, da predstavlja veoma veliku opasnost po Carstvo."
<BR>&nbsp;&nbsp;&nbsp;&nbsp;&nbsp;"U redu, verujem ti... Koliko sam upoznat, potpuno sam si sprečio moguće nerede njegovih pristalica na univerzitetu."
<BR>&nbsp;&nbsp;&nbsp;&nbsp;&nbsp;"Postupio sam tako, sire, vođen trenutnim osećanjima."
<BR>&nbsp;&nbsp;&nbsp;&nbsp;&nbsp;"Pričaj to nekoj budali, a ne meni. Izveo si to uz pomoć psihoistorije."
<BR>&nbsp;&nbsp;&nbsp;&nbsp;&nbsp;"Sire?"
<BR>&nbsp;&nbsp;&nbsp;&nbsp;&nbsp;"Ne protivi se. Šta preduzimaš u pogledu tog Joranuma? Mora biti da nešto činiš, ako si na strani Carstva."
<BR>&nbsp;&nbsp;&nbsp;&nbsp;&nbsp;"Sire", započe Seldon neodlučno, nesiguran do koje je mere car upoznat sa tokom stvari. "Poslao sam svog sina da se nađe sa Joranumom u sektoru Dal."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Moj sin je Dalit... i veoma prepreden. Moguće je da će otkriti nešto što bi nam moglo koristiti."
<BR>&nbsp;&nbsp;&nbsp;&nbsp;&nbsp;"Moguće?"
<BR>&nbsp;&nbsp;&nbsp;&nbsp;&nbsp;"Samo moguće, sire."
<BR>&nbsp;&nbsp;&nbsp;&nbsp;&nbsp;"Obaveštavaćeš me?"
<BR>&nbsp;&nbsp;&nbsp;&nbsp;&nbsp;"Naravno, sire."
<BR>&nbsp;&nbsp;&nbsp;&nbsp;&nbsp;"I, Seldone, nemoj mi više pričati da psihoistorija ne postoji, da je reč samo o tvojoj maloj igri. Neću više to da čujem. I očekujem da uradiš nešto u vezi s tim Joranumom. Ni sam ne mogu reći šta, ali moraš nešto učiniti. Ne prihvatam nikakve izgovore... Možeš sad da ideš."
<BR>&nbsp;&nbsp;&nbsp;&nbsp;&nbsp;Seldon se vrati na Strilinški univerzitet daleko tmurnijeg raspoloženja nego kada je sa njega krenuo. Kleon je zvučao kao da ne namerava da dopusti nikakav neuspeh.
<BR>&nbsp;&nbsp;&nbsp;&nbsp;&nbsp;Sve je sad zavisilo od Rajča.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
