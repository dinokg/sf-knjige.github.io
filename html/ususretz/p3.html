<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Ipak, iako nije zaboravio na Amarilovo upozorenje, Seldon jedva da se na njega, makar i na kraće vreme, usredsredio. Četrdeseti rođendan mu dođe i prođe - uz uobičajen psihološki potres.
<BR>&nbsp;&nbsp;&nbsp;&nbsp;&nbsp;Četrdeset godina! Nije, očito, više bio mlad. Život se više nije pred njim pružao kao široko neobeleženo polje, sa obzorjima izgubljenim negde u daljini. Na Trantoru se nalazio već osam godina i to vreme prošlo je dosta brzo. Još osam godina i sasvim će se približiti pedesetoj. Iz prikrajka će ga vrebati starost.
<BR>&nbsp;&nbsp;&nbsp;&nbsp;&nbsp;A, pri svemu tome, gotovo da nije, u pristojnijoj meri, ni načeo problem psihoistorije! Jugo Amaril govorio je nadahnuto o njenim zakonima i radio na njenim jednačinama, stvarajući smele pretpostavke na temelju intuicije. Ali kako da se te pretpostavke provere? Psihoistorija još nije postala eksperimentalna nauka. Dubinsko proučavanje psihoistorije podrazumeva opite utemeljene na čitavim svetovima i zahteva stoleća - kao i odustajanje od svake etičke odgovornosti. Psihoistorija je postavljala nemoguće probleme i on naprosto nije mogao da podnese da se i dalje bavi administrativnim poslovima na univerzitetu; i stoga, okončavši dan, uputio se kući u krajnje tmurnom raspoloženju.
<BR>&nbsp;&nbsp;&nbsp;&nbsp;&nbsp;Obično, mogao je računati da će mu šetnja univerzitetskim kompleksom obodriti duh. Strilinški univerzitet bio je prekriven visokim svodom i šetnja njegovim kompleksom mogla je kod čoveka stvoriti utisak da se nalazi na otvorenom, a da istovremeno nema osećanje da podleže vremenskim prilikama - što je i sam jednom (i jedini put) iskusio prilikom svoje posete carskoj palati. Tamo je bilo drveća, travnjaka, šetališta, bezmalo kao da se nalazio u kompleksu svog starog koledža na svojoj rodnoj planeti, Helikonu.
<BR>&nbsp;&nbsp;&nbsp;&nbsp;&nbsp;Privid dnevne oblačnosti bio je stvoren posredstvom sunčeve svetlosti (ne sunca, dakako, već sunčeve svetosti) koja se pojavljivala u nasumičnim razmacima. I bilo je i pomalo hladnjikavo, tek malo.
<BR>&nbsp;&nbsp;&nbsp;&nbsp;&nbsp;Seldonu se učini da su hladniji dana pristizali malo učestalije nego što je to ranije bio slučaj. Da li je to Trantor počinjao da štedi energiju? Ili je reč bila o sve većoj nedelotvornosti? Ili je (on, pri tom, bezglasno frknu na samu tu pomisao) već počinjao da stari, sa krvlju koja je postajala sve razređenija? Seldon zavuče ruke u džepove i uvuče ramena.
<BR>&nbsp;&nbsp;&nbsp;&nbsp;&nbsp;Obično nije vodio računa kojim se putem kreće. Njegovo telo samo ga je vodilo od kancelarije do sobe sa kompjuterima i odatle do stana i natrag. Po pravilu je sledio svoj put odsutnih misli, ali mu je danas, nekako, um bio obuzet jednim nesvakidašnjim zvukom. Zvukom bez ikakvog smisla.
<BR>&nbsp;&nbsp;&nbsp;&nbsp;&nbsp;Jo... Jo... Jo... Jo...
<BR>&nbsp;&nbsp;&nbsp;&nbsp;&nbsp;Zvuk je bio prigušen i kao da je dopirao s velike udaljenosti, ali mu je, ipak, oživeo sećanja. Da, ono Amarilovo upozorenje. Onaj demagog. Da li se on to nalazio ovde, na univerzitetu?
<BR>&nbsp;&nbsp;&nbsp;&nbsp;&nbsp;Noge mu skrenuše, a da Seldon toga nije bio ni svestan, uputivši ga prema blagoj uzvisini gde se nalazila Univerzitetska poljana, mesto koje se koristilo za gimnastičke vežbe, sportske priredbe i studentske skupove.
<BR>&nbsp;&nbsp;&nbsp;&nbsp;&nbsp;Nasred poljane bila je okupljena omanja grupa studenata koji su nešto oduševljeno uzvikivali. Na malom podijumu stajao je neko koga nije poznavao, neko snažnog glasa i tela koje se ritmično gibalo.
<BR>&nbsp;&nbsp;&nbsp;&nbsp;&nbsp;Ipak, nije to bio onaj čovek, Joranum. Joranuma je već bezbroj puta video na holoviziji. Posle Amarilovog upozorenja, Seldon je obratio na njega veću pažnju. Joranum je bio snažno građen čovek i smešio se nekom vrstom zlobnog saučesništva. Imao je gustu pepeljavu kosu i svetloplave oči.
<BR>&nbsp;&nbsp;&nbsp;&nbsp;&nbsp;Ovaj je govornik, pre svega, bio omalen - mršav, razjapljenih usta, tamnokos i bučan. Seldon se nije potrudio da mu razazna reči, mada su se mogli razabrati fraza 'moć iz ruku pojedinca svima' i mnogoglasni uzvici odobravanja.
<BR>&nbsp;&nbsp;&nbsp;&nbsp;&nbsp;Baš lepo, pomisli Seldon, ali kako on to namerava da izvede - i, ponajpre, misli li on to ozbiljno?
<BR>&nbsp;&nbsp;&nbsp;&nbsp;&nbsp;Sada se već bio sasvim primakao grupi, te se obazre oko sebe u očekivanju da će ugledati nekog poznatog. A onda opazi Finangelosa, brucoša sa Matematičkog odeljenja. Bio je to pristojan mlad čovek, tamnoput i vunaste kose.
<BR>&nbsp;&nbsp;&nbsp;&nbsp;&nbsp;"Finangelose", pozva ga on.
<BR>&nbsp;&nbsp;&nbsp;&nbsp;&nbsp;"Profesore Seldone", odazva se momak posle kraćeg oklevanja, kao da nije bio u stanju da prepozna Seldona mimo uobičajenog položaja za kompjuterom. Mladić mu pristupi. "Jeste li i vi došli da čujete ovog momka?"
<BR>&nbsp;&nbsp;&nbsp;&nbsp;&nbsp;"Nisam imao nikakav poseban razlog, osim što sam poželeo da ustanovim kakva je ovo buka. Ko je on?"
<BR>&nbsp;&nbsp;&nbsp;&nbsp;&nbsp;"Zove se Namarti, profesore. Govori u ime Jo-Joa."
<BR>&nbsp;&nbsp;&nbsp;&nbsp;&nbsp;"To mi je jasno", odvrati Seldon i nastavi da sluša povike. Po svemu sudeći, bura odobravanja javljala se svaki put kada je govornik pogodio temu u živac. "Ipak, ko je taj Namarti? Njegovo ime ništa mi ne kaže. Iz kog je odeljenja?"
<BR>&nbsp;&nbsp;&nbsp;&nbsp;&nbsp;"Nije s našeg odeljenja, profesore. On je jedan od Jo-Joovih ljudi."
<BR>&nbsp;&nbsp;&nbsp;&nbsp;&nbsp;"Ukoliko nije s univerziteta, nema prava da govori bez prethodne dozvole. Šta misliš, ima li je?"
<BR>&nbsp;&nbsp;&nbsp;&nbsp;&nbsp;"Ne bih znao da vam kažem, profesore."
<BR>&nbsp;&nbsp;&nbsp;&nbsp;&nbsp;"Pa, u tom slučaju, da proverimo."
<BR>&nbsp;&nbsp;&nbsp;&nbsp;&nbsp;Seldon zakorači da se probije kroz gomilu, ali ga Finangelos uhvati za rukav. "Ni ne pokušavajte, profesore. S njim su i njegovi mangupi."
<BR>&nbsp;&nbsp;&nbsp;&nbsp;&nbsp;Iza govornika stajalo je šest mladih ljudi, raspoređenih u širokom luku, čvrsto oslonjenih na obe noge, skrštenih ruku i mrka pogleda.
<BR>&nbsp;&nbsp;&nbsp;&nbsp;&nbsp;"Mangupi?"
<BR>&nbsp;&nbsp;&nbsp;&nbsp;&nbsp;"Ukoliko bude gusto - mislim, ukoliko neko pokuša da bude duhovit."
<BR>&nbsp;&nbsp;&nbsp;&nbsp;&nbsp;"U tom slučaju sigurno nije s univerziteta, a čak i da ima dozvolu, ona se sigurno ne bi odnosila na ove koje nazivaš njegovim 'mangupima'... Finangelose, pođi i upozori momke iz univerzitetskog obezbeđenja. Trebalo bi da su i bez toga već ovde."
<BR>&nbsp;&nbsp;&nbsp;&nbsp;&nbsp;"Pretpostavljam da ne žele gužvu", promrmlja Finangelos. "Molim vas, profesore, ne prenagljujte. Ukoliko želite da pozovem momke iz obezbeđenja, učiniću to, ali ne pokušavajte ništa dok oni ne stignu."
<BR>&nbsp;&nbsp;&nbsp;&nbsp;&nbsp;"Možda bih mogao da prekinem ovo i pre nego što stignu."
<BR>&nbsp;&nbsp;&nbsp;&nbsp;&nbsp;I Seldon nastavi da se probija kroz gomilu. Nije bilo nimalo teško. Neki među prisutnima su ga prepoznali, a i svima su bile uočljive profesorske epolete na njegovim ramenima. Seldon stiže do podijuma, stavi obe ruke na njega i uspe se, blago zastenjavši pri tom - a istovremeno žalostivo pomislivši kako je, pre desetak godina, to mogao učiniti oslonivši se samo na jednu ruku i bez stenjanja.
<BR>&nbsp;&nbsp;&nbsp;&nbsp;&nbsp;Potom se uspravi. Momak je prestao da govori i sada ga je posmatrao opreznim i ledenim očima.
<BR>&nbsp;&nbsp;&nbsp;&nbsp;&nbsp;"Gospodine, pokažite mi, molim vas, dozvolu da se obratite studentima", zatraži Seldon.
<BR>&nbsp;&nbsp;&nbsp;&nbsp;&nbsp;"Ko ste vi?" upita govornik. Izgovorio je to glasno, pretećim glasom.
<BR>&nbsp;&nbsp;&nbsp;&nbsp;&nbsp;"Profesor sam na ovom univerzitetu", odgovori Seldon, isto tako glasno. "Dozvolu, gospodine."
<BR>&nbsp;&nbsp;&nbsp;&nbsp;&nbsp;"Odričem vam pravo da mi je tražite." Mladići iza govornika pristupiše nekoliko koraka.
<BR>&nbsp;&nbsp;&nbsp;&nbsp;&nbsp;"Ukoliko nemate dozvolu, zahtevam da smesta napustite područje univerziteta."
<BR>&nbsp;&nbsp;&nbsp;&nbsp;&nbsp;"A ako to ne učinim?"
<BR>&nbsp;&nbsp;&nbsp;&nbsp;&nbsp;"Pa, kao prvo, univerzitetska služba obezbeđenja već je na putu ovamo." Seldon se okrenu skupu. "Studenti", obrati im se on, "imamo, kao što vam je poznato, slobodu govora i pravo okupljanja u okviru univerziteta, ali nam i jedno i drugo može biti uskraćeno ukoliko budemo dozvoljavali strancima da, bez dozvole, neovlašćeno..."
<BR>&nbsp;&nbsp;&nbsp;&nbsp;&nbsp;Jedna teška ruka spusti mu se na rame i on se trže. Okrenuvši se, Seldon ustanovi da je reč o jednom od onih momaka koje je Finangelos nazvao 'mangupima'.
<BR>&nbsp;&nbsp;&nbsp;&nbsp;&nbsp;Momak mu se obrati, naglaskom čije poreklo Seldon nije bio u stanju da odmah razabere: "Gubi se odavde - i to brzo!
<BR>&nbsp;&nbsp;&nbsp;&nbsp;&nbsp;"Šta ćete time postići?" upita Seldon. "Pripadnici službe obezbeđenja treba svakog časa da stignu."
<BR>&nbsp;&nbsp;&nbsp;&nbsp;&nbsp;"U tom slučaju", primeti Namarti, goropadno se iskezivši, "doći će do gužve. A od toga ne zaziremo."
<BR>&nbsp;&nbsp;&nbsp;&nbsp;&nbsp;"Naravno, naravno", složi se Seldon. "Voleli biste da dođe do gužve, ali, ipak, neće je biti. Mirno ćete se udaljiti." On se ponovo okrenu prema studentima, istovremeno stresavši mladićevu ruku sa ramena. "Sami ćemo se postarati za to, je li tako?"
<BR>&nbsp;&nbsp;&nbsp;&nbsp;&nbsp;"To je profesor Seldon!" povika neko iz gomile. "On je sasvim u redu! Ne dirajte ga!"
<BR>&nbsp;&nbsp;&nbsp;&nbsp;&nbsp;Seldon oseti kako se gomila koleba. Postojali su i takvi koji bi, bilo mu je poznato, naprosto u načelu pozdravili malo kavge sa univerzitetskom službom obezbeđenja. S druge strane, moralo je biti i takvih kojima se on lično dopadao, kao i onih koji ga nisu poznavali, ali koji nisu želeli da vide primenu nasilja prema nekom od profesora univerziteta.
<BR>&nbsp;&nbsp;&nbsp;&nbsp;&nbsp;Odjednom se začu neki ženski vrisak. "Pazite, profesore!"
<BR>&nbsp;&nbsp;&nbsp;&nbsp;&nbsp;Seldon uzdahnu i pogleda čvrsto građene mladiće s kojima se suočio. Nije bio siguran može li to izvesti, da li su mu refleksi još dovoljno brzi i mišići dovoljno čvrsti, uprkos iskustvu sa borilačkim veštinama.
<BR>&nbsp;&nbsp;&nbsp;&nbsp;&nbsp;Jedan 'mangup' mu se približavao, očevidno prepun samopouzdanja. Ipak, ne prebrzo, što je Seldonu dalo dovoljno vremena, neophodnog njegovom ostarelom telu. 'Mangup' ispruži ruku prema njemu, što samo olakša čitavu stvar.
<BR>&nbsp;&nbsp;&nbsp;&nbsp;&nbsp;Seldon ščepa ruku, iskrenu je i izvi, najpre nagore, pa nadole (blago zastenjavši, pri tom - ali, zar je baš morao da zastenje?) i 'mangup' polete kroz vazduh, delom ponesen i vlastitom inercijom. Trenutak potom sruči se s treskom na ivicu podijuma, s iščašenim desnim ramenom.
<BR>&nbsp;&nbsp;&nbsp;&nbsp;&nbsp;Na ovaj potpuno neočekivan ishod gomila se zatalasa i stade mahnito uzvikivati. U trenutku, lokalni ponos izbi svom silinom.
<BR>&nbsp;&nbsp;&nbsp;&nbsp;&nbsp;"Sredi ih, profo!" začu se i jedan usamljen uzvik, a istog časa pridružiše mu se i drugi.
<BR>&nbsp;&nbsp;&nbsp;&nbsp;&nbsp;Seldon dovede u red kosu, nastojeći da ne dahće, pa lakim pokretom noge odgurnu ječećeg palog 'mangupa' sa podijuma.
<BR>&nbsp;&nbsp;&nbsp;&nbsp;&nbsp;"Ko je sad na redu?" upita on prijazno. "Ili ćete se, ipak, mirno razići?"
<BR>&nbsp;&nbsp;&nbsp;&nbsp;&nbsp;On se zagleda u Namartija i petoricu njegovih siledžija; kako su i dalje neodlučno stajali, Seldon nastavi: "Upozoravam vas. Studenti su sada na mojoj strani. Ukoliko krenete na mene, rastrgnuće vas... Pa, u redu, ko je sledeći? Da krenemo? Jedan po jedan!"
<BR>&nbsp;&nbsp;&nbsp;&nbsp;&nbsp;Pri poslednjim rečima on podiže glas i načini maleni, čikajući pokret prstom. Gomila zaurla od uživanja.
<BR>&nbsp;&nbsp;&nbsp;&nbsp;&nbsp;Namarti je stajao kao otupeo. Seldon priskoči ka njemu i zahvati mu vrat u 'kragnu'. Studenti počeše da se penju na podijum, uzvikujući: 'Jedan po jedan! Jedan po jedan!' - i postavljajući se između Seldona i telohranitelja.
<BR>&nbsp;&nbsp;&nbsp;&nbsp;&nbsp;Seldon pojača pritisak na Namartijev grkljan i prošapta mu na uho: "Postoji način da se to učini, Namarti, a ja znam i kako. Uvežbavao sam to godinama. Ukoliko načiniš samo jedan pokret ili pokušaš da se izvučeš, oštetiću ti glasne žice tako da nikad više nećeš biti u stanju da govoriš, osim šapatom. Ukoliko ti je stalo do glasa, poslušaćeš me. Kada te pustim, naloži svojoj bratiji sirovnjaka da se udalje. Ukoliko im bilo šta još kažeš, biće to poslednje reči koje ćeš izgovoriti normalnim glasom. I ako se ikad opet pojaviš na tlu ovog univerziteta, nećeš više imati ovakvu priliku. Privešću posao kraju."
<BR>&nbsp;&nbsp;&nbsp;&nbsp;&nbsp;Seldon delimice popusti stisak i Namarti progovori hrapavim glasom: "Gubite se! Svi!" I njegovi pratioci brzo se povukoše, odnoseći sa sobom svog nemoćnog drugara.
<BR>&nbsp;&nbsp;&nbsp;&nbsp;&nbsp;A kada se nekoliko trenutaka potom pojaviše ljudi iz univerzitetskog obezbeđenja, Seldon im veselo dobaci: "Žalim, momci! Lažna uzbuna."
<BR>&nbsp;&nbsp;&nbsp;&nbsp;&nbsp;Potom napusti poljanu, uputivši se svom stanu sa osećanjem nešto jačim od blage sete. Otkrio je jednu stranu sebe koju nije želeo da oda. Bio je Hari Seldon, matematičar, a ne Hari Seldon, sadista i stručnjak u borilačkim veštinama.
<BR>&nbsp;&nbsp;&nbsp;&nbsp;&nbsp;Povrh svega, pomisli on sumorno, i Dors će čuti za ovo. U stvari, biće bolje da joj sam kaže, inače će do nje dopreti opis incidenta koji će joj se učiniti gorim nego što je zapravo bio.
<BR>&nbsp;&nbsp;&nbsp;&nbsp;&nbsp;I to što će čuti neće joj se nimalo dopasti.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
