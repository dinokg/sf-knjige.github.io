<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;U tradiciji sektora Vaj bilo je da stoji u opoziciji prema dinastiji Entun - dinastiji Kleona I - koja je Carstvom vladala već preko dva stoleća. Ta je opozicija sezala čak do onih vremena kada je loza gradonačelnika Vaja davala svoje predstavnike koji su služili kao carevi. Vajanska dinastija niti je dugo potrajala, niti je bila posebno uspešna, ali je i žiteljima i vladarima Vaja bilo teško da zaborave - ma koliko nesavršeni i privremeni bili - da su jednom bili iznad svih drugih. Jedno kratko razdoblje, tokom koga je Rajčel, samozvana gradonačelnica Vaja, uputila izazov Carstvu, pre osamnaest godina, samo je još više podstaklo kako ponos, tako i osećanje osujećenosti Vajanaca.
<BR>&nbsp;&nbsp;&nbsp;&nbsp;&nbsp;Sve to je, u razumnoj meri, doprinelo da se malena grupa zaverenika oseća u Vaju isto toliko bezbedno koliko i u bilo kom drugom delu Trantora.
<BR>&nbsp;&nbsp;&nbsp;&nbsp;&nbsp;Petorica njih sedela su ovog časa za stolom u jednoj prostoriji u napuštenom delu sektora. Soba je bila oskudno nameštena, ali zaštićena od prisluškivanja.
<BR>&nbsp;&nbsp;&nbsp;&nbsp;&nbsp;U naslonjači, koja se svojom upadljivom ukrašenošću isticala između drugih, sedeo je čovek u kome se bez poteškoća mogao prepoznati njihov vođa. Lice mu je bilo mršavo, bolesnožućkaste boje, a debele usne delovale su mu tako blede da su se, gotovo, jedva primećivale. U kosi su mu se već javile prve sedine, ali mu je u očima plamteo neugasivi gnev.
<BR>&nbsp;&nbsp;&nbsp;&nbsp;&nbsp;Zurio je u čoveka koji je sedeo tačno naspram njega - bio je upadljivo stariji i blažih crta, gotovo već sasvim sed, i punih obraza koji bi mu, dok je govorio, pomalo podrhtavali.
<BR>&nbsp;&nbsp;&nbsp;&nbsp;&nbsp;"Pa?" upita vođa oštro. "Po svemu sudeći, ništa nisi učinio. Objasni to!"
<BR>&nbsp;&nbsp;&nbsp;&nbsp;&nbsp;"Ja sam stari joranumista", odgovori stariji čovek. "Zbog čega bih morao da ti išta objašnjavam?"
<BR>&nbsp;&nbsp;&nbsp;&nbsp;&nbsp;"Ima mnogo 'starih' joranumista", odgovori Gambol Din Namarti, nekadašnja desna ruka Laskina 'Jo-Jo' Joranuma. "Neki od njih naprosto su nesposobni, neki premeki, neki, opet, utonuli u zaborav. To što je neko stari joranumista ne mora značiti išta više nego da je stara budala."
<BR>&nbsp;&nbsp;&nbsp;&nbsp;&nbsp;Stariji čovek zavali se dublje u naslonjaču. "Nazivaš li ti to mene starom budalom? Mene? Kaspala Kaspalova? Bio sam sa Jo-Joom pre nego što si mu se ti pridružio, kada si bio dronjava ništarija u potrazi za nekim smislom u životu."
<BR>&nbsp;&nbsp;&nbsp;&nbsp;&nbsp;"Ne nazivam te budalom", odvrati Namarti oštro. "Samo sam, naprosto, rekao da su neki stari joranumisti budale. I imaš sada priliku da mi dokažeš da nisi jedan od njih."
<BR>&nbsp;&nbsp;&nbsp;&nbsp;&nbsp;"Moja veza sa Jo-Joom..."
<BR>&nbsp;&nbsp;&nbsp;&nbsp;&nbsp;"Zaboravi na to. On je mrtav!"
<BR>&nbsp;&nbsp;&nbsp;&nbsp;&nbsp;"Ja, ipak, mislim da mu je duh još živ."
<BR>&nbsp;&nbsp;&nbsp;&nbsp;&nbsp;"Ako nam pomisao na to može pomoći u našoj borbi, pa, onda, neka tako bude. Ali za druge - ne za nas. Nama je dobro poznato da je činio greške."
<BR>&nbsp;&nbsp;&nbsp;&nbsp;&nbsp;"Ne slažem se."
<BR>&nbsp;&nbsp;&nbsp;&nbsp;&nbsp;"Nemoj toliko pokušavati da načiniš heroja od čoveka koji je činio greške. Mislio je da bi mogao srušiti Carstvo samo snagom svoje retorike, rečima..."
<BR>&nbsp;&nbsp;&nbsp;&nbsp;&nbsp;"Istorija nam pokazuje da su, u prošlosti, reči bile u stanju da pomeraju i same planine."
<BR>&nbsp;&nbsp;&nbsp;&nbsp;&nbsp;"Ne i Joranumove reči, očigledno, jer je počinio premnogo grešaka. Svoje mikogensko poreklo, na primer, krajnje je nespretno prikrivao. Što je još gore, dopustio je da bude naveden da prvog ministra, Eta Demerzela, optuži kao robota. Upozoravao sam ga da to ne čini, ali nije hteo da me sluša - i to ga je i uništilo. Ali, sada, da počnemo iz početka, važi? Na kakav god način koristili uspomenu na Joranuma kada su u pitanju oni van našeg kruga, ne dozvolimo da ona nas parališe."
<BR>&nbsp;&nbsp;&nbsp;&nbsp;&nbsp;Kaspalov je ćutke sedeo. Ostala trojica upućivala su svoje poglede čas jednom čas drugom, zadovoljni što je Namartiju prepušteno da nosi sav teret razgovora.
<BR>&nbsp;&nbsp;&nbsp;&nbsp;&nbsp;"Sa Joranumovim progonstvom na Nišaju, njegov pokret se raspao i činilo se i da je sasvim nestao", nastavi Namarti ozbiljnim glasom. "I nestao bi, zaista, da mene nije bilo. Komadić po komadić, parčence po parčence, istkao sam novu mrežu, koja se sada prostire čitavim Trantorom. Pretpostavljam da ti je to poznato."
<BR>&nbsp;&nbsp;&nbsp;&nbsp;&nbsp;"Poznato mi je, vođo", promrmlja Kaspalov. Činjenica da je pomenuo Namartijevu titulu jasno je svedočila da Kaspalov traži izmirenje.
<BR>&nbsp;&nbsp;&nbsp;&nbsp;&nbsp;Namarti se jedva primetno nasmeši. Nije zahtevao da ga tako oslovljavaju, ali uvek mu je bilo prijatno da čuje kako mu izgovaraju titulu. "A ti si deo te mreže", dodade on, "i imaš svoje obaveze."
<BR>&nbsp;&nbsp;&nbsp;&nbsp;&nbsp;U Kaspalovu se sve uskomeša. Očevidno, borio se neko vreme sa samim sobom, ali se, na kraju, ipak, tiho oglasi. "Kazao si maločas, vođo, da si upozorio Joranuma da ne diže optužbu protiv bivšeg premijera, tvrdeći da je robot. Takođe si rekao da nije hteo da te posluša, ali ti je, bar, pružio priliku da kažeš šta misliš. Mogu li i ja dobiti priliku da ukažem na ono što mislim da je greška, kao i da me saslušaš kao što je Joranum tebe saslušao, čak i ako, baš kao i on tvoj, ti ne budeš prihvatio moj savet?"
<BR>&nbsp;&nbsp;&nbsp;&nbsp;&nbsp;"Naravno, Kaspalove, da možeš govoriti. Ovde i jesi upravo zbog toga. Dakle, šta imaš da kažeš?"
<BR>&nbsp;&nbsp;&nbsp;&nbsp;&nbsp;"Mislim, vođo, da je ova tvoja nova taktika pogrešna. Stvara razdore i samo nanosi štetu."
<BR>&nbsp;&nbsp;&nbsp;&nbsp;&nbsp;"Pa naravno! To joj i jeste svrha." Namarti se malo promeškolji, očito s mukom savlađujući bes. "Joranum je pokušao s ubeđivanjem. Nije uspeo. Mi ćemo, međutim, srušiti Trantor delanjem."
<BR>&nbsp;&nbsp;&nbsp;&nbsp;&nbsp;"Ali koliko će dugo to potrajati? I kakva će biti cena?"
<BR>&nbsp;&nbsp;&nbsp;&nbsp;&nbsp;"Koliko god bude potrebno - a što se cene tiče, uistinu, biće sasvim mala. Na jednom mestu neće biti struje, na drugom će nestati vode; đubreta će biti posvuda, a ni rashladni uređaji neće raditi. Nevolje i tegobe - sve je u tome."
<BR>&nbsp;&nbsp;&nbsp;&nbsp;&nbsp;Kaspalov odmahnu glavom. "Ali postajaće sve gore i gore."
<BR>&nbsp;&nbsp;&nbsp;&nbsp;&nbsp;"Naravno, Kaspalove, mi i želimo da se ljudi počnu osećati sve gore i gore. Slušaj, Kaspalove. Carstvo propada. Svima je to poznato. Tehnologija zakazuje tu i tamo, čak i ako mi sami tome ništa ne doprinosimo. Ipak, potrudićemo se da ponešto i doprinesemo."
<BR>&nbsp;&nbsp;&nbsp;&nbsp;&nbsp;"To je opasno, vođo. Trantorova infrastruktura bezmerno je složena. Neki neoprezan čin mogao bi je sasvim razoriti. Učinimo li nešto pogrešno, Trantor bi se mogao raspasti kao kuća od karata."
<BR>&nbsp;&nbsp;&nbsp;&nbsp;&nbsp;"Do sada se to nije dogodilo."
<BR>&nbsp;&nbsp;&nbsp;&nbsp;&nbsp;"Ipak, moglo bi se dogoditi. I šta ako ljudi saznaju da mi stojimo iza toga? Rastrgnuće nas. Neće biti potrebno pozvati policiju ili vojsku. Gomila će se sama s nama obračunati."
<BR>&nbsp;&nbsp;&nbsp;&nbsp;&nbsp;"Ali, pre svega, kako će saznati dovoljno da nas okrivi? Prirodna meta narodnog nezadovoljstva biće vlada - carevi savetnici. Nikom neće ni na pamet pasti da ide dalje od toga."
<BR>&nbsp;&nbsp;&nbsp;&nbsp;&nbsp;"A kako ćemo se mi sami moći osećati spokojni, znajući šta smo učinili?"
<BR>&nbsp;&nbsp;&nbsp;&nbsp;&nbsp;Poslednje pitanje bilo je izgovoreno gotovo šapatom. Starca su, očigledno, pokretala snažna osećanja. Kaspalov uputi molećiv pogled preko stola prema svom vođi, kome se zakleo na poslušnost. Učinio je to u istinskom uverenju da će Namarti nastaviti da zagovara načela slobode, nasleđena od Jo-Jo Joranuma; ovog se časa, međutim, pitao da li je ovo bio način na koji bi Jo-Jo želeo da se njegovi snovi ostvare.
<BR>&nbsp;&nbsp;&nbsp;&nbsp;&nbsp;Namarti pucnu jezikom, kao prekoran roditelj kada se suoči sa svojim zabludelim detetom.
<BR>&nbsp;&nbsp;&nbsp;&nbsp;&nbsp;"Kaspalove, nije valjda da želiš da nas rasplačeš? Kada se jednom nađemo na vlasti, prikupićemo ponovo komadiće i sve izgraditi. Okupićemo ljude uz pomoć starih Joranumovih litanija o narodnom učešću u vlasti, sa većom narodnom zastupljenošću, a kada čvrsto zasednemo na vlast, obrazovćemo moćniju i odlučniju vladu. Imaćemo, tada, i bolji Trantor i snažnije Carstvo. Ustanovićemo sistem razmene mišljenja, u okviru koga će predstavnici drugih svetova imati priliku da pričaju do besvesti - ali, mi ćemo vladati."
<BR>&nbsp;&nbsp;&nbsp;&nbsp;&nbsp;Kaspalov je, međutim, samo i dalje neodlučno sedeo.
<BR>&nbsp;&nbsp;&nbsp;&nbsp;&nbsp;Namarti se veselo nasmeja. "Još nisi siguran? Ali ne možemo izgubiti. Sve savršeno deluje i tako će biti i ubuduće. Car ne zna šta se događa. Nema ni najmanjeg pojma. A njegov prvi ministar samo je matematičar. Istina, uništio je Joranuma, ali od tada baš ništa nije učinio."
<BR>&nbsp;&nbsp;&nbsp;&nbsp;&nbsp;"Imao je nešto što je zvao... ovaj..."
<BR>&nbsp;&nbsp;&nbsp;&nbsp;&nbsp;"Zaboravi na to. Joranum je tome pridavao veliku važnost, ali samo zato što je bio Mikogenac. U pitanju je bilo nešto slično njegovoj opsednutosti robotima. Taj matematičar nema baš ništa..."
<BR>&nbsp;&nbsp;&nbsp;&nbsp;&nbsp;"Reč je o istorijskoj psihoanalizi ili nečem sličnom. Čuo sam jednom kako Joranum kaže..."
<BR>&nbsp;&nbsp;&nbsp;&nbsp;&nbsp;"Zaboravi na to. Samo obavi svoj deo. Ti se staraš o sistemu provetravanja u sektoru Anemorija, je li tako? Fino. Učini da ne radi kako valja, na način koji sam odabereš. Ili neka se zatvori, tako da vlažnost bitno naraste, ili neka se javi onaj nesnosni smrad, ili bilo šta slično. Niko od toga neće baš umreti, te ni ti nemoj time podsticati sopstveno osećanje krivice. Naprosto, učinićeš da se ljudi počnu osećati neugodno, čime ćeš podići opšte osećanje neugodnosti i neprijatnosti na nešto viši stepen. Možemo li računati na tebe?"
<BR>&nbsp;&nbsp;&nbsp;&nbsp;&nbsp;"Ali ono što će biti samo osećanje nelagodnosti i neprijatnosti za mlade i zdrave, moglo bi se ispostaviti da za bebe, stare i bolesne bude..."
<BR>&nbsp;&nbsp;&nbsp;&nbsp;&nbsp;"Želiš li to da nam nametneš stav da baš niko ne sme nimalo propatiti?"
<BR>&nbsp;&nbsp;&nbsp;&nbsp;&nbsp;Kaspalov samo nešto promrmlja.
<BR>&nbsp;&nbsp;&nbsp;&nbsp;&nbsp;"Nemoguće je bilo šta učiniti, uz punu sigurnost da baš niko zbog toga neće trpeti. Samo ti obavi svoj deo posla. Učini to tako da što manje sveta zbog toga trpi - ako ti već tvoja savest tako nalaže - ali učini to!"
<BR>&nbsp;&nbsp;&nbsp;&nbsp;&nbsp;"Samo časak!" odvrati Kaspalov. "Imao bih, vođo, još nešto da kažem."
<BR>&nbsp;&nbsp;&nbsp;&nbsp;&nbsp;"Pa, reci onda", prihvati Namarti umorno.
<BR>&nbsp;&nbsp;&nbsp;&nbsp;&nbsp;"Možemo provesti godine udarajući po infrastrukturi. A onda, mora doći i trenutak kada ćeš doći u priliku da iskoristiš rastuće nezadovoljstvo ljudi i dočepaš se vlasti. Kako misliš da to izvedeš?"
<BR>&nbsp;&nbsp;&nbsp;&nbsp;&nbsp;"Hoćeš da tačno znaš kako ćemo to izvesti?"
<BR>&nbsp;&nbsp;&nbsp;&nbsp;&nbsp;"Da. Što brže udarimo, to će i šteta biti manja, a čitav hirurški zahvat delatnije izveden."
<BR>&nbsp;&nbsp;&nbsp;&nbsp;&nbsp;"Još nisam odlučio kakva će biti priroda tog 'hirurškog zahvata'. Ali on će sigurno biti izveden. A dotle, nameravaš li da obaviš svoj deo?"
<BR>&nbsp;&nbsp;&nbsp;&nbsp;&nbsp;Kaspalov lagano klimnu glavom. "Da, vođo."
<BR>&nbsp;&nbsp;&nbsp;&nbsp;&nbsp;"Pa, onda, kreni", zaključi Namarti i otpusti ga pomalo prenaglašenim pokretom ruke.
<BR>&nbsp;&nbsp;&nbsp;&nbsp;&nbsp;Kaspalov ustade, okrenu se i ode. Namarti ga je pažljivo posmatrao, a onda se obrati čoveku koji mu je sedeo s desne strane. "Kaspalovu više ne možemo verovati. Već nas je prodao i samo da bi postigao veću cenu želi da sazna kakvi su mi planovi u budućnosti. Pobrini se za njega."
<BR>&nbsp;&nbsp;&nbsp;&nbsp;&nbsp;Čovek ćutke klimnu glavom i sva trojica iziđoše, ostavljajući Namartija samog u sobi. On isključi svetlucave ploče na zidu, ostavljajući samo jedan manji kvadrat na tavanici, kako bi mu svetlost koja je otud dopirala omogućila da ne ostane u mrklom mraku.
<BR>&nbsp;&nbsp;&nbsp;&nbsp;&nbsp;Potom pomisli: svaki lanac ima neku slabu kariku, koja se što pre mora odstraniti. Morali smo to činiti i u prošlosti, a ono što smo postigli jeste da imamo organizaciju u koju je, praktično, nemoguće prodreti.
<BR>&nbsp;&nbsp;&nbsp;&nbsp;&nbsp;I on se nasmeja u polumraku, dok mu se lice krivilo u nekoj vrsti paklenog uživanja. Najzad, mreža im je dopirala do same carske palate - nije još bila najčvršća moguća, niti joj se moglo sasvim verovati, ali bila je već i u samom dvoru.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
