<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Hari Seldon sedeo je u svojoj naslonjači, napola spuštenog naslona, tako da se govoto nalazio u poluležećem položaju. Ruke je stavio iza glave, dok su mu oči neodređeno bludele unaokolo. Disao je duboko i mirno.
<BR>&nbsp;&nbsp;&nbsp;&nbsp;&nbsp;Dors Venabili nalazila se na drugom kraju sobe, sa isključenim gledačem, dok su mikrofilmovi bili vraćeni na mesto. Upravo je prolazila kroz razdoblje temeljitog preispitivanja svojih stavova o Incidentu Florina, iz rane istorije Trantora, ali je, ipak, smatrala uputnim da malo zastane i razmisli o onome što je Seldonu u tom trenutku bilo na umu.
<BR>&nbsp;&nbsp;&nbsp;&nbsp;&nbsp;Morala je to biti psihoistorija. Verovatno će na nju utrošiti čitav svoj život, pretražujući sve njene staze i bogaze, i na kraju je ostaviti nedovršenu, prepuštajući zadatak njenog privođenja kraju nekom drugom (verovatno Amarilu, ukoliko se i taj mladi čovek takođe ne istroši radeći na njoj), slomljena srca što je to morao učiniti.
<BR>&nbsp;&nbsp;&nbsp;&nbsp;&nbsp;Pa ipak, to je davalo smisao njegovom životu. Poživeće duže suočen sa tim problemom - i to joj je bilo drago. Jednog dana, bilo joj je jasno, moraće ostati bez njega, i ona ponovo oseti kako joj ta pomisao zadaje bol. U početku joj nije tako izgledalo, kada joj je jedini zadatak bio da ga štiti radi njegovog znanja.
<BR>&nbsp;&nbsp;&nbsp;&nbsp;&nbsp;Ali kada je to, zapravo, postala stvar intimnih osećanja? Kako se, uopšte, javila ta njena prisna potreba za njim? Šta je bilo u tom čoveku što ju je nagonilo da se oseća uznemirenom kada se nije nalazio u njenoj blizini, uprkos tome što je znala da je sasvim bezbedan i što je naređenja, koja su u nju bila duboko usađena, nisu pozivala da dela? Sve što joj je naloženo bilo je da se stara o njegovoj bezbednosti. Kako se dogodilo da u nju prodre i sve ono drugo?
<BR>&nbsp;&nbsp;&nbsp;&nbsp;&nbsp;Razgovarala je već o tome sa Demerzelom, u trenutku kada je van svake sumnje ustanovila da je obuzimaju takva osećanja.
<BR>&nbsp;&nbsp;&nbsp;&nbsp;&nbsp;Dugo ju je i ozbiljno posmatrao. "Ti si, Dors", reče on, "složena osoba i ne postoje jednostavni odgovori. Dogodilo mi se više puta u životu da se sretnem s osobama čija mi je prisutnost omogućavala da lakše mislim i da nalazim veće zadovoljstvo u odgovorima koje sam im davao. Pokušavao sam da procenim lakoću s kojom sam pružao odgovore u njihovoj prisutnosti i težinu s kojom sam to činio kada ih, konačno, više nije bilo, kako bih ustanovio da li sam na dobitku ili gubitku. Pri tome, jedna mi je stvar postala sasvim jasna. Zadovoljstvo što sam se nalazio u njihovom društvu uvek bi nadvladalo žaljenje zbog njihovog nestanka. Stoga, u celini posmatrano, mnogo je bolje doživljavati to što ti sada doživljavaš nego biti bez takvog iskustva."
<BR>&nbsp;&nbsp;&nbsp;&nbsp;&nbsp;Dors pomisli: Hari će jednog dana nestati u konačnoj praznini i sa svakim danom to 'jednog dana' sve je bliže i bliže, ali ja ne smem o tome razmišljati.
<BR>&nbsp;&nbsp;&nbsp;&nbsp;&nbsp;I, naprosto da bi od sebe odagnala takve misli, ona se konačno odluči da ga povrati u stvarnost.
<BR>&nbsp;&nbsp;&nbsp;&nbsp;&nbsp;"Dakle, Hari, šta misliš o njoj?"
<BR>&nbsp;&nbsp;&nbsp;&nbsp;&nbsp;"Šta?" On s uočljivim naporom usredsredi pogled na nju.
<BR>&nbsp;&nbsp;&nbsp;&nbsp;&nbsp;"O psihoistoriji, naravno. Pretpostavljam da si ponovo zašao na neki slepi kolosek."
<BR>&nbsp;&nbsp;&nbsp;&nbsp;&nbsp;"Pa, znaš... To mi trenutno uopšte nije na umu." On se odjednom nasmeja. "Zaista želiš da znaš o čemu razmišljam? Eto - o kosi!"
<BR>&nbsp;&nbsp;&nbsp;&nbsp;&nbsp;"Kosi? A čijoj?"
<BR>&nbsp;&nbsp;&nbsp;&nbsp;&nbsp;"Ovog trenutka - o tvojoj." On je odmeri pogledom punim ljubavi.
<BR>&nbsp;&nbsp;&nbsp;&nbsp;&nbsp;"Je li nešto nije u redu s njom? Treba li da je drugačije obojim? Ili, možda, posle toliko godina, treba li da je pustim da osedi."
<BR>&nbsp;&nbsp;&nbsp;&nbsp;&nbsp;"Ma, hajde! Kome su potrebne ili ko želi sede u tvojoj kosi? Ali, razišljanje o tome odvelo me je put jedne druge stvari. Nišaje, na primer."
<BR>&nbsp;&nbsp;&nbsp;&nbsp;&nbsp;"Nišaje? A šta je to?"
<BR>&nbsp;&nbsp;&nbsp;&nbsp;&nbsp;"Nišaja nikada nije bila deo predimperijalne Kraljevine Trantor, tako da me ni ne iznenađuje što nisi čula za nju. Reč je o jednom malom i beznačajnom svetu. Nevažnom. Zabačenom. I ja sam znam nešto o njemu samo zahvaljujući tome što sam se potrudio da pogledam gde se nalazi. Tek mali broj od dvadeset pet miliona svetova predstavlja nešto više od bezoblične trunke, ali sumnjam da postoji još neki do te mere beznačajan kao što je to Nišaja. A to je, znaš, samo po sebi veoma značajno."
<BR>&nbsp;&nbsp;&nbsp;&nbsp;&nbsp;Dors odgurnu u stranu spise koji su stajali pred njom i upita: "Kakva ti je sad to iznenada probuđena sklonost prema paradoksima koje, po vlastitim rečima, nikad nisi trpeo? Šta može biti značajno u beznačajnosti?"
<BR>&nbsp;&nbsp;&nbsp;&nbsp;&nbsp;"Oh, ne smetaju meni paradoksi - kada ih ja koristim... Znaš, Joranum potiče sa Nišaje."
<BR>&nbsp;&nbsp;&nbsp;&nbsp;&nbsp;"Ah... Znači, brineš o Joranumu."
<BR>&nbsp;&nbsp;&nbsp;&nbsp;&nbsp;"Da... Pregledao sam snimke nekih njegovih govora - Rajč je zahtevao da to svakako učinim. Nemaju baš mnogo smisla, ali ukupno dejstvo može biti gotovo hipnotičko. Na Rajča on ostavlja vrlo snažan utisak."
<BR>&nbsp;&nbsp;&nbsp;&nbsp;&nbsp;"Zamišljam, Hari, da bi to bio slučaj sa svakim ko je poreklom iz Dala. Joranumovi stalni pozivi da se sektori izjednače u svojim pravima moraju, prirodno, naići na odziv kod obespravljenih radnika u toplotnim slivnicima. Sećaš li se kada smo bili u Dalu?"
<BR>&nbsp;&nbsp;&nbsp;&nbsp;&nbsp;"Naravno da se sećam i uopšte ne krivim momka. Uznemiruje me samo činjenica da Joranum potiče sa Nišaje."
<BR>&nbsp;&nbsp;&nbsp;&nbsp;&nbsp;Dors sleže ramenima. "Pa, Joranum mora odnekud poticati, a Nišaja, kao i većina drugih svetova, povremeno mora slati svoje ljude na druga mesta, uključujući tu i Trantor."
<BR>&nbsp;&nbsp;&nbsp;&nbsp;&nbsp;"Tako je, ali, kao što rekoh, potrudio sam se da se pobliže upoznam sa tom Nišajom. Čak mi je pošlo za rukom i da stupim u hiperprostornu vezu s nekim tamošnjim nižim zvaničnikom - uz utrošak prilične svote kredita koju, da bi mi savest bila mirna, ne mogu staviti na teret svog odeljenja."
<BR>&nbsp;&nbsp;&nbsp;&nbsp;&nbsp;"I, jesi li ustanovio išta vredno tog troška?"
<BR>&nbsp;&nbsp;&nbsp;&nbsp;&nbsp;"Pa, čini mi se da jesam. Znaš, Joranum uvek ima običaj da, kako bi poentirao svoje govore, kazuje prigodne pričice - pričice koje su, mahom, predanja sa njegove rodne planete. To mu dobro dolazi ovde na Trantoru, jer ga predstavlja kao narodskog čoveka, sklonog narodskom razmišljanju. Te pričice naprosto preplavljuju njegove govore, još više jačajući utisak da je poreklom s jednog malenog sveta, odgajen na nekoj zabačenoj farmi usred nezagađene prirode. Ljudima se to dopada, pogotovo ovima sa Trantora, koji, iako bi radije umrli nego živeli okruženi divljom prirodom, vole da o takvom nečem sanjare."
<BR>&nbsp;&nbsp;&nbsp;&nbsp;&nbsp;"Pa, šta s tim?"
<BR>&nbsp;&nbsp;&nbsp;&nbsp;&nbsp;"Neobično je to što nijedna od tih pričica nije bila poznata tom čoveku s Nišaje s kojim sam razgovarao."
<BR>&nbsp;&nbsp;&nbsp;&nbsp;&nbsp;"To ne mora imati nikakvog značaja, Hari. Moguće je da je Nišaja malen svet, ali je ipak svet. Ono što je opštepoznato u sektoru iz koga Joranum potiče, ne mora biti poznato i u sektoru iz koga dolazi taj tvoj zvaničnik."
<BR>&nbsp;&nbsp;&nbsp;&nbsp;&nbsp;"Ne, ne... Predanja, u jednom ili drugom obliku, ne pripadaju samo jednom sektoru. Ali, nezavisno od toga, imao sam dosta muke da se sporazumem sa tim momkom. Govorio je standardnim galaktičkim jezikom sa veoma izraženim narečjem. Razgovarao sam potom i sa još nekima sa tog sveta, naprosto radi provere, i svi su govorili istim narečjem."
<BR>&nbsp;&nbsp;&nbsp;&nbsp;&nbsp;"I, šta s tim?"
<BR>&nbsp;&nbsp;&nbsp;&nbsp;&nbsp;"Joranum ne govori tim narečjem. Naprotiv, govori kao i svi ovde na Trantoru. Na primer, znatno bolje i od mene. Ja, recimo, po helikonskom običaju, posebno naglašavam slovo 'r'. Ali kod njega nema ničeg sličnog. Prema raspoloživoj dokumentaciji, na Trantor je stigao kada mu je bilo devetnaest godina. Naprosto je, međutim, nemoguće, po mom mišljenju, prvih devetnaest godina života govoriti tom nišajanskom, varvarskom verzijom standardnog galaktičkog jezika, a potom doći na Trantor i ukloniti svaki trag toga. Koliko god dugo da je ovde, neki trag tog narečja bi se zadržao... Seti se samo Rajča i toga kako on povremeno sklizne u dalitski dijalekat."
<BR>&nbsp;&nbsp;&nbsp;&nbsp;&nbsp;"I kakav zaključak izvlačiš iz svega toga?"
<BR>&nbsp;&nbsp;&nbsp;&nbsp;&nbsp;"Zaključak do koga sam došao - sedeći ovde čitavo veče, radeći na tome kao kakva mašina - jeste da Joranum uopšte ne potiče sa Nišaje. U stvari, mislim da je odabrao Nišaju kao svoju tobožnju rodnu planetu samo stoga što je ona tako zabačena, toliko po strani od svega, da nikom neće ni na pamet pasti da proverava njegove tvrdnje. Mora da se, uz pomoć kompjutera, dobrano potrudio da pronađe svet koji će ga najmanje izložiti mogućnosti da bude uhvaćen u laži."
<BR>&nbsp;&nbsp;&nbsp;&nbsp;&nbsp;"Ali, Hari, to je zaista smešno. Zbog čega bi se, uopšte, pretvarao da potiče sa sveta sa koga ne potiče? To bi značilo da je morao preduzeti opsežne mere da krivotvori svu dokumentaciju."
<BR>&nbsp;&nbsp;&nbsp;&nbsp;&nbsp;"A upravo je to ono što je, najverovatnije, i učinio. Po svemu sudeći, raspolaže dovoljnim brojem sledbenika u administrativnim službama uz čiju je pomoć to mogao izvesti. Sasvim je moguće da nijedan pojedinac nije sve to sam izveo; ali svi su njegovi sledbenici toliko fanatizovani da, naprosto, ni reč o svemu tome ne bi zucnuli."
<BR>&nbsp;&nbsp;&nbsp;&nbsp;&nbsp;"Pa ipak... Čemu sve to?"
<BR>&nbsp;&nbsp;&nbsp;&nbsp;&nbsp;"Mislim, naprosto, da Joranum ne želi da ljudi saznaju odakle on, zapravo, potiče."
<BR>&nbsp;&nbsp;&nbsp;&nbsp;&nbsp;"A zbog čega? Svi svetovi u Carstvu jednaki su, i u pogledu zakona i u pogledu običaja."
<BR>&nbsp;&nbsp;&nbsp;&nbsp;&nbsp;"Na to ti ne bih umeo odgovoriti. Te visokoidealizovane teorije, po pravilu, najčešće nemaju nikakve veze sa stvarnošću."
<BR>&nbsp;&nbsp;&nbsp;&nbsp;&nbsp;"Pa, odakle je onda? Imaš li uopšte neku zamisao o tome?"
<BR>&nbsp;&nbsp;&nbsp;&nbsp;&nbsp;"Imam. I to nas vraća na temu kose."
<BR>&nbsp;&nbsp;&nbsp;&nbsp;&nbsp;"Kakve to veze ima s kosom?"
<BR>&nbsp;&nbsp;&nbsp;&nbsp;&nbsp;"Sedeo sam tamo, onda, sa Joranumom, zureći u njega i osećajući neki nespokoj, ali, istovremeno, ne shvatajući zbog čega se osećam nespokojnim. A onda, odjednom, shvatio sam da me nespokojnim, zapravo, čini njegova kosa. Postojalo je nešto u vezi s njom, živost, sjaj... savršenost kakvu nikad ranije ni kod koga nisam uočio. A onda sam shvatio. Njegova kosa nije prava; samo je brižljivo smeštena na lobanju kojoj su, zapravo, takve stvari tuđe."
<BR>&nbsp;&nbsp;&nbsp;&nbsp;&nbsp;"Tuđe?" Dorsine oči se sužiše. Bilo je očigledno da je u magnovenju sve shvatila. "Misliš li..."
<BR>&nbsp;&nbsp;&nbsp;&nbsp;&nbsp;"Da, mislim. On potiče iz sektora Trantora koji je okrenut prošlosti i opsednut mitovima. Iz Mikogena. I to je ono što nastoji da prikrije."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
