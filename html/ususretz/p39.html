<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Rajč učini sve što je bilo u njegovoj moći da što bolje proceni svog novog sagovornika, a da, istovremeno, ne izgubi ništa od svog mirnog, naivnog izgleda. Čovek je imao oštre, zelenkaste oči i njegova desna ruka gotovo se preteći stezala u pesnicu, dok je počivala na stolu.
<BR>&nbsp;&nbsp;&nbsp;&nbsp;&nbsp;Rajč se poput sovuljage zagleda u pridošlicu i stade da čeka.
<BR>&nbsp;&nbsp;&nbsp;&nbsp;&nbsp;"Koliko sam shvatio, rekoste da ste joranumovac", ponovi čovek.
<BR>&nbsp;&nbsp;&nbsp;&nbsp;&nbsp;Rajč učini sve da odglumi nelagodnost. Nije bilo naročito teško. "A zbog čega to pitate, gospodine?"
<BR>&nbsp;&nbsp;&nbsp;&nbsp;&nbsp;"Zato što mislim da nemate dovoljno godina za to."
<BR>&nbsp;&nbsp;&nbsp;&nbsp;&nbsp;"Ipak, imam. Sluš'o sam govore Jo-Joa Joranuma preko holovizije."
<BR>&nbsp;&nbsp;&nbsp;&nbsp;&nbsp;"Možete li navesti nešto iz njih?"
<BR>&nbsp;&nbsp;&nbsp;&nbsp;&nbsp;Rajč sleže ramenima. "Ne mogu, al' mi je jasno o čemu je govorio."
<BR>&nbsp;&nbsp;&nbsp;&nbsp;&nbsp;"Mora da ste hrabar mladić, čim tako javno govorite da ste joranumovac. Mnogima se to baš ne bi dopalo."
<BR>&nbsp;&nbsp;&nbsp;&nbsp;&nbsp;"Rečeno mi je da u Vaju ima puno joranumovaca."
<BR>&nbsp;&nbsp;&nbsp;&nbsp;&nbsp;"Moguće je. Jeste li zbog toga došli ovamo?"
<BR>&nbsp;&nbsp;&nbsp;&nbsp;&nbsp;"Tražim pos'o. Možda bi neki joranumovac bio voljan da mi pomogne."
<BR>&nbsp;&nbsp;&nbsp;&nbsp;&nbsp;"Joranumovaca ima i u Dalu. A odakle ste vi?"
<BR>&nbsp;&nbsp;&nbsp;&nbsp;&nbsp;Nije bilo nikakve sumnje da je prepoznao Rajčov naglasak. To se nije moglo sakriti.
<BR>&nbsp;&nbsp;&nbsp;&nbsp;&nbsp;"Rođen sam u Milimaruu", odgovori Rajč, "ali sam k'o dečak najveći deo vremena proveo u Dalu."
<BR>&nbsp;&nbsp;&nbsp;&nbsp;&nbsp;"I čime ste se bavili?"
<BR>&nbsp;&nbsp;&nbsp;&nbsp;&nbsp;"Ničim naročitim. Pomalo sam iš'o u školu."
<BR>&nbsp;&nbsp;&nbsp;&nbsp;&nbsp;"I kako to da ste postali joranumovac?"
<BR>&nbsp;&nbsp;&nbsp;&nbsp;&nbsp;Rajč dopusti sebi da bude pomalo vatren. Nije bilo moguće živeti u onom ponižavanom, tlačenom Dalu i nemati očevidne razloge za prihvatanje Joranumovih propovedi. "Zato što mislim da nam treba bolja vlast u celom Carstvu", odgovori on. "I da ima više običnog naroda u vlasti. I više ravnopravnosti između sektora i svetova. Mislim da bi svi oni koji imaju srca i pameti morali tako misliti!"
<BR>&nbsp;&nbsp;&nbsp;&nbsp;&nbsp;"I hteli biste da više ne bude careve vlasti?"
<BR>&nbsp;&nbsp;&nbsp;&nbsp;&nbsp;Rajč zastade. Čovek je mogao davati bilo kakve, čak i najteže subverzivne izjave, ali biti otvoreno anticarski nastrojen značilo je dobrano zakoračiti izvan dozvoljenih okvira. "Nisam to rek'o", izjavi on. "Ja verujem u cara, ali, ipak, vladanje celim Carstvom težak je pos'o samo za jednog čoveka."
<BR>&nbsp;&nbsp;&nbsp;&nbsp;&nbsp;"I nije u pitanju samo jedan čovek. Tu je i čitava carska birokratija. A šta mislite o prvom ministru, Hariju Seldonu?"
<BR>&nbsp;&nbsp;&nbsp;&nbsp;&nbsp;"Ništa ne mislim o njemu. Ni ne poznam ga."
<BR>&nbsp;&nbsp;&nbsp;&nbsp;&nbsp;"Sve što hoćete to je da narod bude bolje zastupljen u organima vlasti?"
<BR>&nbsp;&nbsp;&nbsp;&nbsp;&nbsp;Rajč pusti da mu licem pređe senka zbrkanosti. "To je i Jo-Jo nekad govorio. Ne znam ja kako vi to zovete. Čuo sam jednom da neko reče da je to 'demokratija', al' ja ne znam ni šta to znači."
<BR>&nbsp;&nbsp;&nbsp;&nbsp;&nbsp;"Demokratija je nešto što su izvesni svetovi već pokušali da ostvare. Neki to još pokušavaju. Ipak, nije mi poznato da se tim svetovima bolje upravlja nego onim drugim... Znači, ti si demokrata?"
<BR>&nbsp;&nbsp;&nbsp;&nbsp;&nbsp;"Jel' vi to tako zovete?" Rajč malo pognu glavu, kao da se duboko premišlja. "Nekako se mnogo bolje osećam kao joranumovac."
<BR>&nbsp;&nbsp;&nbsp;&nbsp;&nbsp;"Razume se, kao Dalit..."
<BR>&nbsp;&nbsp;&nbsp;&nbsp;&nbsp;"Tamo sam živeo neko vreme..."
<BR>&nbsp;&nbsp;&nbsp;&nbsp;&nbsp;"...svim srcem ste za ljudsku jednakost i te stvari. Potpuno je prirodno da Daliti, kao potlačena društvena zajednica, tako misle i osećaju."
<BR>&nbsp;&nbsp;&nbsp;&nbsp;&nbsp;"Čujem da i u Vaju ima mnogo naroda koji misli k'o joranumovci... A oni nisu potlačeni."
<BR>&nbsp;&nbsp;&nbsp;&nbsp;&nbsp;"Iz drugačijih razloga. Stari gradonačelnici Vaja oduvek su želeli da zasednu na carski tron. Jeste li to znali?"
<BR>&nbsp;&nbsp;&nbsp;&nbsp;&nbsp;Rajč odmahnu glavom.
<BR>&nbsp;&nbsp;&nbsp;&nbsp;&nbsp;"Pre osamnaest godina", nastavi neznanac, "tadašnjoj gradonačelnici, Rajčeli, gotovo da je pošlo za rukom da uspešno privede kraju državni udar. Stoga, Vajanci su po pravilu buntovnici, premda ne toliko joranumovci koliko antikleonovci."
<BR>&nbsp;&nbsp;&nbsp;&nbsp;&nbsp;"Nije mi o tome ništa poznato", odvrati Rajč. "Ja nisam protiv cara."
<BR>&nbsp;&nbsp;&nbsp;&nbsp;&nbsp;"Ali jeste za učešće naroda u vlasti? Smatrate li da bi neka vrsta izborne skupštine bila u stanju da upravlja galaktičkim carstvom, a da se u isti mah ne zaglibi u političke i stranačke borbe? Da ne bude paralizovana?"
<BR>&nbsp;&nbsp;&nbsp;&nbsp;&nbsp;"A?" muknu Rajč. "Ne razumem."
<BR>&nbsp;&nbsp;&nbsp;&nbsp;&nbsp;"Mislite li da veći broj ljudi može, u slučajevima preke nužde, potrebnom brzinom donositi odluke? Ili će samo sedeti i međusobno se raspravljati?"
<BR>&nbsp;&nbsp;&nbsp;&nbsp;&nbsp;"To ne znam, al' mi se ne čini pravo da samo nekol'ko ljudi može da odlučuje o svim svetovima."
<BR>&nbsp;&nbsp;&nbsp;&nbsp;&nbsp;"Jeste li spremni da se borite za svoja uverenja? Ili samo pričate o njima?"
<BR>&nbsp;&nbsp;&nbsp;&nbsp;&nbsp;"Niko mi još nije tražio da se borim", odgovori Rajč.
<BR>&nbsp;&nbsp;&nbsp;&nbsp;&nbsp;"Pretpostavimo da to neko zatraži od vas. Koliko su vam važna ta vaša uverenja o demokratiji - ili joranumovskoj filosofiji?"
<BR>&nbsp;&nbsp;&nbsp;&nbsp;&nbsp;"Bio bi' u stanju da se borim za njih... ako bi' znao da će to izići na neko dobro."
<BR>&nbsp;&nbsp;&nbsp;&nbsp;&nbsp;"Hrabar momak. Znači, došao si u Vaj da bi se borio za svoja ubeđenja?"
<BR>&nbsp;&nbsp;&nbsp;&nbsp;&nbsp;"Ne", odvrati Rajč nevoljno, "nisam to rek'o. Doš'o sam ovamo, gospodine, da nađem neki pos'o. Nije baš lako naći neki pos'o ovi' dana... a ost'o sam i bez kredita. Čovek mora nekako da živi."
<BR>&nbsp;&nbsp;&nbsp;&nbsp;&nbsp;"Slažem se. Kako se zoveš?"
<BR>&nbsp;&nbsp;&nbsp;&nbsp;&nbsp;Pitanje je ispaljeno bez prethodnog upozorenja, ali je Rajč bio spreman za njega. "Plančet, gospodine."
<BR>&nbsp;&nbsp;&nbsp;&nbsp;&nbsp;"Je li ti to ime ili prezime?"
<BR>&nbsp;&nbsp;&nbsp;&nbsp;&nbsp;"To mi je jedino ime, kol'ko ja znam."
<BR>&nbsp;&nbsp;&nbsp;&nbsp;&nbsp;"Znači, bez prebijenog si kredita i, koliko vidim, bez naročitog obrazovanja."
<BR>&nbsp;&nbsp;&nbsp;&nbsp;&nbsp;"Bojim se da je tako."
<BR>&nbsp;&nbsp;&nbsp;&nbsp;&nbsp;"I nemaš nikakvog iskustva u nekom posebnom poslu?"
<BR>&nbsp;&nbsp;&nbsp;&nbsp;&nbsp;"Nisam dosad mnogo radio, ali bi' vol'o."
<BR>&nbsp;&nbsp;&nbsp;&nbsp;&nbsp;"U redu. Reći ću ti, Plančete, šta ćeš uraditi." Čovek izvuče iz džepa jedan maleni beli trougao i stade ga pritiskati prstom, sve dok se na njemu ne pojavi neka ispisana poruka. Potom prevuče palcem po njoj i ona kao da se zamrznu. "Reći ću ti gde da pođeš", obrati se on ponovo Rajču. "Ponesi ovo sa sobom i možda će ti to pomoći da dobiješ posao."
<BR>&nbsp;&nbsp;&nbsp;&nbsp;&nbsp;Rajč uze karticu u ruke i zagleda se u nju. Slovca kao da su svetlucala, ali Rajč nije bio u stanju da pročita napisano. On brižno pogleda neznanca. "Šta ako pomisle da sam ovo ukr'o?"
<BR>&nbsp;&nbsp;&nbsp;&nbsp;&nbsp;"To je nemoguće ukrasti... Na pločici je sada tvoje ime, zajedno sa mojim potpisom."
<BR>&nbsp;&nbsp;&nbsp;&nbsp;&nbsp;"A šta ako me pitaju od koga sam to dobio?"
<BR>&nbsp;&nbsp;&nbsp;&nbsp;&nbsp;"Neće, ne brini... Samo reci da tražiš posao. Možda ćeš imati sreće. Ne tvrdim da ćeš dobiti posao, ali možda ćeš imati sreće." Potom mu dade još jednu karticu. "Tu piše gde treba da odeš." Tu karticu Rajč je mogao da pročita.
<BR>&nbsp;&nbsp;&nbsp;&nbsp;&nbsp;"Hvala vam", promrmlja on.
<BR>&nbsp;&nbsp;&nbsp;&nbsp;&nbsp;Neznanac, međutim, samo neodređeno odmahnu rukom.
<BR>&nbsp;&nbsp;&nbsp;&nbsp;&nbsp;Rajč ustade i krenu - pitajući se u šta se to uvaljuje.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
