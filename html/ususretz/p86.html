<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;"Tata", reče Rajč pomalo zabrinuto, "izgledaš baš umorno."
<BR>&nbsp;&nbsp;&nbsp;&nbsp;&nbsp;"Pa", odvrati Seldon, "tako se i osećam. Ali kako si ti?"
<BR>&nbsp;&nbsp;&nbsp;&nbsp;&nbsp;Rajču je sada već bila četrdeset četvrta i kosa mu se počela osipati sedim vlasima, mada su mu brkovi i dalje bili crni, gusti i sasvim dalitski. Seldon pomisli da ih možda boji, ali odluči da ne bi bilo u redu da ga to upita.
<BR>&nbsp;&nbsp;&nbsp;&nbsp;&nbsp;"Jesi li, bar na neko vreme, okončao svoje turneje?" upita ga Seldon.
<BR>&nbsp;&nbsp;&nbsp;&nbsp;&nbsp;"Samo na neko vreme, ali ne zadugo. Raduje me to što sam ponovo kod kuće i što opet vidim bebu, Manelu, Vandu - i tebe."
<BR>&nbsp;&nbsp;&nbsp;&nbsp;&nbsp;"Hvala ti. Ali, Rajče, imam novost za tebe. Moraćeš prekinuti s turnejama. Potreban si mi ovde."
<BR>&nbsp;&nbsp;&nbsp;&nbsp;&nbsp;Rajč se namršti. "Zbog čega?" Već u dva navrata bio je poslat na ozbiljne zadatke, ali bilo je to u onim davnim danima joranumovske opasnosti. Koliko mu je bilo poznato, sada je sve bilo mirno, pogotovo posle pada hunte i dolaska na presto jednog bezličnog cara.
<BR>&nbsp;&nbsp;&nbsp;&nbsp;&nbsp;"Reč je o Vandi", saopšti mu Seldon.
<BR>&nbsp;&nbsp;&nbsp;&nbsp;&nbsp;"Vandi? Šta nije u redu s njom?"
<BR>&nbsp;&nbsp;&nbsp;&nbsp;&nbsp;"S njom je sve u redu, ali moraćemo da obavimo detaljnu pretragu njenih gena, kao i tvojih i Manelinih, pa, možda, i bebinih."
<BR>&nbsp;&nbsp;&nbsp;&nbsp;&nbsp;"I Belisinih? Šta se to događa?"
<BR>&nbsp;&nbsp;&nbsp;&nbsp;&nbsp;Seldon je na trenutak oklevao. "Rajče, poznato ti je da smo tvoja majka i ja oduvek smatrali da ima nečeg veoma privlačnog u tebi, nešto što je uvek izazivalo poverenje i ljubav."
<BR>&nbsp;&nbsp;&nbsp;&nbsp;&nbsp;"Poznato mi je da ste tako mislili. Uvek ste mi to pominjali kada ste želeli da obavim nešto što nije bilo lako. Ali da budem iskren, nikad to sam nisam osetio."
<BR>&nbsp;&nbsp;&nbsp;&nbsp;&nbsp;"Ipak, osvojio si i mene i... Dors." (S teškoćom je izgovarao čak i njeno ime, premda su već četiri godine protekle otkako je više nije bilo). "Osvojio si, takođe, Rajčel od Vaja. I Jo-Jo Joranuma. A i Manelu. Kako sve to tumačiš?"
<BR>&nbsp;&nbsp;&nbsp;&nbsp;&nbsp;"Pameću i šarmom", odgovori Rajč nacerivši se.
<BR>&nbsp;&nbsp;&nbsp;&nbsp;&nbsp;"Nije li ti palo na pamet da si... nekako... uticao na njihove - na naše - umove?"
<BR>&nbsp;&nbsp;&nbsp;&nbsp;&nbsp;"Ne, nikad mi to nije bilo ni na kraj pameti. Ipak, sada kad si to pomenuo, zvuči mi zaista smešno... Razume se, uz puno poštovanje prema tebi lično."
<BR>&nbsp;&nbsp;&nbsp;&nbsp;&nbsp;"A šta ako bih ti rekao da je Vanda pročitala Jugove misli u jednom trenutku krize?"
<BR>&nbsp;&nbsp;&nbsp;&nbsp;&nbsp;"Puka slučajnost ili puka uobrazilja - eto šta bih rekao."
<BR>&nbsp;&nbsp;&nbsp;&nbsp;&nbsp;"Rajče, poznavao sam, jednom, nekog ko je isto tako lako čitao misli kao što nas dvojica vodimo ovaj razgovor."
<BR>&nbsp;&nbsp;&nbsp;&nbsp;&nbsp;"Ko je to bio?"
<BR>&nbsp;&nbsp;&nbsp;&nbsp;&nbsp;"Ne mogu da pominjem njegovo ime. Ipak, veruj mi na reč."
<BR>&nbsp;&nbsp;&nbsp;&nbsp;&nbsp;"Pa..." započe Rajč sumnjičavo.
<BR>&nbsp;&nbsp;&nbsp;&nbsp;&nbsp;"Bio sam u galaktičkoj biblioteci i istraživao te stvari. Naišao sam na jednu zanimljivu priču, staru više od dvadeset hiljada godina, iz onih, dakle, poluzaboravljenih vremena s početka hipersvemirskih letova. Priča govori o jednoj mladoj devojci, ne mnogo starijoj od Vande, koja je bila u stanju da opšti sa čitavom jednom planetom što je kružila oko sunca čije je ime bilo Nemezis."
<BR>&nbsp;&nbsp;&nbsp;&nbsp;&nbsp;"Bajka, očigledno."
<BR>&nbsp;&nbsp;&nbsp;&nbsp;&nbsp;"Očigledno. I nepotpuna, uzgred budi rečeno. Ali sličnost sa Vandom je zapanjujuća."
<BR>&nbsp;&nbsp;&nbsp;&nbsp;&nbsp;"Tata, šta zapravo smeraš?" upita Rajč naglo.
<BR>&nbsp;&nbsp;&nbsp;&nbsp;&nbsp;"Ni sam nisam siguran, Rajče. Moram joj ispitati gene i pronaći i druge slične njoj. Pretpostavljam da se neki - ne previše često, samo povremeno - rađaju s takvim mentalnim sposobnostima; međutim, budući da ih one najčešće uvaljuju u nevolje, oni vremenom nauče da ih skrivaju. I pošto odrastu, takva njihova sposobnost, takva njihova nadarenost, ostaje duboko pokopana u njihovom umu - u nekoj vrsti nesvesne borbe za samoodržanje. Siguran sam da širom Carstva, pa, možda, čak i među četrdeset milijardi žitelja Trantora, mora biti još takvih, poput Vande, i ako pronađem gene koje tražim, bio bih u stanju da proverim i one za koje mislim da bi mogli biti takvi."
<BR>&nbsp;&nbsp;&nbsp;&nbsp;&nbsp;"I, tata, ako ti pođe za rukom da ih pronađeš, šta nameravaš da uradiš sa njima?"
<BR>&nbsp;&nbsp;&nbsp;&nbsp;&nbsp;"Verujem da su baš oni ono što mi je potrebno zarad daljeg razvoja psihoistorije."
<BR>&nbsp;&nbsp;&nbsp;&nbsp;&nbsp;"A Vanda je prvi takav slučaj za koji znaš i nameravaš da od nje načiniš psihoistoričara?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"I da bude kao Jugo? Tata, ne!"
<BR>&nbsp;&nbsp;&nbsp;&nbsp;&nbsp;"Zbog čega ne?"
<BR>&nbsp;&nbsp;&nbsp;&nbsp;&nbsp;"Zbog toga što želim da odraste kao normalna osoba i da postane normalna žena. Ne želim da je posadiš ispred praradijanta i načiniš od njega živi spomenik psihoistorijske matematike."
<BR>&nbsp;&nbsp;&nbsp;&nbsp;&nbsp;"Možda nećemo stići dotle, Rajče", odgovori Seldon, "ali, ipak, moramo pretražiti njene gene. Poznato ti je da se već hiljadama godina javljaju zahtevi da svako ljudske biće dobije svoj genetski karton i samo usled ogromnih troškova to dosad nije bilo učinjeno; međutim, niko ni ne sumnja u punu svrhovitost toga. Siguran sam da i ti uočavaš prednosti. Ako ništa drugo, upoznaćemo se sa Vandinim mogućim podložnostima raznim psihičkim poremećajima. Da smo se ikad upoznali s Amarilovim genima, siguran sam da sada ne bi bio na samrti. Verujem da bar toliko možemo učiniti."
<BR>&nbsp;&nbsp;&nbsp;&nbsp;&nbsp;"Pa dobro, tata, ali ne i više od toga. I smem se kladiti da će, što se toga tiče, Manela biti mnogo nepopustljivija od mene."
<BR>&nbsp;&nbsp;&nbsp;&nbsp;&nbsp;"U redu, onda", reče Seldon. "I ne zaboravi: nema više turneja. Potreban si mi ovde."
<BR>&nbsp;&nbsp;&nbsp;&nbsp;&nbsp;"Videćemo", odgovori Rajč i iziđe.
<BR>&nbsp;&nbsp;&nbsp;&nbsp;&nbsp;Seldon ostade da sedi, zbrkanih misli. Eto Demerzel, jedina osoba za koju je znao da može da čita misli, sigurno bi znao šta valja učiniti. I Dors, sa svojim vanljudskim znanjem, takođe bi to znala.
<BR>&nbsp;&nbsp;&nbsp;&nbsp;&nbsp;A što se njega tiče, imao je tek nejasnu predstavu o jednoj novoj psihoistoriji - i ništa više od toga.
</P></TD></TR></TABLE>
<P class="next">
<A HREF=p87.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
