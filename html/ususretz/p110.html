<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29.
<P>&nbsp;&nbsp;&nbsp;&nbsp;&nbsp;"Kakvo iznenađenje, Hari, prijatelju!" Agisovo lice zablista preko holoekrana prema Seldonu. "Drago mi je što se ponovo čujemo, mada obično tražiš mnogo zvaničniji, lični prijem. Hajde, baš si me zainteresovao. Šta je sad toliko hitno?"
<BR>&nbsp;&nbsp;&nbsp;&nbsp;&nbsp;"Sire", poče Seldon, "moj sin, Rajč, i njegova žena i kćerka žive na Santaniju."
<BR>&nbsp;&nbsp;&nbsp;&nbsp;&nbsp;"Ah, Santani", reče Agis i osmeh mu izblede. "Banda zavedenih bednika! Ako ih se ikad..."
<BR>&nbsp;&nbsp;&nbsp;&nbsp;&nbsp;"Sire, molim vas", prekide ga Seldon, iznenadivši i sebe i Agisa tim upadljivim kršenjem carskog protokola. "Mom sinu pošlo je za rukom da smesti Manelu i Belis na jedan hipersvemirski brod, Arkadiju VII, čije je odredište bilo Anakreon. On sam, međutim, morao je da tamo ostane. Bilo je to pre tri dana. Brod još nije stigao na Anakreon, a ni od mog sina nema ni traga ni glasa. Svi moji pokušaji ostali su bezuspešni: veze sa Santanijem su u prekidu... Molim vas, sire, možete li mi pomoći?"
<BR>&nbsp;&nbsp;&nbsp;&nbsp;&nbsp;"Hari, kao što ti je poznato, zvanično su sve veze između Santanija i Trantora prekinute. Ipak, čini se da i dalje imam nekog uticaja na pojedine oblasti na Santaniju - to jest, tamo još postoje pojedinci koji su mi ostali odani, a koje još nisu otkrili. I premda nisam u mogućnosti da stupim u neposrednu vezu ni sa jednim od njih, upoznaću te sa svakim izveštajem koji mi stigne sa tog sveta. Ti su izveštaji, naravno, krajnje poverljivi, ali imajući u vidu tvoj položaj i naš odnos, omogućiću ti da stekneš uvid u sve delove koji bi te mogli zanimati.
<BR>&nbsp;&nbsp;&nbsp;&nbsp;&nbsp;Očekujem da mi kroz jedan sat stigne novi izveštaj. Ako želiš, čim stigne, ponovo ću uspostaviti vezu s tobom. U međuvremenu, zatražiću od svojih ljudi da pregledaju sve izveštaje koji su stigli tokom poslednja tri dana i da provere ima li u njima reči o Seldonovima - Rajču, Maneli i Belis."
<BR>&nbsp;&nbsp;&nbsp;&nbsp;&nbsp;"Hvala vam, sire. Najsmernije vam zahvaljujem." I Hari Seldon lako se nakloni caru, čija se prikaza na holoekranu poče postepeno gubiti.
<BR>&nbsp;&nbsp;&nbsp;&nbsp;&nbsp;Sat kasnije, Seldon je još sedeo za svojim radnim stolom, čekajući da se car oglasi. Poslednjih šezdeset minuta bili su možda najteži u njegovom životu - ustupajući prvenstvo, možda, samo trenucima posle Dorsinog nestanka.
<BR>&nbsp;&nbsp;&nbsp;&nbsp;&nbsp;Neupućenost je bila ono što je Harija najviše pritiskalo. Čitavu karijeru sazdao je na razabiranju - kako budućnosti, tako i same sadašnjice. A sada, evo, pojma nije imao šta se zbilo sa trima osobama do kojih mu je, pored Vande, najviše stalo.
<BR>&nbsp;&nbsp;&nbsp;&nbsp;&nbsp;Holoekran tiho zazuja i Seldon pritisnu dugme. Pred njim se pojavi Agisov lik.
<BR>&nbsp;&nbsp;&nbsp;&nbsp;&nbsp;"Hari", započe car, a na osnovu primese tuge u njegovom glasu Seldon razabra da mu donosi rđave vesti.
<BR>&nbsp;&nbsp;&nbsp;&nbsp;&nbsp;"Moj sin", reče Hari.
<BR>&nbsp;&nbsp;&nbsp;&nbsp;&nbsp;"Da", odgovori car. "Rajč je poginuo, jutros, prilikom prepada na univerzitet na Santaniju. Od svojih ljudi tamo čuo sam da je Rajč znao da predstoji napad, ali da je odbio da napusti svoje mesto. Znaš, prilično pobunjenika ima i među samim studentima, a Rajč je bio uveren da oni, znajući da je on još tamo, ipak neće... Ali mržnja je nadvladala razum.
<BR>&nbsp;&nbsp;&nbsp;&nbsp;&nbsp;Univerzitet je, kao što i sam znaš, carski univerzitet i pobunjenici smatraju da moraju uništiti sve što nosi carska znamenja, pre no što počnu da grade nešto novo. Ludaci! Zbog čega..." Agis zastade, kao da je najzad shvatio da Seldon nimalo ne mari za sudbinu univerziteta ili namere pobunjenika - ne, bar, u ovom trenutku.
<BR>&nbsp;&nbsp;&nbsp;&nbsp;&nbsp;"Hari, ako ti to išta znači, ne zaboravi da je tvoj sin poginuo u odbrani znanja. Rajč nije poginuo boreći se za Carstvo, već za dobrobit čovečanstva."
<BR>&nbsp;&nbsp;&nbsp;&nbsp;&nbsp;Seldon ga pogleda suznih očiju. "A šta je sa Manelom i malom Belis?" upita on slabašnim glasom. "Šta je sa njima? Jeste li ustanovili šta se dogodilo sa Arkadijom VII?"
<BR>&nbsp;&nbsp;&nbsp;&nbsp;&nbsp;"Potraga nas nije ni do čega dovela. Kao što su ti rekli, Arkadija VII napustila je Santani, ali je, izgleda, u međuvremenu nestala. Možda su je se pobunjenici dokopali, a možda je i, suočivši se s opasnošću, promenila pravac - za sada nam to još nije poznato."
<BR>&nbsp;&nbsp;&nbsp;&nbsp;&nbsp;Seldon klimnu glavom. "Hvala vam, Agise. Iako ste mi doneli rđave vesti, bar ste me poštedeli neizvesnosti. Neznanje je najgore od svega. Istinski ste prijatelj."
<BR>&nbsp;&nbsp;&nbsp;&nbsp;&nbsp;"A sada, prijatelju moj", odvrati car, "prepuštam te tebi samom i tvojim uspomenama." Careva slika na holoekranu izblede, a Seldon, stisnuvši ruke što su mu počivale na stolu u pesnice, pognu glavu i zarida.
</P></TD></TR></TABLE>
<P class="next">
<A HREF=p111.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
