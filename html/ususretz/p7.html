<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Hari Seldon nastojao je da mu lice bude bezizražajno, klimnuvši glavom pri pozdravu tek sasvim malo kako bi u razumnoj meri ispoljio uljudnost. U međuvremenu se postarao da pregleda veći broj Joranumovih holografskih snimaka, ali, kao što je to često slučaj, slika u stvarnosti, nepripremljena, stalno u odgovoru na promene okolnosti, nikada nije sasvim ista kao na holografu - ma koliko ova bila brižljivo doterivana. Možda je, pomisli Seldon, upravo način na koji se posmatrač odnosi prema slici u stvarnosti ono što stvara razliku.
<BR>&nbsp;&nbsp;&nbsp;&nbsp;&nbsp;Joranum je bio visok čovek - u najmanju ruku koliko i sam Seldon - ali istovremeno i znatno krupniji. Ne zbog svoje mišićave građe; naprotiv, odavao je utisak mekoće, mada to nije bilo usled upadljivije gojaznosti. Imao je okruglo lice, veliku glavu sa više pepeljavom nego plavom kosom, i svetloplave oči. Bio je obučen u jednodelni kombinezon i na licu mu je stajao poluosmejak koji je trebalo da odaje prijateljska osećanja, dok je, istovremeno, na neki način, bilo jasno da je reč o pukoj obmani.
<BR>&nbsp;&nbsp;&nbsp;&nbsp;&nbsp;"Profesore Seldon", započe on dubokim i očigledno nameštenim glasom, glasom rođenog besednika, "zaista sam oduševljen što se s vama srećem. Krajnje je ljubazno od vas što ste prihvatili ovaj sastanak. Nadam se da vam ne smeta što sam doveo i svog prijatelja, koji mi je desna ruka, iako se o tome nismo unapred dogovorili. Dozvolite mi da vam predstavim Gambola Dina Namartija - tri imena, kao što vidite. Čini mi se da ste se već sreli."
<BR>&nbsp;&nbsp;&nbsp;&nbsp;&nbsp;"Da, jesmo. Sećam se veoma dobro i okolnosti." Seldon uputi Namartiju pomalo sardoničan pogled. Prilikom njihovog ranijeg susreta, Namarti je držao govor na univerzitetskoj poljani. Seldon ga ovog puta pažljivije osmotri - pod manje napetim okolnostima. Namarti je bio srednjeg rasta, mršavog lica i žućkastog tena, tamne kose i sa velikim ustima. Na bezizražajnom licu nije bilo Joranumovog poluosmejka - već samo neka vrsta budnog opreza.
<BR>&nbsp;&nbsp;&nbsp;&nbsp;&nbsp;"Moj prijatelj dr Namarti - stručnjak za staru književnost - došao je na vlastiti zahtev", objasni Joranum sa naglašenijim osmehom. "Da bi se izvinio."
<BR>&nbsp;&nbsp;&nbsp;&nbsp;&nbsp;On pri tom uputi brz pogled prema Namartiju - i ovaj, delimično stisnutih usana, i sam prozbori: "Izvinjavam se, profesore, zbog onog što se dogodilo na poljani. Nisu mi bila poznata čvrsta pravila vezana za skupove na području univerziteta i pomalo me je zaveo moj govornički zanos."
<BR>&nbsp;&nbsp;&nbsp;&nbsp;&nbsp;"Sasvim razumljivo", dodade Joranum. "A nije mu bilo poznato ni ko ste vi. Nadam se da smo ovim čitavu tu stvar izgladili."
<BR>&nbsp;&nbsp;&nbsp;&nbsp;&nbsp;"Uveravam vas, gospodo", odgovori Seldon, "da nemam ni najmanju želju da ono što se dogodilo i dalje držim u sećanju. Ovo je moj sin, Rajč Seldon. Kao što možete videti, i ja imam pratioca."
<BR>&nbsp;&nbsp;&nbsp;&nbsp;&nbsp;Rajč je u međuvremenu pustio brkove, crne i guste - pravo obeležje muževnosti kod Dalita. Ništa od toga nije imao kada se prvi put susreo sa Seldonom, pre osam godina, kao dronjav i gladan ulični deran. Bio je onizak, ali vitak i žilav, a držanje mu je bilo upadljivo, proračunato ponosito, kako bi time dodao nekoliko duhovnih centimetara svojoj fizičkoj visini.
<BR>&nbsp;&nbsp;&nbsp;&nbsp;&nbsp;"Dobar dan, mladiću", pozdravi ga Joranum.
<BR>&nbsp;&nbsp;&nbsp;&nbsp;&nbsp;"Dobar dan, gospodine", odgovori Rajč.
<BR>&nbsp;&nbsp;&nbsp;&nbsp;&nbsp;"Molim vas, gospodo, sedite", ponudi ih Seldon. "Smem li vam ponuditi da nešto pojedete ili popijete?"
<BR>&nbsp;&nbsp;&nbsp;&nbsp;&nbsp;Joranum podiže ruku u znak učtivog odbijanja. "Ne, hvala, gospodine. Smatramo ovo poslovnim sastankom." On sede na označeno mesto. "Mada se nadam da ćemo se ubuduće sastajati i u manje zvaničnim okolnostima."
<BR>&nbsp;&nbsp;&nbsp;&nbsp;&nbsp;"Pa, ukoliko je reč o poslu, da počnemo."
<BR>&nbsp;&nbsp;&nbsp;&nbsp;&nbsp;"Upoznat sam, profesore, sa incidentom koji ste sa toliko ljubaznosti prihvatili da zaboravite, ali se, ipak, i dalje pitam zbog čega ste rizikovali da postupite onako kako ste postupili... Ipak, morate priznati, bilo je to rizično."
<BR>&nbsp;&nbsp;&nbsp;&nbsp;&nbsp;"Iskreno, nisam o tome razmišljao."
<BR>&nbsp;&nbsp;&nbsp;&nbsp;&nbsp;"Ali ja jesam. I, stoga, profesore Seldon, uzeo sam sebi slobodu da o vama prikupim sve podatke do kojih sam mogao doći. Moram priznati da ste zanimljiv čovek. Sa Helikona ste, koliko sam shvatio."
<BR>&nbsp;&nbsp;&nbsp;&nbsp;&nbsp;"Da, tamo sam rođen. Dokumenta jasno o tome govore."
<BR>&nbsp;&nbsp;&nbsp;&nbsp;&nbsp;"I ovde ste na Trantoru već osam godina."
<BR>&nbsp;&nbsp;&nbsp;&nbsp;&nbsp;"I to je takođe dobro poznato."
<BR>&nbsp;&nbsp;&nbsp;&nbsp;&nbsp;"I već na samom početku proslavili ste se jednim matematičkim saopštenjem o - kako vi to, beše, nazivate? - psihoistoriji?"
<BR>&nbsp;&nbsp;&nbsp;&nbsp;&nbsp;Seldon jedva primetno odmahnu glavom. Koliko je samo puta požalio što je uopšte podneo to saopštenje! "Mladalački zanos", reče on. "Od svega, najzad, nije bilo ništa."
<BR>&nbsp;&nbsp;&nbsp;&nbsp;&nbsp;"Da li je baš tako?" Joranum se obazre oko sebe s izrazom prijatnog iznenađenja. "Pa ipak, evo vas ovde, u ulozi šefa Matematičkog odeljenja na jednom od najvećih univerziteta na Trantoru, sa svega, koliko sam shvatio, četrdeset godina... Uz put rečeno, meni su samo četrdeset dve godine, te vas, razumljivo, uopšte ne smatram starim. Mora da ste, s obzirom na položaj koji zauzimate, veoma sposoban matematičar."
<BR>&nbsp;&nbsp;&nbsp;&nbsp;&nbsp;Seldon sleže ramenima. "Nije mi baš stalo do davanja procena o tome."
<BR>&nbsp;&nbsp;&nbsp;&nbsp;&nbsp;"Ili, pak, mora da imate moćne prijatelje."
<BR>&nbsp;&nbsp;&nbsp;&nbsp;&nbsp;"Svima je nama stalo, gospodine Joranum, da imamo moćne prijatelje, ali verujem da takve ovde nećete naći. Univerzitetski profesori retko kad imaju moćne prijatelje, odnosno, bar se meni tako čini, bilo kakve prijatelje." Seldon se lako nasmeši.
<BR>&nbsp;&nbsp;&nbsp;&nbsp;&nbsp;Smešak zaigra i na Joranumovom licu. "Ne mislite li, profesore Seldone, da je car, na primer, dovoljno moćan prijatelj?"
<BR>&nbsp;&nbsp;&nbsp;&nbsp;&nbsp;"Svakako, ali kakve to veze ima sa mnom?"
<BR>&nbsp;&nbsp;&nbsp;&nbsp;&nbsp;"Imam utisak da biste cara mogli smatrati svojim prijateljem."
<BR>&nbsp;&nbsp;&nbsp;&nbsp;&nbsp;"Siguran sam, gospodine Joranum, da su vam podaci koje ste o meni prikupili posvedočili da sam, pre osam godina, imao čast da me primi Njegovo Carsko Veličanstvo. Taj prijem potrajao je otprilike jedan čas i u to vreme nisam kod njega uočio nikakav trag neke posebne naklonosti prema meni. A od tada nisam imao prilike da govorim s njim - čak ni da ga vidim - osim, razume se, na holoviziji."
<BR>&nbsp;&nbsp;&nbsp;&nbsp;&nbsp;"Ipak, profesore, nije ga neophodno viđati ili s njim razgovarati da biste ga imali kao moćnog prijatelja. Dovoljno bi bilo, na primer, da se viđate ili razgovarate sa Etom Demerzelom, carevim prvim ministrom. Demerzel je vaš zaštitnik i, shodno tome, mogli bismo smatrati da je to i sam car."
<BR>&nbsp;&nbsp;&nbsp;&nbsp;&nbsp;"Jeste li bilo gde, u bilo kakvoj dokumentaciji, pronašli bilo šta o tome da je gospodin Demerzel moj navodni zaštitnik? Ili bilo šta na temelju čega biste, uopšte, mogli izvesti takav zaključak?"
<BR>&nbsp;&nbsp;&nbsp;&nbsp;&nbsp;"Nema nikakve potrebe preturati po dokumentaciji, kada je svima dobro znano da između vas dvojice postoji prisna veza. Vama je to poznato, a i meni je to poznato. Prihvatimo to, stoga, kao nešto što se samo po sebi podrazumeva i nastavimo... I, molim vas..." Joranum podiže ruke. "Molim vas, nemojte se truditi da to opovrgavate. Bilo bi to samo traćenje vremena."
<BR>&nbsp;&nbsp;&nbsp;&nbsp;&nbsp;"U stvari", odgovori Seldon, "baš sam želeo da vas upitam zbog čega bi on uopšte želeo da izigrava mog zaštitnika. Sa kakvom svrhom?"
<BR>&nbsp;&nbsp;&nbsp;&nbsp;&nbsp;"Profesore! Zar zaista želite da me povredite, pretvarajući se da mislite da sam neki nakazni naivko? Pomenuo sam već tu vašu psihoistoriju i mislim da je to ono što Demerzel želi od vas."
<BR>&nbsp;&nbsp;&nbsp;&nbsp;&nbsp;"A ja sam vam već rekao da je u pitanju bio mladalački zanos koji me ni do čega nije doveo."
<BR>&nbsp;&nbsp;&nbsp;&nbsp;&nbsp;"Možete mi, profesore, reći mnogo stvari. Ipak, nisam baš prinuđen da kupim sve što pokušavate da mi prodate. Hajde, razgovarajmo otvoreno. Pročitao sam vaš izveštaj i pokušao da se, uz pomoć nekih matematičara iz mog štaba, u njemu razaberem. Rekli su mi da je reč o pukim sanjarijama i da je jednostavno nemoguće..."
<BR>&nbsp;&nbsp;&nbsp;&nbsp;&nbsp;"Potpuno se slažem s njima", upade Seldon.
<BR>&nbsp;&nbsp;&nbsp;&nbsp;&nbsp;"Ipak, imam osećaj da Demerzel očekuje da će od svega toga nešto ispasti i da će biti upotrebljivo. A ako Demerzel može da čeka, mogu i ja. Od koristi bi vam bilo, profesore Seldon, da me držite u toku stvari."
<BR>&nbsp;&nbsp;&nbsp;&nbsp;&nbsp;"A zbog čega?"
<BR>&nbsp;&nbsp;&nbsp;&nbsp;&nbsp;"Zbog toga što se Demerzel neće još dugo održati na svom položaju. Javno mnenje sve više se okreće protiv njega. Moguće je da će car, umoran od davanja podrške jednom neomiljenom premijeru, koji sa sobom preti da u propast povuče i sam tron, konačno odlučiti da ga zameni. Sasvim je moguće da se car odluči za moju malenkost kao njegovu zamenu. A vama će i dalje biti potreban zaštitnik, neko ko će se postarati da i dalje u miru radite, i sa otvorenim fondovima u pogledu potreba za opremom i saradnicima."
<BR>&nbsp;&nbsp;&nbsp;&nbsp;&nbsp;"I vi biste bili taj zaštitnik?"
<BR>&nbsp;&nbsp;&nbsp;&nbsp;&nbsp;"Razume se... i iz istih razloga iz kojih i Demerzel. Želim da imam upotrebljivu psihoistorijsku tehniku, kako bih bio u mogućnosti da delotvornije vodim poslove Carstva."
<BR>&nbsp;&nbsp;&nbsp;&nbsp;&nbsp;Seldon zamišljeno klimnu glavom, počeka nekoliko trenutaka, pa odgovori: "Ali, gospodine Joranum, zbog čega bih se ja o tome morao brinuti? Ja sam samo jedan siromašni naučnik koji vodi povučen život, sav usredsređen na teorijsku matematiku i pedagoški rad. Kažete da je Demerzel moj sadašnji, a da ćete vi biti moj budući zaštitnik. Znači, mogu spokojno nastaviti sa svojim poslom. Vi i prvi ministar možete se međusobno obračunavati. Koji god od vas da prevagne, ja ću i dalje imati zaštitnika - odnosno, bar tako vi rekoste."
<BR>&nbsp;&nbsp;&nbsp;&nbsp;&nbsp;Joranumov osmejak kao da delimično izblede. Namarti, sedeći kraj njega, okrenu svoje natmureno lice prema njemu kao da namerava da mu nešto kaže, ali Joranum samo odmahnu rukom i Namarti se nakašlja, ali ne reče ni reči.
<BR>&nbsp;&nbsp;&nbsp;&nbsp;&nbsp;"Dr Seldone", ponovo se oglasi Joranum. "Da li ste vi rodoljub?"
<BR>&nbsp;&nbsp;&nbsp;&nbsp;&nbsp;"Pa... naravno. Carstvo je čovečanstvu podarilo nekoliko hiljada godina mira - uglavnom mira, u svakom slučaju - uz stalni, postojani napredak."
<BR>&nbsp;&nbsp;&nbsp;&nbsp;&nbsp;"Tako je... ali, sa vidljivim usporavanjem tokom poslednjeg stoleća... ili dva."
<BR>&nbsp;&nbsp;&nbsp;&nbsp;&nbsp;Seldon sleže ramenima. "Nisam proučavao te stvari."
<BR>&nbsp;&nbsp;&nbsp;&nbsp;&nbsp;"Niste ni morali. Poznato je da su, otprilike, poslednja dva stoleća obeležila ozbiljna komešanja. Vladavine careva bile su po pravilu kratke, pa, povremeno, još i više skraćivane ubistvima..."
<BR>&nbsp;&nbsp;&nbsp;&nbsp;&nbsp;"Čak i pominjati to", upade Seldon, "ravno je izdaji. Radije ne bih..."
<BR>&nbsp;&nbsp;&nbsp;&nbsp;&nbsp;"U redu, onda." Joranum se dublje zavali u naslonjaču. "Vidite i sami koliko vam je položaj nesiguran. Carstvo je u opadanju. Spreman sam o tome i otvoreno da govorim. Oni koji me slede čine to naprosto stoga što i sami znaju da je tako. Potreban nam je neko ko će kao careva desna ruka biti u stanju da uspostavi kontrolu nad Carstvom, da suzbije buntovničke težnje koje se posvuda pojavljuju, da obezbedi oružanim snagama prirodnog vođu koji im je toliko potreban, da obnovi privredu..."
<BR>&nbsp;&nbsp;&nbsp;&nbsp;&nbsp;Seldon načini nestrpljiv pokret rukom, u nameri da ga zaustavi. "I vi ste, pretpostavljam, taj koji bi sve to trebalo da učini?"
<BR>&nbsp;&nbsp;&nbsp;&nbsp;&nbsp;"Nameravam da to budem. Neće to biti nimalo lak posao, a naprosto sumnjam da će biti dovoljno dobrovoljaca - uostalom, sa dovoljno opravdanih razloga. Izvesno je, međutim, da Demerzel nije u stanju da taj posao obavi. Pod njegovom upravom, Carstvo se ubrzano rastrojava, preteći potpunim slomom."
<BR>&nbsp;&nbsp;&nbsp;&nbsp;&nbsp;"Ali vi to možete sprečiti?"
<BR>&nbsp;&nbsp;&nbsp;&nbsp;&nbsp;"Naravno, dr Seldone. Uz vašu pomoć. Uz pomoć psihoistorije."
<BR>&nbsp;&nbsp;&nbsp;&nbsp;&nbsp;"Možda bi i Demerzel to mogao postići uz pomoć psihoistorije - kada bi ova postojala."
<BR>&nbsp;&nbsp;&nbsp;&nbsp;&nbsp;"Ali ona postoji", odvrati Joranum mirno. "Nemojmo se pretvarati da ne postoji. Međutim, to što ona postoji neće ni na koji način pomoći Demerzelu. Psihoistorija je samo sredstvo. Potrebni su i mozak koji će je shvatiti i ruka koja će je primeniti."
<BR>&nbsp;&nbsp;&nbsp;&nbsp;&nbsp;"A vi, pretpostavljam, imate i jedno i drugo?"
<BR>&nbsp;&nbsp;&nbsp;&nbsp;&nbsp;"Tako je. Svestan sam svojih sposobnosti. Želim od vas psihoistoriju."
<BR>&nbsp;&nbsp;&nbsp;&nbsp;&nbsp;Seldon odmahnu glavom. "Možete želeti šta god hoćete. Ali ja je nemam."
<BR>&nbsp;&nbsp;&nbsp;&nbsp;&nbsp;"Imate je. Ne želim da se sporimo oko toga." Joranum se naže napred, kao da želi da mu glas uđe neposredno u Seldonovo uho, umesto da dopusti da ih zvučni talasi prenesu do njega. "Kažete da ste rodoljub. Moram smeniti Demerzela, kako bih sprečio raspad Carstva. Ipak, samo njegovo smenjivanje moglo bi još više oslabiti Carstvo, a ja to ne želim. Vi me možete posavetovati kako da taj naum glatko ostvarim, lagano, bez potresa i štete - zarad dobrobiti samog Carstva."
<BR>&nbsp;&nbsp;&nbsp;&nbsp;&nbsp;"Ne mogu", odgovori Seldon. "Stavljate mi na teret znanje kojim ne raspolažem. Želeo bih da vam budem od pomoći, ali ne mogu."
<BR>&nbsp;&nbsp;&nbsp;&nbsp;&nbsp;Joranum se naglo uspravi. "Pa, poznato vam je sada šta mi je na umu i šta želim od vas. Razmislite o tome. A očekujem i da razmislite o sudbini Carstva. Moguće je da smatrate da Demerzelu - tom uništitelju miliona planeta naseljenih ljudskom rasom - dugujete svoje prijateljstvo. Ipak, vodite računa. Ono što ćete učiniti moglo bi iz temelja potresti Carstvo. Tražim od vas da mi pomognete u ime kvadriliona ljudskih bića koja naseljavaju ovu Galaksiju. Imajte na umu Carstvo."
<BR>&nbsp;&nbsp;&nbsp;&nbsp;&nbsp;Glas mu pređe u napet i snažan šapat i Seldon oseti kako je i sam uzdrhtao. "Uvek ću imati Carstvo na umu", reče on.
<BR>&nbsp;&nbsp;&nbsp;&nbsp;&nbsp;"Pa, u tom slučaju, to je sve što zasad od vas tražim", zaključi Joranum. "I hvala vam što ste prihvatili da se susretnete sa mnom."
<BR>&nbsp;&nbsp;&nbsp;&nbsp;&nbsp;Seldon je posmatrao Joranuma i njegovog pratioca kako se udaljuju prema vratima njegove radne sobe; ova se bešumno otvoriše i njih dvojica kročiše napolje.
<BR>&nbsp;&nbsp;&nbsp;&nbsp;&nbsp;Zatim se namršti. Nešto ga je u svemu tome uznemiravalo - ali ni sam nije znao šta bi to moglo biti.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
