<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;"Odakle joj to, šta misliš?" upita Seldon.
<BR>&nbsp;&nbsp;&nbsp;&nbsp;&nbsp;"Ne uzbunjuj se, Hari. Sećaš li se onog salvanijanskog geka, koji joj je uginuo? Otac jedne od njenih drugarica poginuo je nedavno nesrećnim slučajem, a, pored toga, gotovo svakodnevno vidi umiranja na holoviziji. Nemoguće je bilo koje dete zaštititi do te mere da ne bude svesno smrti. Uistinu, ne bih to ni volela. Smrt je, po samoj svojoj suštini, neodvojiva od života, i ona to mora shvatiti."
<BR>&nbsp;&nbsp;&nbsp;&nbsp;&nbsp;"Manela, ne mislim na smrt uopšte. Mislim na moju smrt. Zbog čega joj je ona u glavi?"
<BR>&nbsp;&nbsp;&nbsp;&nbsp;&nbsp;Manela je na trenutak oklevala. Bila je, zaista, veoma privržena Hariju Seldonu. Ona pomisli: 'A kako joj i ne bi bila? Ali moram li baš ja to da mu kažem?'
<BR>&nbsp;&nbsp;&nbsp;&nbsp;&nbsp;Ipak, s druge strane, kako da mu ne kaže? "Hari, ti sam si joj to ulili u glavu", reče ona.
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Naravno... Već mesecima govoriš kako će ti uskoro biti šezdeset godina, žaleći se kako si ostario. Jedini razlog što se sprema velika zabava u tvoju čast jeste u tome da vas malo utešimo."
<BR>&nbsp;&nbsp;&nbsp;&nbsp;&nbsp;"Nije nimalo zabavno imati šezdeset godina", odvrati Seldon mrzovoljno. "Čekaj, samo! Uvidićeš to i sama."
<BR>&nbsp;&nbsp;&nbsp;&nbsp;&nbsp;"Da... ako budem imala sreće. Neki ljudi ne dožive ni šezdesetu. U svakom slučaju, ako je šezdeset godina i tvoja starost sve o čemu u poslednje vreme govoriš, nije čudo ako na smrt preplašiš jednu malu, osetljivu devojčicu."
<BR>&nbsp;&nbsp;&nbsp;&nbsp;&nbsp;Seldon uzdahnu, iskreno uzbuđen. "Žao mi je, ali, znaš, nije mi lako. Pogledaj mi samo ruke. Već su se osule pegama, a uskoro će se i smežurati. Kada su borilačke veštine u pitanje, jedva da još išta mogu izvesti. I dete bi me verovatno moglo oboriti."
<BR>&nbsp;&nbsp;&nbsp;&nbsp;&nbsp;"Ali na kakav te to način čini različitim u odnosu na druge šezdesetogodišnjake? U najmanju ruku, um ti je živ kao i nekad. Koliko si samo puta rekao da je to jedino što se računa?"
<BR>&nbsp;&nbsp;&nbsp;&nbsp;&nbsp;"Znam. Ali nedostaje mi moje telo."
<BR>&nbsp;&nbsp;&nbsp;&nbsp;&nbsp;"Pogotovo što, kako se čini, Dors nije nimalo ostarila", odvrati Manela sa prizvukom zlobe u glasu.
<BR>&nbsp;&nbsp;&nbsp;&nbsp;&nbsp;"Pa, možda..." složi se Seldon pomalo nevoljno i okrenu glavu, očito nespreman da o tome dalje priča.
<BR>&nbsp;&nbsp;&nbsp;&nbsp;&nbsp;Manela se ozbiljno zagleda u tasta. Nevolja je bila u tome što on ništa nije znao o deci - niti, uopšte, o ljudima. Bilo je, zaista, teško i zamisliti da je deset godina, pod starim carem, proveo kao prvi ministar, a ipak tako malo saznanja stekao o ljudima.
<BR>&nbsp;&nbsp;&nbsp;&nbsp;&nbsp;Naravno, sav je bio obuzet tom svojom psihoistorijom, koja se bavila kvadrilionima ljudskih bića, što je, na kraju, značilo da se uopšte ne bavi ljudima - kao pojedincima. Pored toga, kako je, uopšte, mogao nešto znati o deci, kada nikakvih veza nije imao sa njima - osim sa Rajčom, koji mu je u život ušao tek kao dvanaestogodišnji dečak? Sada jeste imao Vandu, ali je i ona - a tako će, verovatno, ostati do kraja - za njega predstavljala potpunu zagonetku.
<BR>&nbsp;&nbsp;&nbsp;&nbsp;&nbsp;Manela je o svemu tome razmišljala s iskrenom ljubavlju. Osećala je gotovo neverovatnu želju da zaštiti Harija Seldona od sveta koji on nije razumevao. Bilo je to možda i jedino što su ona i njena svekrva, Dors Venabili, imale zajedničko i u čemu su se slagale - u želji da zaštite Harija Seldona.
<BR>&nbsp;&nbsp;&nbsp;&nbsp;&nbsp;Pre deset godina, Manela je spasla Seldonu život. Dors je, na neki čudan način, smatrala to upadom u svoj zabran i nikad joj nije sasvim zaboravila.
<BR>&nbsp;&nbsp;&nbsp;&nbsp;&nbsp;Seldon je potom, sa svoje strane, spasao Maneli život. Ona na časak zatvori oči i čitav prizor namah joj se vrati u sećanju, kao da se tog trenutka odigrava.
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
