<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Zbilo se to nedelju dana posle ubistva Kleona - bila je to, zaista, užasna nedelja. Čitav Trantor bio je u haosu.
<BR>&nbsp;&nbsp;&nbsp;&nbsp;&nbsp;Hari Seldon je još držao svoj položaj prvog ministra, ali bilo je očigledno da više nema nikakvih moći. On pozva Manelu Dubanku.
<BR>&nbsp;&nbsp;&nbsp;&nbsp;&nbsp;"Želim da vam zahvalim što ste nam spasli živote, Rajču i meni. Do sada nikako nisam stizao da to učinim." On uzdahnu. "Zapravo, tokom protekle nedelje jedva da sam stigao da išta uradim."
<BR>&nbsp;&nbsp;&nbsp;&nbsp;&nbsp;"Šta se dogodilo sa poludelim baštovanom?" upita Manela.
<BR>&nbsp;&nbsp;&nbsp;&nbsp;&nbsp;"Smaknut je! Bez ikakvog zazora! Bez suđenja! Pokušao sam da ga spasem, ukazujuću na njegovu umnu poremećenost. Ali, naprosto, nije dolazilo u obzir. Da je učinio bilo šta drugo, počinio bilo kakav drugi zločin, o njegovoj bi se poremećenosti vodilo računa i možda bi bio pošteđen. Osuđen, zatočen i lečen, ali, ipak, pošteđen. Ali ubistvo cara..." Seldon tužno zavrte glavom.
<BR>&nbsp;&nbsp;&nbsp;&nbsp;&nbsp;"Šta će se, premijeru, sada dogoditi?" upita Manela.
<BR>&nbsp;&nbsp;&nbsp;&nbsp;&nbsp;"Mogu vam reći samo ono šta ja mislim. Sa dinastijom Entun je završeno. Sin neće naslediti Kleonova, a ne verujem ni da bi on sam to želeo. Plaši se da i sam ne doživi očevu sudbinu i nimalo ga zbog toga ne krivim. Bilo bi za njega mnogo bolje da se povuče na neko od porodičnih poseda, ili na neki od Spoljnjih svetova, i da tamo poživi u miru do kraja života. Budući da je član carskog doma, nema nikakve sumnje da će mu to biti dopušteno. Vi i ja, međutim, moguće je da budemo mnogo manje sreće."
<BR>&nbsp;&nbsp;&nbsp;&nbsp;&nbsp;Manela se namršti. "U kom to smislu, gospodine?"
<BR>&nbsp;&nbsp;&nbsp;&nbsp;&nbsp;Seldon pročisti grlo. "Moguće je da se pojavi tvrdnja da je Glebu Andorinu, zato što ste ga vi ubili, ispao njegov blaster, i tako se našao na raspolaganju Mandelu Gruberu, koji je potom njime ubio cara. Na taj način, na vama bi se našao veliki deo odgovornosti za počinjeni zločin, a moguće je, čak, i da se pojave tvrdnje da je sve to unapred smišljeno."
<BR>&nbsp;&nbsp;&nbsp;&nbsp;&nbsp;"Ali to je smešno... Ja sam tajni agent Obezbeđenja i samo sam vršila svoju dužnost... činila ono što mi je bilo naloženo da činim."
<BR>&nbsp;&nbsp;&nbsp;&nbsp;&nbsp;Seldon se sumorno nasmeši. "Ono što kažete sasvim je razumno, ali, na žalost, razum ovde još neko vreme neće biti u modi. Ono što će se dogoditi, u odsustvu zakonitog naslednika carskog trona, jeste da ćemo, po svoj prilici, dobiti vojnu vladu."
<BR>&nbsp;&nbsp;&nbsp;&nbsp;&nbsp;(Znatno kasnije, kada se upoznala sa načelima psihoistorije, Manela se često pitala nije li se Seldon okoristio njenom metodologijom da bi predvideo šta će se dogoditi, budući da je, zaista, vojska preuzela vlast. U tom trenutku, međutim, nije ni pomenuo tu svoju krhku teoriju).
<BR>&nbsp;&nbsp;&nbsp;&nbsp;&nbsp;"Ako dobijemo vojnu vlast", nastavi on, "biće neophodno da smesta uspostave čvrst režim, da uklone svaki znak nezadovoljstva, da deluju energično i surovo, ne obazirući se, čak, na razum i pravdu. Ako vas, gospođice Dubanka, optuže da ste saučesnik u zaveri da se ubije car, smaknuće vas bez predomišljanja - ne da bi pravda bila zadovoljena, već da bi zastrašili stanovništvo Trantora.
<BR>&nbsp;&nbsp;&nbsp;&nbsp;&nbsp;Što se toga tiče, mogli bi reći da sam i ja deo zavere. Na kraju krajeva, našao sam se tu da pozdravim dolazak novih baštovana, iako to nikakve veze sa mnom nije imalo. Da to nisam učinio, ne bi bilo ni pokušaja da me ubiju, vi ne biste pucali i car bi još bio u životu... Vidite li kako se sve slaže?"
<BR>&nbsp;&nbsp;&nbsp;&nbsp;&nbsp;"Ne mogu da poverujem da bi to mogli učiniti."
<BR>&nbsp;&nbsp;&nbsp;&nbsp;&nbsp;"Možda neće. Predložiću im nešto što, možda - kažem: možda - neće odbiti."
<BR>&nbsp;&nbsp;&nbsp;&nbsp;&nbsp;"A šta bi to moglo biti?"
<BR>&nbsp;&nbsp;&nbsp;&nbsp;&nbsp;"Predložiću im da podnesem ostavku na položaj prvog ministra. Oni me ne žele i svakako ne žele da ostanem na tom položaju. Ipak, činjenica je da na carskom dvoru imam pristalice i, što je još važnije, da imam podršku Spoljnjih svetova, kojima delujem sasvim prihvatljivo. To znači da bi se pripadnici Carske garde, ako me samo odstrane, ne preduzimajući ništa više od toga, mogli naći u nevolji. Ako, pak, s druge strane, sam podnesem ostavku, uz izjavu da vojnu vladu smatram onim što je Trantoru i čitavom Carstvu u ovom trenutku najpotrebnije, u tom slučaju, očito, ja sam im i te kako od pomoći. Shvatate?"
<BR>&nbsp;&nbsp;&nbsp;&nbsp;&nbsp;Na trenutak, on se stade premišljati. "Pored toga, tu je i pitanje psihoistorije", dodade on.
<BR>&nbsp;&nbsp;&nbsp;&nbsp;&nbsp;(Bilo je to prvi put da je Manela čula tu reč).
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Nešto na čemu radim. Kleon je bio čvrsto uveren u njenu moć - više je u nju, u početku, verovao i od mene samog - i na dvoru sada postoji rasprostranjeno uverenje da psihoistorija jeste, ili da bi mogla postati, snažno oruđe u rukama vlade, bez obzira na to kakva ta vlada mogla biti.
<BR>&nbsp;&nbsp;&nbsp;&nbsp;&nbsp;Uopšte im nije važno na čemu se njena načela temelje - a i meni tako najviše odgovara. Nedostatak potpunijih saznanja o njoj samo jača ono što bismo mogli nazvati sujevernim vidom cele situacije - u kom slučaju će biti spremni da mi omoguće da nastavim svoja istraživanja kao privatni građanin. Bar se nadam da je tako... Ali to me, istovremeno, dovodi do vas."
<BR>&nbsp;&nbsp;&nbsp;&nbsp;&nbsp;"Mene?"
<BR>&nbsp;&nbsp;&nbsp;&nbsp;&nbsp;"Zatražiću, kao deo dogovora, da budete otpušteni iz službe i da nikakav postupak ne bude poveden protiv vas u vezi sa ubistvom cara. Trebalo bi da mi taj zahtev ispune."
<BR>&nbsp;&nbsp;&nbsp;&nbsp;&nbsp;"Ali to što govorite treba da znači kraj moje karijere."
<BR>&nbsp;&nbsp;&nbsp;&nbsp;&nbsp;"Vaša je karijera, u svakom slučaju, već zapečaćena. Čak i ako Carska garda ne pokrene nikakav postupak protiv vas, možete li i zamisliti da biste mogli nastaviti da radite kao tajni agent Obezbeđenja?"
<BR>&nbsp;&nbsp;&nbsp;&nbsp;&nbsp;"Ali šta da radim? Kako da se izdržavam?"
<BR>&nbsp;&nbsp;&nbsp;&nbsp;&nbsp;"Ja ću se za to pobrinuti, gospođice Dubanka. Po svoj prilici, vratiću se na Strilinški univerzitet, sa zamašnim sredstvima za moja istraživanja, i siguran sam da će se tamo naći mesto i za vas."
<BR>&nbsp;&nbsp;&nbsp;&nbsp;&nbsp;"Zbog čega biste vi..." zausta Manela, razrogačivši oči.
<BR>&nbsp;&nbsp;&nbsp;&nbsp;&nbsp;"Naprosto ne mogu da poverujem da to pitate", uzvrati Seldon. "Spasli ste život Rajču i meni. Kako možete i pomisliti da vam ništa ne dugujemo?"
<BR>&nbsp;&nbsp;&nbsp;&nbsp;&nbsp;I bilo je upravo tako kako je rekao. Seldon je dostojanstveno sišao sa položaja koji je držao deset punih godina. Novoobrazovana vojna vlada - vojna hunta koju su sačinjavali odabrani predstavnici Carske garde i oružanih snaga - dodelila mu je i povelju u znak priznanja za njegovo uspešno službovanje. Vratio se na Strilinški univerzitet, a Manela Dubanka, oslobođena svojih dužnosti kao tajni agent Obezbeđenja, otišla je tamo zajedno sa Seldonom i njegovom porodicom.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
