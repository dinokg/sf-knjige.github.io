<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;"Vanda, draga, u šta si se to toliko zanela?" upita Hari Seldon ulazeći u unukinu radnu sobu na Strilinškom univerzitetu. Prostorija je nekada pripadala blistavom matematičaru Jugu Amarilu, čija je smrt u velikoj meri osiromašila psihoistorijski istraživački projekat. Na svu sreću, tokom nekoliko poslednjih godina, Vanda je u sve većoj meri zauzimala Amarilovo mesto, dalje doterujući i obogaćujući praradijant.
<BR>&nbsp;&nbsp;&nbsp;&nbsp;&nbsp;"Evo, radim na jednoj jednačini iz sekcije 33A2D17. Vidi, ponovo sam proračunala ovu sekciju" - ona pri tom pokaza na jednu ljubičastu traku koja joj je poigravala neposredno ispred lica - "uzimajući u obzir standarni količnik, i... Evo! Baš kao što sam i pretpostavljala - nadam se." Ona odstupi od zida i protrlja oči.
<BR>&nbsp;&nbsp;&nbsp;&nbsp;&nbsp;"O čemu je reč, Vanda?" upita Seldon i približi se, da bi proučio jednačinu. "Gle, izgleda kao Terminusova jednačina, pa ipak... Vanda, ovo je obrnuta Terminusova jednačina, je li tako?"
<BR>&nbsp;&nbsp;&nbsp;&nbsp;&nbsp;"Jeste, dedice. Znaš, brojevi u Terminusovoj jednačini baš se nisu slagali... pogledaj." Vanda dodirnu kontakt i na suprotnom zidu pojavi se još jedna, blistavocrvena traka. Seldon i Vanda uputiše se na drugu stranu da je pobliže osmotre. "Vidiš li, dedice, kako se sada sve sjajno uklapa? Bile su mi potrebne nedelje da do toga dođem."
<BR>&nbsp;&nbsp;&nbsp;&nbsp;&nbsp;"Kako ti je to pošlo za rukom?" upita Seldon, diveći se izgledu jednačine, njenoj logičnosti i eleganciji.
<BR>&nbsp;&nbsp;&nbsp;&nbsp;&nbsp;"U početku, usredsredila sam se samo na ovaj deo ovde - zanemarujući sve ostalo. Kako bih, razmišljala sam, učinila da Terminus proradi - moralo se poraditi na Terminusu. Ima u tome smisla, je li? A onda sam shvatila da ne mogu tek tako uneti tu jednačinu u sistem praradijanta i očekivati da će se glatko uklopiti, kao da se ništa nije dogodilo. Naći nečemu mesto - znači nečem drugom, negde drugde, oduzeti mesto. Sklad zahteva da svakoj teži odgovara neka protivteža."
<BR>&nbsp;&nbsp;&nbsp;&nbsp;&nbsp;"Čini mi se da je koncept, koji si upravo izložila, ono što su u drevna vremena nazivali skladom načela jin i jang."
<BR>&nbsp;&nbsp;&nbsp;&nbsp;&nbsp;"Da, manje ili više. Jin i jang. I tako, vidiš, shvatila sam da je, da bih usavršila jin Terminusa, bilo neophodno iznaći njegov jang. Što mi je i pošlo za rukom, tamo preko." Ona se vrati do ljubičaste trake, prelazeći na drugu ivicu sfere praradijanta. "I pošto sam ovde podesila cifre, Terminusova jednačina se istovremeno savršeno uklopila. Potpun sklad!" Vanda je, očito, bila veoma zadovoljna sobom, kao da je rešila sve probleme Carstva.
<BR>&nbsp;&nbsp;&nbsp;&nbsp;&nbsp;"Fantastično, Vanda, samo što mi kasnije moraš reći od kakvog je sve to značaja za projekat u celini... Ali, sada, pođi sa mnom do holoekrana. Pre nekoliko časaka stigla mi je hitna poruka sa Santanija. Tvoj otac traži da mu se odmah javimo."
<BR>&nbsp;&nbsp;&nbsp;&nbsp;&nbsp;Vandin smešak izblede. Poslednji izveštaji o borbama na Santaniju ozbiljno su je uznemirili. Odluka o smanjenju budžeta Carstva ponajviše je pogodila stanovnike Spoljnjih svetova. Bio im je znatno ograničen pristup do bogatijih, naseljenijih Unutrašnjih svetova i sve im je teže bilo da razmenjuju svoja dobra s njima, u cilju uvoza onoga što im je bilo neophodno. Veoma su se proredili i carski hipersvemirski brodovi koji su leteli do Santanija i taj zabačeni svet počeo se sve više osećati odsečen od ostatka Carstva. Do manjih buna došlo je na raznim delovima planete.
<BR>&nbsp;&nbsp;&nbsp;&nbsp;&nbsp;"Dedice, nadam se da je sve u redu", reče ona, dok joj se u glasu osećala zabrinutost.
<BR>&nbsp;&nbsp;&nbsp;&nbsp;&nbsp;"Ne brini, draga. Najzad, mora da su bezbedni, čim je Rajču pošlo za rukom da nam uputi poruku."
<BR>&nbsp;&nbsp;&nbsp;&nbsp;&nbsp;U Seldonovoj sobi, Vanda i on ostadoše da stoje ispred holoekrana, čekajući da ovaj proradi. Seldon je otkucao šifru na pločici ispod ekrana i sada su čekali nekoliko sekundi dok se međugalaktička veza ne uspostavi. Činlo se kao da se ekran lagano povlači u zid, kao da je u pitanju ulaz u neki tunel - a onda iz tog tunela, nejasna u početku, kroči poznata prilika jednog temeljno građenog čoveka. Kako se slika izoštravala, tako je i lik postajao sve jasniji. I kada su Vanda i Seldon već bili u prilici da razaberu Rajčove guste dalitske brkove, i sama prikaza ožive.
<BR>&nbsp;&nbsp;&nbsp;&nbsp;&nbsp;"Tata! Vanda!" uzviknu Rajčov trodimenzioni hologram, projektovan sa Santinija na Trantor. "Čujte, nemam baš mnogo vremena." On se žacnu, kao da ga je uzbunio preglasan ton. "Stvari su ovde postale prilično loše. Vlada je pala i jedna stranka privremeno je preuzela vlast. Prava zbrka, možete i sami zamisliti. Upravo sam smestio Manelu i Belis u brod za Anakreon, rekavši im da odande odmah stupe u vezu s vama. Ime broda je Arkadija VII.
<BR>&nbsp;&nbsp;&nbsp;&nbsp;&nbsp;Trebalo je samo da vidiš Manelu, tata. Naprosto je poludela što mora da ode odavde. Jedini način da je ubedim bio je da je to za Belisino dobro.
<BR>&nbsp;&nbsp;&nbsp;&nbsp;&nbsp;Znam šta sada mislite, oboje. Naravno, trebalo je da i ja pođem sa njima - i učinio bih to, da sam mogao. Međutim, nisam dobio mesto na brodu. Trebalo je samo da vidite kroz šta sam sve morao proći da makar njima obezbedim mesta." Rajč se iskezi na onaj svoj dobro poznati način koji su i Vanda i Seldon toliko voleli. "Pored toga", nastavi on, "budući da sam ovde, moram pomoći pri obezbeđivanju univerziteta - moguće je da smo deo imperijalnog univerzitetskog sistema, ali smo ovde da učimo i gradimo, a ne da razaramo. Kažem vam, ako se neka od tih usijanih pobunjeničkih glava samo usudi da nam priđe..."
<BR>&nbsp;&nbsp;&nbsp;&nbsp;&nbsp;"Rajče", prekide ga Seldon, "koliko je, stvarno, rđavo tamo? Hoće li početi borbe?"
<BR>&nbsp;&nbsp;&nbsp;&nbsp;&nbsp;"Tata, jesi li u opasnosti?"
<BR>&nbsp;&nbsp;&nbsp;&nbsp;&nbsp;Morali su da sačekaju nekoliko sekundi da njihova pitanja prevale devet hiljada parseka preko Galaksije, da bi stigla do Rajča.
<BR>&nbsp;&nbsp;&nbsp;&nbsp;&nbsp;"Ja... nisam sasvim razumeo šta ste me pitali", odvrati hologram. "Tu i tamo, dolazi i do borbi. U stvari, sve je to pomalo i uzbudljivo", dodade Rajč, ponovo se iskezivši. "Ne zaboravite, raspitajte se je li Arkadija VII stigla na Anakreon. Pozvaću vas ponovo, čim uzmognem. Ne zaboravite..." Veza se prekinu i hologram izblede. Potom i sam tunel iščeze, a Vanda i Seldon nađoše se zagledani u goli zid.
<BR>&nbsp;&nbsp;&nbsp;&nbsp;&nbsp;"Dedice", upita Vanda, "šta misliš da je nameravao da nam kaže?"
<BR>&nbsp;&nbsp;&nbsp;&nbsp;&nbsp;"Nemam pojma, mila. Ali u nešto sam siguran - a to je da tvoj otac ume da se stara o sebi. Unapred sažaljevam svakog pobunjenika koji bude neoprezan i izloži se borilačkoj veštini tvog oca! Ali, hajde, vratimo se sada jednačini... Kroz nekoliko sati proverićemo je li Arkadija VII stigla."
<BR>
<BR>&nbsp;&nbsp;&nbsp;&nbsp;&nbsp;"Komandante, da li vam je uopšte poznato šta se dogodilo s brodom?" Hari Seldon ponovo je vodio intergalaktički razgovor, ali ovog puta sa komandantnom imperijalne flote sa sedištem na Anakreonu. Pri ovom razgovoru Seldon je koristio viziekran - znatno manje realističan nego holoekran, ali istovremeno lakši za rukovanje.
<BR>&nbsp;&nbsp;&nbsp;&nbsp;&nbsp;"Kažem vam, profesore, nemamo nikakav podatak da je brod o kome govorite zatražio dozvolu da uđe u Anakreonovu atmosferu. Znate, veze sa Santanijem u potpunom su prekidu već nekoliko časova; uostalom, tokom poslednje nedelje u najboljem smo ih slučaju samo povremeno uspostavljali. Moguće je da je brod pokušao da uspostavi vezu s nama preko kanala na samom Santaniju, ali iskreno da vam kažem, veoma sumnjam u to.
<BR>&nbsp;&nbsp;&nbsp;&nbsp;&nbsp;Ne, mnogo je verovatnije da je Arkadija VII promenila pravac i uputila se, možda, prema Voregu ili Saripu. Da li ste, profesore, proverili i ta dva sveta?"
<BR>&nbsp;&nbsp;&nbsp;&nbsp;&nbsp;"Ne, nisam", odgovori Seldon umorno, "ali ne vidim razlog da brod koji je krenuo za Anakreon promeni za vreme leta svoje odredište. Komandante, od bitne mi je važnosti da ustanovite šta je sa brodom!"
<BR>&nbsp;&nbsp;&nbsp;&nbsp;&nbsp;"Naravno", usudi se da nagovesti komandant, "moguće je da se Arkadija VII naprosto nije probila. Mislim, bezbedno. Tamo se vode velike borbe i pobunjenici baš ne mare mnogo koga će razneti. Naprosto, uvežbavaju se u gađanju blasterima, sve vreme zamišljajući da pucaju u cara Agisa lično. Kažem vam, pofesore, sve je ovde, daleko od središta, sasvim drugačije."
<BR>&nbsp;&nbsp;&nbsp;&nbsp;&nbsp;"Komandante, moja snaha i unuka su na tom brodu", reče Seldon utučeno.
<BR>&nbsp;&nbsp;&nbsp;&nbsp;&nbsp;"Oh, zaista mi je žao, profesore", odvrati komandant zbunjeno. "Javiću vam se čim budem nešto saznao."
<BR>&nbsp;&nbsp;&nbsp;&nbsp;&nbsp;Ispunjen očajem, Seldon isključi viziekran. Koliko sam samo umoran, pomisli on. I nastavi gunđavo, nimalo iznenađen: već skoro četrdeset godina slutim da će to dogoditi.
<BR>&nbsp;&nbsp;&nbsp;&nbsp;&nbsp;Seldon se gorko nasmeja sam sebi. Možda je komandant mislio da će zapanjiti Seldona, utiskujući mu u svest živopisne pojedinosti života tamo, 'daleko od središta'. Međutim, Seldonu je sve to bilo više nego dobro poznato. I sada, kada su rubovi počeli da se paraju, kao kada se jedna nit tkanja izvuče, sve će postepeno, neumitno, početi da se kreće prema središtu Carstva: prema samom Trantoru.
<BR>&nbsp;&nbsp;&nbsp;&nbsp;&nbsp;Seldon tek posle nekog vremena postade svestan zujavog zvuka. Bio je to signal na vratima. "Da?"
<BR>&nbsp;&nbsp;&nbsp;&nbsp;&nbsp;"Dedice", uzviknu Vanda ulazeći, "strah me je."
<BR>&nbsp;&nbsp;&nbsp;&nbsp;&nbsp;"Zbog čega, mila?" upita Seldon zabrinuto. Još nije bio spreman da joj saopšti ono što je čuo - ili što nije čuo - od komandanta sa Anakreona.
<BR>&nbsp;&nbsp;&nbsp;&nbsp;&nbsp;"Obično, iako su tako daleko, mogu da osetim mamu i tatu i Belis, evo ovde" - ona stavi prst na čelo - "a i ovde", dodade ona, stavljajući ruku na srce. "Ali sada, danas, ne osećam ih, odnosno, osećam ih slabije, kao da trnu, poput onih svetiljki pod kupolama. Želim da ih zadržim, ali ne mogu."
<BR>&nbsp;&nbsp;&nbsp;&nbsp;&nbsp;"Vanda, uveren sam da je sve to samo posledica brige koju osećaš za svoju porodicu - s obzirom na pobunu. Ipak, poznato ti je da svakog časa, širom Carstva, dolazi do manjih nemira - odušaka, tek koliko da se para stiša. Hajde, znaš i sama da su izgledi da se Rajču, Maneli i Belis nešto dogodi beskrajno mali. Očekujem da će se tvoj otac javiti kroz nekoliko dana da nam saopšti da je s njim sve u redu; a i tvoja mama i Belis treba svakog časa da slete na Anakreon, gde će uživati u zasluženom odmoru. Mi smo ti koje treba sažaljevati - do grla zaglibljeni u posao! Stoga, mila, pođi na spavanje i prepusti se lepim mislima. Obećavam ti da će sutra, kad svetlost ponovo zasija pod kupolama, sve izgledati mnogo bolje."
<BR>&nbsp;&nbsp;&nbsp;&nbsp;&nbsp;"U redu, dedice", prihvati Vanda, ne baš sasvim ubeđena. "Ali sutra... ako do sutra ništa novo ne saznamo... moraćemo... moraćemo..."
<BR>&nbsp;&nbsp;&nbsp;&nbsp;&nbsp;"Vanda, šta nam preostaje drugo nego da čekamo?" upita Hari nežno.
<BR>&nbsp;&nbsp;&nbsp;&nbsp;&nbsp;Vanda se okrenu i ode, dok sva težina briga što su je morile kao da se ogledala na njenim povijenim ramenima. Hari je posmatrao dok se udaljavala, a onda se i sam prepusti brigama koje su ga obrvale.
<BR>&nbsp;&nbsp;&nbsp;&nbsp;&nbsp;Prošla su već tri dana otkako im se Rajč javio putem holografske veze. I od tada - ni glasa. Povrh svega, danas mu je, još, i komandant imperijalne flote na Anakreonu rekao da nikad nije ni čuo za Arkadiju VII.
<BR>&nbsp;&nbsp;&nbsp;&nbsp;&nbsp;Hari je već ranije tog dana pokušao da se čuje sa Rajčom, ali sve veze sa Santanijem bile su u prekidu. Kao da se Santani - pa i sama Arkadija VII - naprosto odvojio od Carstva, kao kad latica otpadne sa nekog cveta.
<BR>&nbsp;&nbsp;&nbsp;&nbsp;&nbsp;Seldonu je bilo jasno šta mu sada valja činiti. Moguće je da Carstvo posrće, ali je još bilo daleko od potpunog pada. Njegova moć, ako bi se valjano usmerila, još je bila neizmerna. I Seldon zatraži hitnu vezu sa carem Agisom XIV.
</P></TD></TR></TABLE>
<P class="next">
<A HREF=p110.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
