<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;"Slažem se", priznade Hari Seldon, "bio je to pravi trijumf. Zaista sam uživao. Sada jedva čekam da napunim sedamdesetu, tako da sve izvedemo ispočetka. Ali činjenica je da ne mogu da dođem sebi."
<BR>&nbsp;&nbsp;&nbsp;&nbsp;&nbsp;"Pa, tata, onda se dobro ispavaj", dobaci mu Rajč, smešeći se. "To ti je najbolji lek."
<BR>&nbsp;&nbsp;&nbsp;&nbsp;&nbsp;"Ne znam kako da se opustim, imajući u vidu da kroz nekoliko dana treba da se susretnem sa našim velikim vođom."
<BR>&nbsp;&nbsp;&nbsp;&nbsp;&nbsp;"Ne samo ti, ne dolazi u obzir", napomenu Dors mrgodno.
<BR>&nbsp;&nbsp;&nbsp;&nbsp;&nbsp;Seldon se namršti. "Nemoj opet počinjati, Dors. "Važno je da se sretnemo nasamo."
<BR>&nbsp;&nbsp;&nbsp;&nbsp;&nbsp;"Nećeš biti bezbedan. Nisi valjda zaboravio šta se dogodilo pre deset godina, kada si me odvratio od namere da pođem s tobom, na onaj susret sa novoprispelim baštovanima."
<BR>&nbsp;&nbsp;&nbsp;&nbsp;&nbsp;"Nema nikakve opasnosti da zaboravim, Dors, budući da me ti na to podsećaš bar dvaput nedeljno. U ovom slučaju, ipak, nameravam da pođem sam. Šta bi mogao poželeti da učini sa mnom ako mu dolazim kao starac, sasvim bezopasan, naprosto da saslušam šta hoće od mene?"
<BR>&nbsp;&nbsp;&nbsp;&nbsp;&nbsp;"A šta misliš da hoće od tebe?" upita Rajč, grickajući prst.
<BR>&nbsp;&nbsp;&nbsp;&nbsp;&nbsp;"Pretpostavljam da želi ono što je i Kleon oduvek želeo. Ispostaviće se da je saznao da se pomoću psihoistorije, na neki način, može predvideti budućnost i da želi da je iskoristi zarad vlastitih ciljeva. Rekao sam Kleonu svojevremeno, pre trideset godina, da psihoistorija to još nije u stanju i nastavljao da mu to govorim i kasnije, kao prvi ministar - a sada ću i generalu Tenaru morati to isto da kažem."
<BR>&nbsp;&nbsp;&nbsp;&nbsp;&nbsp;"Kako možeš biti siguran da će ti poverovati?" upita Rajč.
<BR>&nbsp;&nbsp;&nbsp;&nbsp;&nbsp;"Pokušaću da delujem što je moguće ubedljivije."
<BR>&nbsp;&nbsp;&nbsp;&nbsp;&nbsp;"Ne želim da tamo pođeš sam", ponovo se oglasi Dors.
<BR>&nbsp;&nbsp;&nbsp;&nbsp;&nbsp;"To što ti želiš, Dors, ništa ne menja na stvari."
<BR>&nbsp;&nbsp;&nbsp;&nbsp;&nbsp;U tom trenutku, umeša se Tamvil Eler. "Ja jedini, ovde među vama, nisam član porodice", reče on, "te ne znam da li bi ono što bih imao da kažem naišlo na dobrodošlicu."
<BR>&nbsp;&nbsp;&nbsp;&nbsp;&nbsp;"Samo napred", pozva ga Seldon. "Hajde, hajde, svi istresite sve što imate."
<BR>&nbsp;&nbsp;&nbsp;&nbsp;&nbsp;"Predložio bih vam kompromis. Zbog čega još neko od nas ne bi pošao sa maestrom? Samo nekoliko među nama. Delovali bismo kao počasna pratnja, kao neka vrsta trijumfalne završnice rođendanske proslave... Trenutak, ne mislim da bi trebalo da se svi nakrcamo u generalovu sobu. Ne mislim, čak, ni da svi uđemo u carski kompleks. Mogli bismo, naprosto, uzeti sobe u nekom hotelu u Carskom sektoru, neposredno uz carski kompleks - Hotel Kupola sasvim bi odgovarao - i priuštiti sebi jedan dan predaha."
<BR>&nbsp;&nbsp;&nbsp;&nbsp;&nbsp;"Baš mi je to potrebno", frknu Seldon. "Jedan dan predaha."
<BR>&nbsp;&nbsp;&nbsp;&nbsp;&nbsp;"Ne vama, maestro", upade brzo Eler. "Vi ćete biti na sastanku sa generalom Tenarom. Ostali među nama, međutim, staviće do znanja ljudima iz Carskog sektora koliko ste omiljeni - i možda će to i sam general primetiti. I ako mu bude poznato da smo svi tamo i da čekamo na vaš povratak, moglo bi i to delovati na njega da ne preduzima ništa neugodno."
<BR>&nbsp;&nbsp;&nbsp;&nbsp;&nbsp;Posle toga, neko vreme zavlada potpuna tišina. "Meni se to čini preveć prozirno", oglasi se konačno Rajč. "Ne slaže se baš sa predstavom koju svet ima o tati."
<BR>&nbsp;&nbsp;&nbsp;&nbsp;&nbsp;"Mene ne zanima predstava o Hariju", primeti Dors. "Ono što mene zanima jeste Harijeva bezbednost. Čini mi se stoga da bi, ako nam već i samima nema mesta na sastanku, ili, bar, u carskom kompleksu, moglo biti sasvim dovoljno, i korisno, da se nađemo u njegovoj neposrednoj blizini. Hvala vam, dr Eler, na vrlo dobrom savetu."
<BR>&nbsp;&nbsp;&nbsp;&nbsp;&nbsp;"Ipak, ne želim to", progunđa Seldon.
<BR>&nbsp;&nbsp;&nbsp;&nbsp;&nbsp;"Ali ja želim", upade Dors, "i ako je to, pod datim okolnostima, najbolji način da ti obezbedim zaštitu, moraćeš se s tim bezuslovno saglasiti."
<BR>&nbsp;&nbsp;&nbsp;&nbsp;&nbsp;Manela je sve do tada ćutke pratila razgovor. "Poseta Hotelu Kupola mogla bi biti vrlo zabavna", primeti ona.
<BR>&nbsp;&nbsp;&nbsp;&nbsp;&nbsp;"Nisam baš zabavu imala u vidu", reče Dors, "ali prihvatam tvoje mišljenje kao glas 'za'."
<BR>&nbsp;&nbsp;&nbsp;&nbsp;&nbsp;I tako je konačno i bilo. Sledećeg dana dvadesetak najistaknutijih saradnika na projektu smestilo se u Hotel Kupola, sa prozorima koji su gledali na otvorene prostore carskog kompleksa.
<BR>&nbsp;&nbsp;&nbsp;&nbsp;&nbsp;Naredne večeri, generalova oružana garda dođe po Seldona i povede ga na sastanak.
<BR>&nbsp;&nbsp;&nbsp;&nbsp;&nbsp;Gotovo tog istog časa Dors Venabili iščeze, ali njenu odsutnost niko duže nije primetio. A kada su je, konačno, postali svesni, niko nije umeo da kaže šta se sa njom dogodilo i veselo slavljeničko raspoloženje namah ustupi mesto zebnji.
</P></TD></TR></TABLE>
<P class="next">
<A HREF=p67.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
