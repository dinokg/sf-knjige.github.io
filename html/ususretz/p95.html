<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Ponovo su se našli u Strilingu i Seldonova je noga počivala ispružena na jastučetu.
<BR>&nbsp;&nbsp;&nbsp;&nbsp;&nbsp;Rajč ga natmureno pogleda. "Tata", obrati mu se on, "od sada više nećeš sam tumarati unaokolo po Trantoru."
<BR>&nbsp;&nbsp;&nbsp;&nbsp;&nbsp;Seldon se namršti. "Zbog čega? Zbog ovog jednog incidenta?"
<BR>&nbsp;&nbsp;&nbsp;&nbsp;&nbsp;"I jedan je sasvim dovoljan. Nisi više u stanju da se staraš sam o sebi. Već ti je sedamdeset godina i tvoja desna noga izdaće te u slučaju opasnosti. A imaš i neprijatelje..."
<BR>&nbsp;&nbsp;&nbsp;&nbsp;&nbsp;"Neprijatelje!"
<BR>&nbsp;&nbsp;&nbsp;&nbsp;&nbsp;"Da, tako je. Znaš to i sam. Oni pacovi nisu se bili slučajno na tebe namerili. Nisu čekali, tek tako, nekog neopreznog šetača da ga orobe. Znali su ko si - njihov povik 'Psihoistorija!' upravo je to značio. A nazvali su te i čudovištem. Zbog čega su, šta misliš, upotrebili baš tu reč?"
<BR>&nbsp;&nbsp;&nbsp;&nbsp;&nbsp;"Zaista ne znam."
<BR>&nbsp;&nbsp;&nbsp;&nbsp;&nbsp;"Zato što živiš u svom svetu, tata, i što ne znaš šta se događa na Trantoru. Zar zaista misliš da Trantorcima nije jasno da im se svet ubrzano raspada? Zar misliš da im nije poznato da psihoistorija već godinama to predskazuje? Zar ti nije palo na pamet da bi vesnika mogli kriviti za tu vest? Ako se stvari okrenu nagore - a već jesu veoma rđave - javiće se mnogi koji će misliti da si ti za to odgovoran."
<BR>&nbsp;&nbsp;&nbsp;&nbsp;&nbsp;"Ne mogu da poverujem u to."
<BR>&nbsp;&nbsp;&nbsp;&nbsp;&nbsp;"A šta misliš, zbog čega ona grupa iz galaktičke biblioteke želi da te odstrani odande? Jednostavno, ne žele da i sami postanu meta kada gomila nasrne na tebe. I stoga, moraš više voditi računa o sebi. Ne možeš više izlaziti sam. Ili ću ja morati da budem s tobom ili ćemo ti obezbediti telohranitelje. Tako mora biti, tata."
<BR>&nbsp;&nbsp;&nbsp;&nbsp;&nbsp;Seldon je izgledao krajnje nesrećan.
<BR>&nbsp;&nbsp;&nbsp;&nbsp;&nbsp;Rajč nastavi nešto blaže. "Ali ne zadugo, tata. Dobio sam novi posao."
<BR>&nbsp;&nbsp;&nbsp;&nbsp;&nbsp;Seldon podiže pogled. "Novi posao? Kakav?"
<BR>&nbsp;&nbsp;&nbsp;&nbsp;&nbsp;"Profesorski. Na univerzitetu."
<BR>&nbsp;&nbsp;&nbsp;&nbsp;&nbsp;"Na kom univerzitetu?"
<BR>&nbsp;&nbsp;&nbsp;&nbsp;&nbsp;"Santani."
<BR>&nbsp;&nbsp;&nbsp;&nbsp;&nbsp;Seldonove usne zadrhtaše. "Santani! Pa to je devet hiljada parseka odavde! Zagubljeni svet na drugom kraju Galaksije."
<BR>&nbsp;&nbsp;&nbsp;&nbsp;&nbsp;"Tačno. To i jeste razlog što želim da odem tamo. Proveo sam čitav svoj život na Trantoru, tata, i zaista mi je dojadio. Ne postoji nijedan svet u Carstvu koji je u takvom raspadu kao Trantor. Njime caruje zločin i nikoga nema da nam pruži zaštitu. Privreda hramlje, tehnologija posustaje. Santani je, s druge strane, sasvim pristojan svet, još pun života, i ja želim da odem tamo i izgradim novi dom, sa Manelom, Vandom i Belis. Krećemo kroz dva meseca."
<BR>&nbsp;&nbsp;&nbsp;&nbsp;&nbsp;"Svo četvoro!"
<BR>&nbsp;&nbsp;&nbsp;&nbsp;&nbsp;"I ti, tata. I ti. Ni ne pomišljamo da te ostavimo na Trantoru. Ideš s nama na Santani."
<BR>&nbsp;&nbsp;&nbsp;&nbsp;&nbsp;Seldon odmahnu glavom. "Nemoguće, Rajče. Znaš to i sam."
<BR>&nbsp;&nbsp;&nbsp;&nbsp;&nbsp;"Zbog čega je nemoguće?"
<BR>&nbsp;&nbsp;&nbsp;&nbsp;&nbsp;"Znaš to i sam. Moj projekat. Psihoistorija. Zar ne shvataš da tražiš od mene da izneverim svoje životno delo?"
<BR>&nbsp;&nbsp;&nbsp;&nbsp;&nbsp;"A što da ne? I ono je izneverilo tebe."
<BR>&nbsp;&nbsp;&nbsp;&nbsp;&nbsp;"Poludeo si!"
<BR>&nbsp;&nbsp;&nbsp;&nbsp;&nbsp;"Ne, nisam. Šta nameravaš dalje? Niti imaš novaca, niti ga možeš pribaviti. Nema više nikog na Trantoru ko bi bio spreman da te podrži."
<BR>&nbsp;&nbsp;&nbsp;&nbsp;&nbsp;"Već skoro četrdeset godina..."
<BR>&nbsp;&nbsp;&nbsp;&nbsp;&nbsp;"Da, znam. Ali posle svih tih godina, tata, pretrpeo si neuspeh. Nije to nikakav zločin - ne uspeti. Trudio si se veoma i puno postigao, ali si se našao usred propadajuće ekonomije i Carstva koje se raspada. Upravo ono što si tako dugo predskazivao sada ti se isprečuje na putu i zaustavlja te. I tako..."
<BR>&nbsp;&nbsp;&nbsp;&nbsp;&nbsp;"Ne, neću se zaustaviti. Na ovaj ili onaj način, nastaviću."
<BR>&nbsp;&nbsp;&nbsp;&nbsp;&nbsp;"Reći ću ti nešto, tata. Ako si baš toliko tvrdoglav, pa, u tom slučaju, ponesi sa sobom i tu svoju psihoistoriju. Kreni ispočetka na Santiniju. Možda će tamo biti dovoljno kredita - i žara - da te podrže."
<BR>&nbsp;&nbsp;&nbsp;&nbsp;&nbsp;"A šta će biti sa svima onima koji su sa toliko odanosti radili sa mnom?"
<BR>&nbsp;&nbsp;&nbsp;&nbsp;&nbsp;"Oh, tata. Zar ne vidiš da te već napuštaju, pošto više nisi u stanju da ih plaćaš? Ostani samo ovde do kraja života, i na kraju ćeš biti sam... Shvati, tata. Zar misliš da mi je lako da ti sve ovog govorim? Govorim ti to ja zbog toga što niko nije želeo - nije imao srca - da ti kaže da si se našao usred svog proročanstva. Budimo sada dokraja otvoreni jedan s drugim. Imajući u vidu da su te tokom šetnje ulicama Trantora napali samo zato što si Hari Seldon, ne misliš li da je došlo vreme za malo istine?"
<BR>&nbsp;&nbsp;&nbsp;&nbsp;&nbsp;"Ostavi sad istinu. Nemam nameru da napustim Trantor."
<BR>&nbsp;&nbsp;&nbsp;&nbsp;&nbsp;Rajč zavrte glavom. "Znao sam, tata, da ćeš biti tvrdoglav. Imaš dva meseca da se predomisliš. Razmisli o svemu, molim te."
</P></TD></TR></TABLE>
<P class="next">
<A HREF=p96.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
