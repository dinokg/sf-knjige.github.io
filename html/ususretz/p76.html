<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;"Uđi, mama", pozva je Rajč. "Vazduh je čist. Poslao sam Manelu i Vandu u šetnju."
<BR>&nbsp;&nbsp;&nbsp;&nbsp;&nbsp;Dors uđe, pošto se po navici obazrela levo i desno, i spusti se u najbližu naslonjaču.
<BR>&nbsp;&nbsp;&nbsp;&nbsp;&nbsp;"Hvala ti", reče Dors. Neko vreme, samo je tako sedela, delujući kao da teret čitavog Carstva počiva na njenim plećima.
<BR>&nbsp;&nbsp;&nbsp;&nbsp;&nbsp;Sačekavši malo, Rajč se konačno oglasi. "Još nisam imao priliku da nešto pobliže čujem o onom tvom upadu u carski kompleks. Ne znam baš mnogo momaka koji imaju takvu majku."
<BR>&nbsp;&nbsp;&nbsp;&nbsp;&nbsp;"Nećemo sada o tome, Rajče."
<BR>&nbsp;&nbsp;&nbsp;&nbsp;&nbsp;"U redu, onda, reci mi... Obično ti se ništa ne vidi na licu, ali danas kao da ti nisu sve koze na broju. Šta nije u redu?"
<BR>&nbsp;&nbsp;&nbsp;&nbsp;&nbsp;"To što se tako i osećam, kako kažeš, da mi sve koze nisu na broju. U stvari, rđavo sam raspoložena zato što mi se užasno važne stvari pletu po glavi i što nema nikakvog smisla razgovarati o tome sa tvojim ocem. On jeste najdivniji čovek na svetu, ali je strašno teško s njim. Nema ni najmanjeg izgleda da se zainteresuje za nešto što je zaista dramatično. Odbacuje sve to kao moj nepojmljivi strah za njegov život - kao i sve moje pokušaje da ga zaštitim."
<BR>&nbsp;&nbsp;&nbsp;&nbsp;&nbsp;"Ma hajde, mama, stvarno si ponekad neuračunljiva kada je tatina bezbednost u pitanju. Ako imaš nešto dramatično na umu, po svoj prilici grešiš."
<BR>&nbsp;&nbsp;&nbsp;&nbsp;&nbsp;"Hvala ti. Zvučiš baš kao i tvoj otac i navodiš me da se osećam osujećeno. Potpuno osujećeno."
<BR>&nbsp;&nbsp;&nbsp;&nbsp;&nbsp;"Pa, u tom slučaju, mama, rastereti se. Reci mi šta ti je na umu. Od samog početka."
<BR>&nbsp;&nbsp;&nbsp;&nbsp;&nbsp;"Sve je počelo s onim Vandinim snom."
<BR>&nbsp;&nbsp;&nbsp;&nbsp;&nbsp;"Vandinim snom! Mama! Možda bi odmah trebalo da prekineš. Poznato mi je da tata ne želi da te sluša kad tako počneš. Stvarno, mama! Jedno dete nešto je sanjalo i i ti si oko svega nadala veliku dreku. Pa, to je smešno."
<BR>&nbsp;&nbsp;&nbsp;&nbsp;&nbsp;"Rajče, uopšte ne mislim da je to bio san. Prema meni, ono što ona misli da je bio san, u stvarnosti su bila dva čoveka koja su razgovarala o nečem što ona misli da je smrt tvog oca."
<BR>&nbsp;&nbsp;&nbsp;&nbsp;&nbsp;"Ti to samo nagađaš, preko svake mere. Koliko bi to, uopšte, bilo moguće?"
<BR>&nbsp;&nbsp;&nbsp;&nbsp;&nbsp;"Samo zamisli da je moguće. Reči koje je ona upamtila bile su: 'limunadna smrt'. Zbog čega bi o tome sanjala? Mnogo je verovatnije da je to zapravo čula i da je donekle izokrenula ono što je čula... U tom slučaju, kakve su, zapravo, bile te reči?"
<BR>&nbsp;&nbsp;&nbsp;&nbsp;&nbsp;"Pojma nemam", odgovori Rajč, i dalje pun neverice.
<BR>&nbsp;&nbsp;&nbsp;&nbsp;&nbsp;Dorsi to ne promače. "Misliš da je reč samo o mojoj bolesnoj uobrazilji. Ipak, ako bi se desilo da sam u pravu, moguće je da sam na tragu neke zavere... i to baš ovde, u okrilju samog projekta."
<BR>&nbsp;&nbsp;&nbsp;&nbsp;&nbsp;"Zavere? U okrilju projekta? Meni to izgleda isto toliko besmisleno koliko i tražiti smisao u jednom snu."
<BR>&nbsp;&nbsp;&nbsp;&nbsp;&nbsp;"Svaki veliki projekat obiluje nesporazumima, podelama i ljubomorama svih vrsta."
<BR>&nbsp;&nbsp;&nbsp;&nbsp;&nbsp;"Naravno, naravno. Pričamo o ružnim rečima, licima, grimasama, govorkanjima. Nema ničeg lepog ni u pričama o zaverama. Kao ni o očevom ubistvu."
<BR>&nbsp;&nbsp;&nbsp;&nbsp;&nbsp;"Reč je samo o razlici u stepenu. O maloj razlici - možda."
<BR>&nbsp;&nbsp;&nbsp;&nbsp;&nbsp;"Nikada nećeš naterati tatu da u to poveruje. I kad smo već kod toga, ni mene nećeš ubediti." Rajč stade žurno koračati gore-dole po sobi. "I sve vreme pokušavaš da uđeš u trag toj takozvanoj zaveri, je li tako?"
<BR>&nbsp;&nbsp;&nbsp;&nbsp;&nbsp;Dors potvrdno klimnu glavom.
<BR>&nbsp;&nbsp;&nbsp;&nbsp;&nbsp;"Bez uspeha?"
<BR>&nbsp;&nbsp;&nbsp;&nbsp;&nbsp;Dors ponovo klimnu glavom.
<BR>&nbsp;&nbsp;&nbsp;&nbsp;&nbsp;"Nije li ti palo na pamet, mama, da nisi uspela naprosto zbog toga što ni ne postoji nikakva zavera?"
<BR>&nbsp;&nbsp;&nbsp;&nbsp;&nbsp;Dors odmahnu glavom. "Činjenica da do sada nisam uspela nimalo nije uzdrmala moje uverenje da zavera postoji. Osećam to."
<BR>&nbsp;&nbsp;&nbsp;&nbsp;&nbsp;Rajč se nasmeja. "Zvučiš tako obično, mama. Očekivao bih od tebe mnogo više od tog: 'Osećam to'."
<BR>&nbsp;&nbsp;&nbsp;&nbsp;&nbsp;"Postoje reči koje, pogrešno uhvaćene, mogu zvučati kao 'limunada'. Na primer: 'Uz pomoć laika'." <EM>Neprevodiva igra reči. U engleskom originalu: 'layman-aided', što, izgovoreno, zvuči približno kao 'lemonade' - prim. prev.</EM>
<BR>&nbsp;&nbsp;&nbsp;&nbsp;&nbsp;"'Uz pomoć laika?' Šta to treba da znači?"
<BR>&nbsp;&nbsp;&nbsp;&nbsp;&nbsp;"Uz pomoć laika. Tri reči. Laicima ovde, u okviru projekta, matematičari nazivaju nematematičare."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Pretpostavimo", nastavi Dors odlučno, "da je neko govorio o 'smrti uz pomoć laika', misleći pri tom da bi se mogao pronaći način da se Hari ubije, pri čemu bi jedan ili više nematematičara odigrali ključnu ulogu. Nije li tako nešto moglo Vandi zvučati kao 'limunadna smrt', pogotovo imajući u vidu da ona, baš kao ni ti, nikad nije čula reči poput 'uz pomoć laika', ali, isto tako, imajući u vidu i njenu nezajažljivost kada je limunada u pitanju?"
<BR>&nbsp;&nbsp;&nbsp;&nbsp;&nbsp;"Pokušavaš li to da mi kažeš da se, između svih drugih, neko našao baš u tatinoj sobi... Uzgled budi rečeno, koliko ih je bilo?"
<BR>&nbsp;&nbsp;&nbsp;&nbsp;&nbsp;"Opisujući svoj san, Vanda je pomenula dvojicu. Moje je mišljenje da je jedan od te dvojice bio lično pukovnik Hender Lin iz hunte i da mu je neko pokazivao praradijant; mora da su pri tom razgovarali o tome kako da se Hari odstrani."
<BR>&nbsp;&nbsp;&nbsp;&nbsp;&nbsp;"Mama, sve više i više mahnitaš. Pukovnik Lin i još jedan čovek u tatinoj radnoj sobi razgovaraju o ubistvu, nesvesni da ih čuje neka mala devojčica skrivena u fotelji. To hoćeš da kažeš?"
<BR>&nbsp;&nbsp;&nbsp;&nbsp;&nbsp;"Manje ili više."
<BR>&nbsp;&nbsp;&nbsp;&nbsp;&nbsp;"U tom slučaju, ako su pominjali 'laika', jedan od te dvojice - razume se, ne Lin - morao bi biti matematičar?"
<BR>&nbsp;&nbsp;&nbsp;&nbsp;&nbsp;"Čini se da je tako."
<BR>&nbsp;&nbsp;&nbsp;&nbsp;&nbsp;"Ali to je naprosto nemoguće! Ipak, čak i da je sve to istina, šta misliš - koji bi to matematičar mogao biti? Ima ih najmanje pedesetak koji rade na projektu."
<BR>&nbsp;&nbsp;&nbsp;&nbsp;&nbsp;"Nisam sa svima njima razgovarala. Razgovarala sam samo s nekolicinom i, kad smo već kod toga, i sa nekoliko nematematičara. Nisam naišla ni na kakav trag. Postavljajući im pitanja, ne mogu biti baš previše otvorena."
<BR>&nbsp;&nbsp;&nbsp;&nbsp;&nbsp;"Ukratko, niko od tih osoba s kojima si razgovarala nije ti ukazao ni na kakav trag neke opasne zavare?"
<BR>&nbsp;&nbsp;&nbsp;&nbsp;&nbsp;"Ne, nije."
<BR>&nbsp;&nbsp;&nbsp;&nbsp;&nbsp;"Nisam iznenađen. Nisu to učinili, budući da..."
<BR>&nbsp;&nbsp;&nbsp;&nbsp;&nbsp;"Znam, Rajče, šta hoćeš da kažeš tim: 'Budući da'. Misliš li da će ljudi popustiti i odati zaveru pri samo nekoliko ovlašnih pitanja? Ja nisam u položaju da ljude nateram da mi pruže željena obaveštenja. Možeš li zamisliti šta bi tvoj otac rekao kada bih makar samo uznemirila neke od njegovih dragocenih matematičara?"
<BR>&nbsp;&nbsp;&nbsp;&nbsp;&nbsp;Dors odjednom, naglo, promeni ton glasa. "Rajče, jesi li u poslednje vreme razgovarao s Amarilom?" upita ona.
<BR>&nbsp;&nbsp;&nbsp;&nbsp;&nbsp;"Ne, ne u poslednje vreme. Znaš i sama, nije baš najdruželjubivije stvorenje koje možeš zamisliti. Kad bi iz njega isisala psihoistoriju, sve što bi ostalo bila bi gomilica sasušene kože."
<BR>&nbsp;&nbsp;&nbsp;&nbsp;&nbsp;Dors načini grimasu pri pomisli na taj prizor, pa nastavi: "Razgovarala sam s njim dva puta u poslednjih nekoliko dana i delovao mi je nekako skrhano. Ne mislim, pri tom, samo na umor. Zapravo, kao da nije ni svestan sveta oko sebe."
<BR>&nbsp;&nbsp;&nbsp;&nbsp;&nbsp;"Da. To baš liči na Juga."
<BR>&nbsp;&nbsp;&nbsp;&nbsp;&nbsp;"Ipak, da li ti izgleda gore u poslednje vreme?"
<BR>&nbsp;&nbsp;&nbsp;&nbsp;&nbsp;Rajč se malo zamisli. "Moguće je. Stari, znaš. Svi mi... Naravno, osim tebe, mama."
<BR>&nbsp;&nbsp;&nbsp;&nbsp;&nbsp;"Želiš li da kažeš, Rajče, da je Jugo prešao graničnu liniju i postao malčice... neuravnotežen?"
<BR>&nbsp;&nbsp;&nbsp;&nbsp;&nbsp;"Ko? Jugo? Nema ničeg neuravnoteženog u vezi s njim. Ili u njemu. Samo ga pusti na miru s njegovom psihoistorijom i rado će ostatak života provesti mrmljajući sam sa sobom."
<BR>&nbsp;&nbsp;&nbsp;&nbsp;&nbsp;"Ne slažem se. Postoji nešto za šta je zainteresovan - i to veoma zainteresovan. Reč je o nasleđu."
<BR>&nbsp;&nbsp;&nbsp;&nbsp;&nbsp;"Kakvom nasleđu?"
<BR>&nbsp;&nbsp;&nbsp;&nbsp;&nbsp;"Pomenula sam mu nedavno da bi se tvoj otac mogao jednog dana povući i ispostavilo se da Jugo smatra - bezuslovno - da on treba da ga nasledi."
<BR>&nbsp;&nbsp;&nbsp;&nbsp;&nbsp;"Uopšte nisam iznenađen. Pretpostavljam da su svi saglasni da je Jugo tatin prirodni naslednik. Siguran sam da i tata tako misli."
<BR>&nbsp;&nbsp;&nbsp;&nbsp;&nbsp;"Ipak, meni se čini da je nekako odviše zapaljiv kada je to u pitanju. Pomislio je u jednom trenutku da sam došla da mu saopštim da je Hari odabrao nekog drugog, umesto njega. Možeš li i zamisliti da bi iko mogao u to poverovati, kada je Hari u pitanju?"
<BR>&nbsp;&nbsp;&nbsp;&nbsp;&nbsp;"To jeste iznenađujuće..." Rajč zastade i uputi majci dug, ispitivački pogled. "Mama", upita on, "spremaš li se to da mi kažeš da bi Jugo mogao biti središte zavere o kojoj mi pričaš? Da namerava da se otrese tate i preuzme njegovo mesto?"
<BR>&nbsp;&nbsp;&nbsp;&nbsp;&nbsp;"Misliš li da je to krajnje nemoguće?"
<BR>&nbsp;&nbsp;&nbsp;&nbsp;&nbsp;"Da, jeste, mama. Krajnje nemoguće. Ako postoji bilo šta što nije u redu sa Jugom, onda je to njegov prekomeran rad i ništa drugo. Zurenje u one jednačine, ili šta god već da je u pitanju, i to danonoćno, svakog bi na kraju izludilo."
<BR>&nbsp;&nbsp;&nbsp;&nbsp;&nbsp;Dors odjednom ustade. "U pravu si."
<BR>&nbsp;&nbsp;&nbsp;&nbsp;&nbsp;"Šta sad nije u redu?" upita Rajč pometeno.
<BR>&nbsp;&nbsp;&nbsp;&nbsp;&nbsp;"Sve je u redu. U pravu si. U pogledu toga što si upravo rekao. Ukazao si mi na sasvim novi put. Čak, mislim, od ključne važnosti." I okrenuvši se, bez ijedne dalje reči, ona napusti sobu.
</P></TD></TR></TABLE>
<P class="next">
<A HREF=p77.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
