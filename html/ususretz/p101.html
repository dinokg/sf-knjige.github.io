<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Vanda je neutešno plakala, lice joj je bilo mokro od suza, oči crvene, a obrazi naduveni.
<BR>&nbsp;&nbsp;&nbsp;&nbsp;&nbsp;Hari Seldon se nagnuo nad nju, blago je tapšući po leđima, ni sam ne znajući kako da je razvedri.
<BR>&nbsp;&nbsp;&nbsp;&nbsp;&nbsp;"Dedice, bedno sam zakazala. Mislila sam da mogu delovati na ljude - i mogla sam, kada oni nisu mnogo marili da mi se odupru, kao mama i tata - ali je čak i tada za to bilo potrebno dosta vremena. Čak sam ustanovila i svoj sistem za merenje raznih stepena mentalnih moći, na temelju skale od jedan do deset - neku vrstu njihovog mernika. Samo, previše sam se pouzdala u sebe. Pretpostavljala sam da su moje moći na desetki, ili, možda, na devetki. Ali sada, čini mi se da jedva dostižem sedmicu."
<BR>&nbsp;&nbsp;&nbsp;&nbsp;&nbsp;Vanda konačno prestade da plače i telom bi joj samo prošao poneki povremeni jecaj, dok ju je Seldon blago tapšao po ruci. "Po pravilu... po pravilu, nema nikakvih problema. Ako se usredsredim, mogu da 'čujem' tuđe misli i, kad zaželim, 'pritisnem' ih. Ali ti pljačkaši! Naravno, mogla sam ih 'čuti', ali nisam ništa mogla učiniti da ih oteram."
<BR>&nbsp;&nbsp;&nbsp;&nbsp;&nbsp;"Mislim, Vanda, da si i te kako uspela u tome."
<BR>&nbsp;&nbsp;&nbsp;&nbsp;&nbsp;"Nisam. Sve je to bilo u mojoj ma... mašti. Mislila sam da će ti se napadači prikrasti i da ću ih ja onda jednim snažnim 'pritiskom' naterati da pobegnu. Tako bih ti bila pravi telohranitelj. Zbog toga sam se i ponudila da ti budem telo... telohranitelj. Samo, nisam uspela. Ta dvojica su ti se približila i ja nisam mogla ništa da učinim."
<BR>&nbsp;&nbsp;&nbsp;&nbsp;&nbsp;"Ali jesi. Učinila si da prvi napadač počne da okleva. To mi je pružilo priliku da se okrenem i oborim ga."
<BR>&nbsp;&nbsp;&nbsp;&nbsp;&nbsp;"Ne, ne. Nema to nikakve veze sa mnom. Sve što sam mogla učiniti bilo je da te upozorim, a ti si sam obavio ostalo."
<BR>&nbsp;&nbsp;&nbsp;&nbsp;&nbsp;"Ali onaj drugi je pobegao."
<BR>&nbsp;&nbsp;&nbsp;&nbsp;&nbsp;"Jer si sredio onog prvog. Nije to imalo nikakve veze sa mnom." Ona ponovo briznu u plač. "A onda, onaj sudija. Ja sam tražila da iziđemo pred njega. Mislila sam da ću i njega 'pritisnuti' i da će te on istog časa pustiti."
<BR>&nbsp;&nbsp;&nbsp;&nbsp;&nbsp;"Pa, pustio me je - skoro odmah, moglo bi se reći."
<BR>&nbsp;&nbsp;&nbsp;&nbsp;&nbsp;"Ne... Morao si da prođeš kroz čitavu tu odvratnu proceduru i tek kada je čuo ko si, sijalica mu je proradila. Ni to nije imalo nikakve veze sa mnom. Na svim poljima sam pretrpela neuspeh. Mogla sam te, samo, uvući u još veće neprilike."
<BR>&nbsp;&nbsp;&nbsp;&nbsp;&nbsp;"Ne, Vanda, odlučno to odbijam. Ako tvoje moći nisu dejstvovale u potpunosti prema tvojim očekivanjima, bilo je to samo stoga što si radila pod otežanim okolnostima. Ali, čekaj, Vanda - nešto mi je palo na pamet."
<BR>&nbsp;&nbsp;&nbsp;&nbsp;&nbsp;Uočivši iznenadno uzbuđenje u njegovom glasu, ona podiže pogled. "O čemu je reč, dedice?"
<BR>&nbsp;&nbsp;&nbsp;&nbsp;&nbsp;"Pa, evo, Vanda. Verovatno si već shvatila da moram nabaviti kredite. Bez njih, psihoistorija naprosto ne može dalje, a ja ne mogu ni da zamislim da posle toliko godina teškog rada nisam došao ni do čega."
<BR>&nbsp;&nbsp;&nbsp;&nbsp;&nbsp;"Ni ja to ne bih mogla da podnesem. Ali kako da dođemo do kredita?"
<BR>&nbsp;&nbsp;&nbsp;&nbsp;&nbsp;"Pa, moram zamoliti cara da me ponovo primi. Već sam se jednom susreo s njim i mislim da je dobar čovek i zaista mi se dopada. Ali ne bi se baš moglo reći da pliva u bogatstvu. Ipak, ako te povedem sa sobom, i ako ga ti, sasvim blago, malo 'pritisneš', moguće je da će negde, nekako, pronaći kredite za nas, što će nam pomoći da nastavimo s radom - bar dok ne smislim nešto drugo."
<BR>&nbsp;&nbsp;&nbsp;&nbsp;&nbsp;"Stvarno misliš, dedice, da bi to moglo upaliti?"
<BR>&nbsp;&nbsp;&nbsp;&nbsp;&nbsp;"Ne bez tebe. Ali s tobom - možda. Hajde, zar ne bi vredelo da pokušamo?"
<BR>&nbsp;&nbsp;&nbsp;&nbsp;&nbsp;Vanda se nasmeši. "Znaš i sam, dedice, da ću učiniti sve što zatražiš od mene. Pored toga, čini se da nam je to i jedina nada."
</P></TD></TR></TABLE>
<P class="next">
<A HREF=p102.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
