<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Luis Ortez je ispružio ruku i rame sa kreveta i izvadio pomodan džepni sat iz brižljivo složenog odela. Prineo ga je licu, začkiljio, treptanjem sklonio san s očiju. Bilo je prošlo pet. Smotao je sat i zevnuo, ogolivši svoje velike, pravilne, bele zube. Vratio je sat nazad i protegao ruke iznad glave. Podigao je pogled i posmatrao igru mišića ispod svoje smeđe kože.
<BR>&nbsp;&nbsp;&nbsp;&nbsp;&nbsp;Pustio je da mu ruke padnu, raširio grudi, protrljao prstima bradavice. Skliznuo je rukama niz prekrivač, duž ravnog stomaka, preko karlice, niz čvrsta bedra i nazad gore, između nogu. Osećao se suvim i skorelim; trebalo je da se opere, ali bio je suviše pospan.
<BR>&nbsp;&nbsp;&nbsp;&nbsp;&nbsp;Izvukao je noge ispod čaršava, seo na ivicu kreveta i ponovo zevnuo. Ustao je i protegao se, a zatim prešao rukama preko stražnjice, uživajući u čvrstini mišića.
<BR>&nbsp;&nbsp;&nbsp;&nbsp;&nbsp;Luis pogleda ženu koja je još spavala na krevetu. Kada je ustajao, povukao joj je čaršav do struka. Ležala je na boku, licem prema njemu; grudi su joj bile groteskno obešene u stranu. Spavala je neznatno otvorenih usta. Njena pljuvačka napravila je vlažnu mrlju na jastuku. Zatalasana smeđa kosa zamrsila se od prevrtanja. Luis se nasmešio. Zaista je mogao da ih natera da se prevrću.
<BR>&nbsp;&nbsp;&nbsp;&nbsp;&nbsp;Širli En Voldrop.
<BR>&nbsp;&nbsp;&nbsp;&nbsp;&nbsp;Malene vertikalne bore pojaviše mu se između očiju. Zašto je pomislio na Širli En Voldrop? Godinama nije razmišljao ni o njoj, ni o farmi u El Pasu.
<BR>&nbsp;&nbsp;&nbsp;&nbsp;&nbsp;Predivna, predivna, zlatokosa Širli En, najmlađa kćerka gospodina Voldropa, devetnaestogodišnjakinja, kćerka El Patrona. Njene dugačke haljine vuku se po zemlji; njen čipkasti suncobran čini joj kožu mekom i bledom; njen korsetom stisnut struk tako je mali da je mogao, čak i u četrnaestoj, da gotovo sklopi šake oko njega.
<BR>&nbsp;&nbsp;&nbsp;&nbsp;&nbsp;Sve mu se to vratilo, sve ružne stare uspomene; prelivale su se preko njega kao mlak sirup. Setio se kako je vozila svoju dvokolicu pored koliba od nepečene opeke i veselo mahala prljavoj smeđoj dečici koja su se igrala u pesku pod vrelim teksaškim suncem. Nije bilo hlada u meksičkoj četvrti, nije bilo drveća, osim zakržljalih slanih kedrova. Velika kuća, kuća El Patrona, ležala je u zelenoj tmini pod divovskim jablanima i topolama. Meksičkoj deci činilo se da temperatura pada dvadeset stepeni čim bi zakoračila u dvorište; nešto što nije bilo lako izvesti.
<BR>&nbsp;&nbsp;&nbsp;&nbsp;&nbsp;Širli En je vozila svoju kočiju pod blistavim, blistavim suncem; zlatne kovrdže sijale su, iako je uvek držala pokrov podignut, da zaštiti mlečnu kožu. Setio se kako se vozila s ocem u automobilu, jedinom na milje sa svake strane Rio Grandea, i mahala njemu, njegovom ocu i braći koji su radili u peskovitim poljima.
<BR>&nbsp;&nbsp;&nbsp;&nbsp;&nbsp;Njegova mlađa braća i sestre: nije im se čak mogao ni imena setiti, niti koliko ih je bilo. Mogao je samo da se seti troje starijih. Ines je bilo šesnaest, Magdaleni sedamnaest. One i njihova majka radile su u velikoj kući.
<BR>&nbsp;&nbsp;&nbsp;&nbsp;&nbsp;A najstariji: sedamnaestogodišnji Rafaelo. Crni, lepi Rafaelo. Ponosni Rafaelo. Ponosan kao pevac za borbu. Lepi, ponosni, nasmejani i prokleti Rafaelo.
<BR>&nbsp;&nbsp;&nbsp;&nbsp;&nbsp;Luis je bio čuo buku na tavanu i popeo se da pogleda. Oboje su bili tamo, oboje nagi. Rafaelovo crno telo prekrivalo je Širli En; Rafaelo je teško disao dok se pokretao, meko telo Širli En, boje slonovače, pokretalo se s njim. Jecala je, prevrtala se i okretala glavu s jedne na drugu stranu - i ugledala Luisa kako ih posmatra.
<BR>&nbsp;&nbsp;&nbsp;&nbsp;&nbsp;Oglasila se i Rafaelo je skočio na noge, kao tigar sateran u ćošak. Luis je potrčao, ali Rafaelo je pojurio za njim, suviše uplašen da bi se brinuo za to što je nag, uhvatio ga i odvukao na tavan da mu zapreti da će mu izvaditi džigericu ako bude nekom rekao. Ali Širli En se smešila, milovala Luisa i govorila mu da mu veruje, trljala grudi o njega.
<BR>&nbsp;&nbsp;&nbsp;&nbsp;&nbsp;Okrenula se onda Rafaelu, ali Rafaelo je bio cvet uvenuo od straha. Sedeo je, smrtno posramljen, dok mu se Širli En ulagivala i mazila ga. Ona onda zajeca, prevrnu se i okrenu Luisu. Skinula mu je odeću, dodirnula ga, pohvalila ga, povela, podučila.
<BR>&nbsp;&nbsp;&nbsp;&nbsp;&nbsp;Luisov ponos, ponos što je bolji od Rafaela makar i privremeno, prevladao je njegov strah. A sledećih šest meseci bili su bajniji od bilo čega ranije, bolji od bilo čega što je mogao da zamisli. Imao je predivnu, predivnu, zlatokosu Širli En Voldrop gotovo svakog dana, nekad i dvaput dnevno, nekada samo on, nekada samo Rafaelo, ali većinom obojica u isto vreme.
<BR>&nbsp;&nbsp;&nbsp;&nbsp;&nbsp;A onda, jednog dana, nije se našla s njima. Luis i Rafaelo nikada je više nisu videli. Sve vreme provodila je u kući pa se iznenada udala za jednog pomoćnog knjigovođu u banci gospodina Voldropa. Pomoćni knjigovođa preselio se u veliku kuću i oni su ga viđali samo dvaput dnevno, kada se vozio s gospodinom Voldropom u banku i kući.
<BR>&nbsp;&nbsp;&nbsp;&nbsp;&nbsp;Kada je smeđa beba rođena, gospodin Voldrop vezao je Rafaela za točak kola i bičevao ga uzdama optočenim srebrnim ekserčićima sve dok mu koža nije postala krvavi žele. Njegova majka je vrištala, zapomagala i molila se Devici, a njegov otac je gledao, belih usana, ali se nije mešao. Gospodin Voldrop bio je El Patron, a Sančo Ortez samo težak, čak i s ove, severne, strane reke.
<BR>&nbsp;&nbsp;&nbsp;&nbsp;&nbsp;Luis nije sačekao da otkrije da li je Širli En optužila i njega. Ušunjao se u veliku kuću, ukrao trideset dolara, odjahao na jednom od konja za oranje u grad, i pobegao prvim vozom. Od tada nije prišao El Pasu na manje od sto milja.
<BR>&nbsp;&nbsp;&nbsp;&nbsp;&nbsp;Širli En Voldrop. Zašto mu je sad pala na pamet?
<BR>&nbsp;&nbsp;&nbsp;&nbsp;&nbsp;Pogledao je ženu koja je spavala na krevetu. Mnogo je bolje izgledala u odeći koja joj je sada bila rasuta po podu, bačena u žurbi: korset s ramom da bokove učini ravnim, sa spletom uzica, stezaljki i kukica da pridrže čarape, vrpca da učini grudi ravnim, dovoljno donjeg veša da sve prekrije.
<BR>&nbsp;&nbsp;&nbsp;&nbsp;&nbsp;Ali Minotaura nije bilo briga. On nikada nije odbio bilo koju od onih koje bi mu Luis doveo, a neke su bile pokupljene iz očajanja. Luis bi uvek sačekao da drugog dana pođe u lov na partnerku za Minotaura, da bi im dao šansu da ga pogledaju. Obično nije imao puno problema, iako se Hejverstoku možda ne bi svidelo kad bi saznao da je Luis unapred isprobavao predložene. Ali možda je i znao i nije mario. Luis je tokom godina otkrio da Hejverstok, pre ili kasnije, sve sazna.
<BR>&nbsp;&nbsp;&nbsp;&nbsp;&nbsp;Ova je videla Minotaura prošle večeri na predstavi i kada joj je on to predložio, njene oči su iznenada zaiskrile. Ali iskrice se uskoro pretvoriše u zanat. Zahtevala je dodatnih dvadeset dolara. Luis je bio prilično siguran da bi bila srećna da to uradi i besplatno, ali se nije sporio. Novac nije bio njegov.
<BR>&nbsp;&nbsp;&nbsp;&nbsp;&nbsp;Bio je na ivici da mu se bešika rasprsne. Pogledao je unaokolo, a zatim pod krevet. Izvukao je lakiranu noćnu posudu i olakšao se.
<BR>&nbsp;&nbsp;&nbsp;&nbsp;&nbsp;Buka je probudila ženu i ona je sad ležala i posmatrala ga. Završio je, vratio poklopac i gurnuo posudu pod krevet. Oprao se u lavoru, osećajući da ga ona i dalje gleda. Okrenuo se. Smešila se. Namestio se, pokazujući svoje telo, trljajući se erotično. Osetio je pod tkaninom da mu se diže i vratio u krevet.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
