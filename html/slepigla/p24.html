<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Predstava je loše tekla. Šatra je bila poluprazna, a još neki su otišli tokom predstave, kada je grmljavina postala preglasna. Hejverstok ju je brzo vodio, da što pre svrši s tim. Svi su bili nervozni i nemirni. Tim je pao dok je igrao i zaradio ubistven pogled. Minotaur je bio bezobziran i činilo se da se trudi koliko god može da postidi žene u publici. Žena-Zmija nije htela da sarađuje, nije htela da pođe na uobičajeni put niz prolaz. Čak su i radnici bili razdraženi i došaptavali su se između sebe.
<BR>&nbsp;&nbsp;&nbsp;&nbsp;&nbsp;Hejverstok ih je posmatrao i mrzeo ih sve.
<BR>&nbsp;&nbsp;&nbsp;&nbsp;&nbsp;Ali sve je brzo bilo gotovo. Poslednjih nekoliko gledalaca otišlo je u trenutku kada je Henri bio predstavljen. Čuli su za Henri-etu i nisu smatrali vrednim da ih zbog toga uhvati oluja. Henri je za trenutak posmatrao praznu šatru, apsurdan u zamrljanoj zelenoj haljini, a zatim se vratio u svoja kola da porazgovara s Timom.
<BR>&nbsp;&nbsp;&nbsp;&nbsp;&nbsp;Svetla iznad reda kola su se ugasila i jedan radnik je pogasio baklje. Predstava čudesa bila je tiha i mirna, i ležala je kao obojeni leš pod crnim nebom, ocrtana horizontalanim munjama s juga.
<BR>&nbsp;&nbsp;&nbsp;&nbsp;&nbsp;Fini i Džek gledali su s druge strane ulice, čučeći u žbunju, i osećali kako im srca lupaju u grudima. Napinjali su oči u tami i pokušavali da spaze neki pokret među ukrašenim kolima; međutim, njega nije bilo.
<BR>&nbsp;&nbsp;&nbsp;&nbsp;&nbsp;Kradom su prešli ulicu, u čučnju, nalik na neprimetne Indijance koji približavaju kolibi nekog naseljenika. Uvukli su vazduh i potrčali, zavlačeći se pod najbliža kola kada su farovi poskočili preko železničkih šina. Skupili su se jedan uz drugoga i virili kroz paoke kolskih točkova dok se crni ford model-T zaustavljao uz kloparanje. Luis iziđe iz njega i uđe u Hejverstokova kola.
<BR>&nbsp;&nbsp;&nbsp;&nbsp;&nbsp;Fini i Džek oprezno se povukoše na rukama i kolenima, spremni da se zamrznu ako bi Luis pogledao u njihovom pravcu. Džek se iznenada trže, zastade i udari u Finija.
<BR>&nbsp;&nbsp;&nbsp;&nbsp;&nbsp;"Majke mu!" promrmlja on.
<BR>&nbsp;&nbsp;&nbsp;&nbsp;&nbsp;"Šta je?" prošapta Fini.
<BR>&nbsp;&nbsp;&nbsp;&nbsp;&nbsp;"Stao sam kolenom na neku budžu", prošišta Džek kroz stisnute zube.
<BR>&nbsp;&nbsp;&nbsp;&nbsp;&nbsp;Vrata Hejverstokovih kola otvoriše se i prosuše svetlost na zemlju. Fini i Džek raširenih očiju i otvorenih usta posmatrali su pojavu na vratima, lik u crnom ogrtaču, sa svetlošću koja je tekla oko njega kao vilinska magla. Onda su ispustili zadržani vazduh i zagledali se jedan u drugog, budalasto se kezeći. Bio je to samo Hejverstok, i dalje u kostimu iz predstave.
<BR>&nbsp;&nbsp;&nbsp;&nbsp;&nbsp;"Nije bio tamo", čuli su Luisa kako kaže. "Iz onoga što sam mogao da čujem kroz prozor, devojka je negde u gradu na zabavi i ostaće preko cele noći. Pretražio sam ambar, ali ništa nisam našao. Ako je tamo, dobro je sakriven, a devojka očigledno ne zna ništa o tome."
<BR>&nbsp;&nbsp;&nbsp;&nbsp;&nbsp;Hejverstok klimnu. "Moraćemo da porazgovaramo s njom ujutro, kad se vrati, tek da budemo sigurni."
<BR>&nbsp;&nbsp;&nbsp;&nbsp;&nbsp;Zatvorio je vrata i Luis ode do Minotaurovih kola. Henri i Tim prestaše da šapuću i okrenuše preplašene oči ka vratima u trenutku kada je Luis ušao, bez kucanja. Luis s vrata baci ispitivački pogled; smešak mu je lebdeo oko usana. Otišao je do Minotaurovog ležaja i za trenutak posmatrao nagu figuru koja je spavala. Onda se okrenuo i bez reči otišao.
<BR>&nbsp;&nbsp;&nbsp;&nbsp;&nbsp;Kada je Luis krenuo napolje, Džek i Fini jurnuše nazad, pod kola. Zastao je na stepenicama i smešak mu se smirio na usnama. Vratio se u svoja kola, gde je trebalo da ga čeka ona žena. Dečaci su ga posmatrali sve dok im se nije izgubio iz vidnog polja.
<BR>&nbsp;&nbsp;&nbsp;&nbsp;&nbsp;"Šta misliš, u kojim je Anđeo?" prošapta Džek.
<BR>&nbsp;&nbsp;&nbsp;&nbsp;&nbsp;"Ne znam", odgovori Fini, "valjda je u onim s njegovom slikom."
<BR>&nbsp;&nbsp;&nbsp;&nbsp;&nbsp;Džek klimnu, saglasan. Pohitali su na rukama i kolenima ispod kola. Zastali su i Fini pomoli glavu da vidi šta piše na boku kola. Istegao je vrat i pogledao i ostala kola.
<BR>&nbsp;&nbsp;&nbsp;&nbsp;&nbsp;"Sledeća", reče on dok se saginjao nazad. Puzili su i pružali vratove napolje, pažljivo osmatrali okolinu. Nisu videli nikakve kretnje i ispuzali su ispod karavanskih kola, izuzetno pažljivo gazeći svojim golim stopalima. Fini stavi ruku na kvaku i mišići mu se nevoljno stisnuše. Pogledao je nazad na Džeka, a zatim oprezno otvorio vrata.
<BR>&nbsp;&nbsp;&nbsp;&nbsp;&nbsp;Zavirili su unutra; Džek se istezao da vidi preko Finijevog ramena. U unutrašnosti kola vladao je mrkli mrak. Džek čvrsto stegnu Finija za ruku, ali Fini to nije ni osetio. Obojica su poskočili kada je iznenada zagrmelo i munja sevnula. Munja je za trenutak osvetlila unutrašnjost kola i oni videše lik na ležaju.
<BR>&nbsp;&nbsp;&nbsp;&nbsp;&nbsp;Dečaci na vrhovima prstiju priđoše do ležaja, gotovo ne dišući. Do ušiju im dopre buka, šuškanje posteljine i još tamnija tama uspravi se na ležaju. Duboko u grlu Džek ispusti slab piskav glas i oni krenuše unazad sve dok nisu udarili o zid.
<BR>&nbsp;&nbsp;&nbsp;&nbsp;&nbsp;"Anđele?" reče Fini gotovo nečujnim šapatom.
<BR>&nbsp;&nbsp;&nbsp;&nbsp;&nbsp;Još jedan pokret dopre s ležaja. Šibica se upalila, trenutno ih oslepevši. Začkiljili su i stisli se uza zid. Šibica se pomerila ka sveći. Upaljena sveća se podigla i svetlost pade na hrpu zmija koje su se koprcale oko para blistavih očiju.
<BR>&nbsp;&nbsp;&nbsp;&nbsp;&nbsp;Fini i Džek kriknuše i zgrabiše jedan drugoga. Sklanjali su oči, okretali leđa i čučeći se pribijali uza zid, osećajući kako im se meso već pretvara u kamen. Meduza je sedela na ležaju i znatiželjno ih posmatrala. Fini polako podiže ruku i proviri jednim okom. Džekova ruka bila je samo palac daleko. Delovala je normalno, ni nalik na kamen. Onda se Džekova ruka neznatno spustila i otkrila njegovo okruglo oko. Zaprepašćeni, buljili su jedan u drugog. Okrenuli su se, oklevajući, spremni da pobegnu ako bude neophodno, i videli da Meduza nepomično sedi na svom ležaju i posmatra ih.
<BR>&nbsp;&nbsp;&nbsp;&nbsp;&nbsp;"Pogledao sam u nju i nisam se pretvorio u kamen", reče Džek i sporo ispusti dah.
<BR>&nbsp;&nbsp;&nbsp;&nbsp;&nbsp;"Izgleda da je taj deo ipak samo mit", pomalo razočarano reče Fini, "ali sigurno je da je Meduza prava."
<BR>&nbsp;&nbsp;&nbsp;&nbsp;&nbsp;"Otkud znaš?" sumnjičavo upita Džek. "Nije nas pretvorila u kamen."
<BR>&nbsp;&nbsp;&nbsp;&nbsp;&nbsp;Fini uzdahnu i iskosa ga pogleda. "Da nije prava, skinula bi zmije pre nego što je otišla u krevet, je l' tako?"
<BR>&nbsp;&nbsp;&nbsp;&nbsp;&nbsp;Džek iskrivi usta i ozbiljno razmisli. "Aha, u pravu si", reče on. "Naravno da je Meduza prava."
<BR>&nbsp;&nbsp;&nbsp;&nbsp;&nbsp;Pogledali su unaokolo po kolima. Sirena je lebdela u rezervoaru i verovatno spavala, ali se činilo kao da je mrtva. Iza nje je Žena-Zmija, sklupčana, ležala u kavezu.
<BR>&nbsp;&nbsp;&nbsp;&nbsp;&nbsp;"Vidi, Fini!" uzbuđeno prošišta Džek. "Boginja zmija! Hoću da je izbliza vidim."
<BR>&nbsp;&nbsp;&nbsp;&nbsp;&nbsp;"Džek, došli smo da potražimo Anđela", nestrpljivo reče Fini; osećao se pomalo izdanim.
<BR>&nbsp;&nbsp;&nbsp;&nbsp;&nbsp;"Imamo vremena da pogledamo Boginju zmija, je l' tako?" zahtevao je Džek izvijajući obrve.
<BR>&nbsp;&nbsp;&nbsp;&nbsp;&nbsp;Fini zakoluta očima i nerado klimnu.
<BR>&nbsp;&nbsp;&nbsp;&nbsp;&nbsp;"Izvin'te, gospoja", reče Džek Meduzi, drhtavim glasom. "Opros'te što 'vako upadamo. Tražili smo Anđela i ušli u pogrešna kola. Je l' u redu da izbliza pogledamo Boginju zmija?"
<BR>&nbsp;&nbsp;&nbsp;&nbsp;&nbsp;"A možete li nam reći u kojim je kolima Anđeo?" dodade Fini.
<BR>&nbsp;&nbsp;&nbsp;&nbsp;&nbsp;Meduza je lutala pogledom od jednog ka drugom; pomerala je celu glavu umesto samo oči. Lice joj je pokazivalo samo znatiželju. Džek i Fini pogledaše jedan drugog.
<BR>&nbsp;&nbsp;&nbsp;&nbsp;&nbsp;Džek trznu glavom i oprezno ode do kaveza Žene-Zmije; usput je bacao zabrinute poglede na Meduzu. Žena-Zmija je spavala, ali se pomakla kako su prišli; svetlost sveća mutno se iskrila na njenim metalnim krljuštima. Meduza ih je sledila opčinjenim pogledom, ne pomerajući ništa osim glave. Fini i Džek su klekli i pritisli lica o rešetke. Žena-Zmija im je uzvratila pogled; srebrna kosa izdizala joj se kao kresta nad glavom, kao kod preplašenog kakadua. Namotaji su joj se neznatno pomerili i ona im priđe, čineći glavom brze, pticolike pokrete. Za trenutak ih je gledala, a zatim pružila malu ruku i pažljivo je spustila na Džekove smeđe, prljave prste koji su stiskali jednu šipku.
<BR>&nbsp;&nbsp;&nbsp;&nbsp;&nbsp;"Ej!", zadahta oh. "Sviđam joj se."
<BR>&nbsp;&nbsp;&nbsp;&nbsp;&nbsp;Iznenada je posegao gore i oslobodio rezu na kavezu.
<BR>&nbsp;&nbsp;&nbsp;&nbsp;&nbsp;"Nije trebalo da to uradiš", pobunio se Fini.
<BR>&nbsp;&nbsp;&nbsp;&nbsp;&nbsp;"Ššššš!" prosikta Džek i otvori vrata kaveza. Žena-Zmija ga je gledala s iščekivanjem. Džek pruži ruku unutra.
<BR>&nbsp;&nbsp;&nbsp;&nbsp;&nbsp;Onda Meduza ustade i priđe im, naginjući se da vidi šta rade. Fini i Džek istovremeno trgnuše glave i zagledaše se u zmijsko leglo samo dva palca udaljeno od njihovih noseva. Džek zalupi vrata kaveza i oni jurnuše. Zakloparali su preko poda kola, zatrupkali niz stepenice i našli se na ulici pre nego što su čak i usporili.
<BR>&nbsp;&nbsp;&nbsp;&nbsp;&nbsp;Meduza se okrenula i uplašenim očima posmatrala kako odlaze. Čula je cijuk iza sebe i okrenula glavu. Pod sopstvenom težinom vrata kaveza Žene-Zmije lagano su se otvorila. Jedna šarka se tanko, zarđalo pobuni. Žena-Zmija posmatrala je vrata koja su se otvarala i lagano njihala. Za trenutak je oklevala, a zatim poteče iz kaveza, preko poda, kroz vrata kola i niz stepenice, držeći ručice pred sobom, žureći da se sretne s noći.
<BR>&nbsp;&nbsp;&nbsp;&nbsp;&nbsp;Meduza ju je gledala kako odlazi i ništa se na njoj nije pomerilo osim glave.
<BR>&nbsp;&nbsp;&nbsp;&nbsp;&nbsp;Klecavih kolena, Fini i Džek zastadoše na pristojnoj udaljenosti i počeše da se bore za dah. Okrenuše se da pogledaju Predstavu čudesa i grom se prolomi iznad njihovih glava.
<BR>&nbsp;&nbsp;&nbsp;&nbsp;&nbsp;"'Ajmo kući, Fini", reče Džek; grudi su mu se nadimale. "Možemo ujutro da potražimo Anđela. Uz to, svakog časa će kiša, a ako tvoja majka kaže mojoj majci da sam ostao na kiši, mesec dana neću moći da subotom uveče budem s tobom."
<BR>&nbsp;&nbsp;&nbsp;&nbsp;&nbsp;Fini nije odgovorio, samo se mrzovoljno složio klimanjem glave. Krenuli su ka kući Bouvenovih, a zatim se sakrili iza utovarne platforme ledarnika kada je prošao auto šerifa Dvajera. Gledali su ga, razrogačenih očiju, kako se zaustavlja ispred Predstave čudesa i kako šerif i još tri druga čoveka izlaze iz njega. Fini i Džek zbunjeno pogledaše jedan u drugog.
<BR>&nbsp;&nbsp;&nbsp;&nbsp;&nbsp;"Rek'o sam ti da se nešto ljigavo dešava", reče Fini.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
