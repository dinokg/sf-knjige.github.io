<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;S druge strane pregrade u Hejverstokovim kolima, nasuprot njegovoj kancelariji, nalazila se soba u kojoj je Anđeo spavao i u kojoj su on i Hejverstok provodili popodneva. Četiri strane kola bile su gotovo potpuno prekrivene knjigama. Samo prostor uz jedan zid, na mestu gde se nalazio Anđelov krevet, vrata na pregradi, uzak visok prozor preko puta kreveta - zatvoren zbog spoljašnje vrućine - i prorez koji je omogućavao komunikaciju sa vozačem: samo ti delovi u prijatno prohladnoj sobi nisu bili prekriveni knjigama i zaključanim vitrinama.
<BR>&nbsp;&nbsp;&nbsp;&nbsp;&nbsp;Anđeo i Hejverstok su sedeli u sučeljenim stolicama ispod prozora, u ostrvcetu svetla. Kako se bližilo podne, sunčevi zraci su padali pod kosim uglom, iskreći čestice prašine u vazduhu, paleći Anđelovu kosu srebrnom vatrom i blistajući se na njegovom znojnom licu.
<BR>&nbsp;&nbsp;&nbsp;&nbsp;&nbsp;Hejverstok je sedeo s šakama na kolenima, razmaknutih ruku. Nagnnuo se u zraku svetla i zagledao se u Anđelovo lice. Anđeo je bio u nemirnom transu, očiju nalik na ružičaste ahate, mlitavih ruku u krilu, dlanova okrenutih naviše.
<BR>&nbsp;&nbsp;&nbsp;&nbsp;&nbsp;"Plašiš me, Anđele", blago reče stariji čovek. "Šta je to ušlo u tebe? Nikada se ranije nisi ovako ponašao. Prestani da me plašiš!" zarežao je, a onda se njegov glas opet ublažio. "Kad bi samo mogao da govoriš, moj predivni Anđele."
<BR>&nbsp;&nbsp;&nbsp;&nbsp;&nbsp;Zavalio se u stolicu; lice mu se sklonilo u senku. "Da možeš da govoriš, završili bismo s ovim pre mnogo godina. Jako sporo ide kad tako sediš tu kao blesan. Da možeš da govoriš, rekao bi mi koj' ti je vrag."
<BR>&nbsp;&nbsp;&nbsp;&nbsp;&nbsp;Iznenada se nagnuo napred i pljesnuo po kolenima. "Prestani da se boriš sa mnom!" reče on; glas mu je zaškripao od besa. Anđelovo telo je drhtalo, mišići su mi se grčili kao da kroz njih prolazi električna struja. Vilice mu se spojiše, a vrat nape. Na zajapurenom licu iskočiše mu graške znoja. Dah mu je grgoljio u grlu.
<BR>&nbsp;&nbsp;&nbsp;&nbsp;&nbsp;Onda njegovo telo teško pade. Zatvorio je oči i s naporom disao. Kad ih je otvorio i sa strahom je pogledao u čoveka. Izišao je iz transa.
<BR>&nbsp;&nbsp;&nbsp;&nbsp;&nbsp;Hejverstok je uzdahnuo i zavalio se. "Žao mi je, Anđele. Nisam hteo da te povredim, ali ti si mučio telo." Uzeo je sa police olovku i blok i pružio ih Anđelu. Anđeo ih, oklevajući, uze.
<BR>&nbsp;&nbsp;&nbsp;&nbsp;&nbsp;"Postaviću ti nekoliko pitanja i želim da mi na njih odgovoriš. Želim da odgovoriš iskreno i potpuno." Glas mu se rastopio. "Ja ne volim da te povređujem, Anđele. Ti se boriš protiv mene, dečko moj. Nikada se ranije nisi borio. Bio si uvek rastegljiv kao vlažan pesak, pružao si otpor kao puding. Kaži mi, Anđele, dečače moj. Kaži mi zašto mi se sada suprotstavljaš."
<BR>&nbsp;&nbsp;&nbsp;&nbsp;&nbsp;Anđeo ga je zbunjeno gledao, ne znajući. Bespomoćno je posmatrao olovku i blok koje je labavo držao u rukama. Podigao je oči ka drugom čoveku i odmahnuo glavom, namršten.
<BR>&nbsp;&nbsp;&nbsp;&nbsp;&nbsp;"Anđele, ne izazivaj me više. Pitao sam zašto se suprotstavljaš mojoj kontroli. Želim odgovor!"
<BR>&nbsp;&nbsp;&nbsp;&nbsp;&nbsp;I dalje zbunjen, Anđeo napisa na bloku NE ZNAM i podiže ga da Hejverstok vidi. Hejverstok zaurla. Lice mu se zažarilo od besa.
<BR>&nbsp;&nbsp;&nbsp;&nbsp;&nbsp;Anđelovo telo se trže. Glava mu polete unazad i nečujan krik zaklopara mu u grlu. Laktovi mu se stisnuše uz telo. Onda mu se mišići opustiše. Strovalio se u stolicu. Olovka i blok ispadoše mu iz mlitavih ruku.
<BR>&nbsp;&nbsp;&nbsp;&nbsp;&nbsp;"Vidiš li šta sam uradio zbog toga što si bio tvrdoglav?" upita Hejverstok mučeničkim glasom. "Anđele, Anđele, što me teraš da ti ovo radim? Ja nisam čovek teška srca. Od tebe želim samo da sarađuješ; onako kako si to uvek činio." Nasmešio se i potapšao Anđela po kolenu. "Sada ćemo opet da probamo. Podigni olovku i blok i reci mi šta te muči."
<BR>&nbsp;&nbsp;&nbsp;&nbsp;&nbsp;Teško dišući, Anđeo se sagnu i ponovo uze olovku i blok.
<BR>&nbsp;&nbsp;&nbsp;&nbsp;&nbsp;"Anđele, ovo moramo da raščistimo, pre nego što nastavimo s radom. Ne sviđa mi se ovaj ćorsokak. Šta se to desilo i prouzrokovalo ovaj otpor? Kakvu si to pustolovinicu imao koja je dovela do ovoga? Jesi li doživeo kakvo malo otkrovenje? Je si li naučio nešto što bi bilo bolje da ne znaš? Odakle ti ova neočekivana snaga? Kaži mi, Anđele."
<BR>&nbsp;&nbsp;&nbsp;&nbsp;&nbsp;Anđeo pogleda Hejverstoka a zatim povuče liniju ispod reči koje je već napisao. Podigao je blok.
<BR>&nbsp;&nbsp;&nbsp;&nbsp;&nbsp;Prsti mu se uznemiriše. Blok lepršajući pade na pod. Presamitio se u stolici, stiskajući ruke oko stomaka. Oči mu se iskolačiše na sve crvenijem, mokrom licu. Pljuvačka mu se blistala na mlohavim usnama. Curak krvi poteče mu iz nosa. Telo mu je nekontrolisano drhtalo na snopu zlatne sunčeve svetlosti. Sat na većnici lenjo je počinjao da otkucava jedanaest.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
