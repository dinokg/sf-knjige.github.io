<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Vil Hindli sagradio je kuću kada je Hauli bio gomila saluna na putu od Teksasa do Dodž Sitija. Gajio je dobru herefordsku stoku i oženio se učiteljicom iz Sent Luisa. Imao je devetnaest godina kada je počeo sa stadom, trideset kada je sagradio kuću, a trideset pet kada se oženio. U četrdesetoj rodilo mu se prvo i jedino dete, u četrdeset trećoj zaradio je prvi milion, a u četrdeset sedmoj ubio ga je pijani nadničar na ranču.
<BR>&nbsp;&nbsp;&nbsp;&nbsp;&nbsp;Istoga dana kada su nadničara obesili, njegova udovica sela je u kočiju za Dodž Siti, zajedno sa njihovim sedmogodišnjim sinom. Iz Dodž Sitija vozom se odvezla za Sent Luis i nikada više nije videla Kanzas. Ostavila je ranč bankarima i sagradila veliku gospodsku zgradu u kojoj je živela kao grofica sve dok nije umrla od difterije, kad je njenom sinu bilo petnaest godina. Potrošila je više od pola miliona.
<BR>&nbsp;&nbsp;&nbsp;&nbsp;&nbsp;Bankari, na čast im, učinili su najbolje što su mogli. Prodali su stoku, dali zemlju pod zakup i izdali kuću. Ali do svoje tridesete godine Vilov sin potrošio je i preostalih pola miliona. Bio je u dugovima koje nije mogao da plati i naredio bankarima da sve prodaju. Gospodska kuća u Sent Luisu već je bila data na aukciju.
<BR>&nbsp;&nbsp;&nbsp;&nbsp;&nbsp;Ranč je bio suviše veliki da bi ga neko mogao u komadu kupiti, tako da je isparcelisan, hiljadu jutara ovde, hiljadu jutara tamo, i prodavan i rančerima i farmerima. Čovek koji je kupio parcelu na kojoj je bila kuća već je imao lep dom u Vičiti i nije mu bila od koristi. Tako je kuća, ogoljena i napuštena, ostavljena kao viktorijanski nadgrobni spomenik u pustahiji.
<BR>&nbsp;&nbsp;&nbsp;&nbsp;&nbsp;Sada je stoka, ali ne Hindlijeva stoka, pasla oko nje i pojila se u Krivudavom potoku stotinak stopa iza kuće.
<BR>&nbsp;&nbsp;&nbsp;&nbsp;&nbsp;"Nije baš Savoj", reče Henri dok je vadio igličastu travu iz čarapa i ispitivao praznu sobu sa tapetama koje su se ljuštile, "ali će dobro poslužiti."
<BR>&nbsp;&nbsp;&nbsp;&nbsp;&nbsp;Evelin se zakikota. "Ako je ono što sam čula o ovom mestu istina, pre pedeset godina verovatno je moglo da se nosi sa Savojem. Ali nije ni izbliza onoliko veliko kakvog ga se sećam."
<BR>&nbsp;&nbsp;&nbsp;&nbsp;&nbsp;Malo su lutali nakolo, išli iz sobe u sobu, posmatrali razorenu eleganciju stare kuće. Na mestima gde su bili prozori od bojenog stakla, zjapile su rupe; prazni dovratci umesto pažljivo izrađenih vrata od mahagonija, ogoljena konstrukcija tamo gde je bogata lamperija bila skinuta. Čak su i ograde na stepeništu bile odnete.
<BR>&nbsp;&nbsp;&nbsp;&nbsp;&nbsp;"O, vidite", zavapi Evelin kad je zavirila u sobu punu sena u balama. "Skladište seno u... kako su ono zvali, konzervatorijumu?"
<BR>&nbsp;&nbsp;&nbsp;&nbsp;&nbsp;"Meni liči na zastakljenu verandu", reče Harold.
<BR>&nbsp;&nbsp;&nbsp;&nbsp;&nbsp;"Sigurna sam da ju je gospođa Hindli zvala konzervatorijum", reče Evelin.
<BR>&nbsp;&nbsp;&nbsp;&nbsp;&nbsp;Konačno su se smestili u maloj sobi, pored kuhinje, koja je još imala vrata i prozore, i u kojoj nije bilo mnogo đubreta i osa. Henri protrlja ruke. "A sad, deco, nemamo vremena za gubljenje. Anđelova obuka smesta počinje. Ne sumnjam da će Hejverstoku trebati mnogo da nas nađe. Ako se Anđeo ne pokaže kao prilježan i vredan đak, plašim se da nam je budućnost prilično turobna."
<BR>&nbsp;&nbsp;&nbsp;&nbsp;&nbsp;I tako su počeli. Seli su u krug na izbledeli linoleum i ulagivali se Anđelu, isprobavali ga, pretili mu, voleli ga, ali ništa nije vredelo. Anđeo je pokušavao, rado isprobavajući svaki predloženi postupak, ali rezultata nije bilo.
<BR>&nbsp;&nbsp;&nbsp;&nbsp;&nbsp;Bilo je već kasno popodne. Evelin ih je hranila iz košare za piknik, koju su poneli, a oni su ne prekidajući rad jeli.
<BR>&nbsp;&nbsp;&nbsp;&nbsp;&nbsp;Vlat suve trave ležala je na linoleumu ispred Anđelovih prekrštenih nogu. Glodao je pileći batak i posmatrao travku. Usredsredio se na nju, poželeo da je pomeri, zahtevao, umiljavao joj se samo da se mrdne. Pogledao je napolje kroz otvorena vrata, preko zatravnjene zemlje i oslušnuo oštro zujanje skakavaca, ćurlikanje poljskih ševa, metalno kreštanje cikada, ne obraćajući pažnju na vlat trave. Želeo je da je pokrene a da ne misli na nju.
<BR>&nbsp;&nbsp;&nbsp;&nbsp;&nbsp;Međutim, ona je ležala kao zalepljena za pod. Anđeo ispusti dah, izvi se unazad i olakša bol u kičmi. Podigao je pogled, bespomoćan.
<BR>&nbsp;&nbsp;&nbsp;&nbsp;&nbsp;"Znam da je teško, Anđele", tiho reče Henri. "Problem je u tome što nikad nisi svesno koristio dar. Ti si kao ona čuvena stonoga koja je sasvim dobro hodala sve dok je jedan insekt nije upitao kako uspeva da se snađe sa svim tim nogama, i od tada je samo ležala u jarku i trzala se.
<BR>&nbsp;&nbsp;&nbsp;&nbsp;&nbsp;"Seti se onoga pored reke kada je Evi gotovo pala u vodu. Sećaš li se šta si uradio?"
<BR>&nbsp;&nbsp;&nbsp;&nbsp;&nbsp;Anđeo zbunjeno odmahnu glavom.
<BR>&nbsp;&nbsp;&nbsp;&nbsp;&nbsp;"Zatvori oči i zamisli to", reče Evelin i uze ga za ruku. Zatvorio je oči i pognuo glavu da se koncentriše; čvrsto ju je držao za ruku. "Sedeli smo na obali", polako je počela ona i posmatrala kako se uspravna bora oblikuje na njegovom čelu. "Tim je bio pored tebe. Rekao je nešto o tome kako ne bi trebalo da napuštate kola, ali da je mislio da ti je potrebno sunca i svežeg vazduha jer si se malo ušiljio."
<BR>&nbsp;&nbsp;&nbsp;&nbsp;&nbsp;Osmeh je zaiskrio na Anđelovim usnama.
<BR>&nbsp;&nbsp;&nbsp;&nbsp;&nbsp;"Ustala sam da pođem", nastavila je Evelin. "I ti si ustao. Pošla sam, ali sam se okliznula na klizavu stenu. Počela sam da padam. Pružio si se prema meni..."
<BR>&nbsp;&nbsp;&nbsp;&nbsp;&nbsp;Anđeo se koncentrisao. Lice mu je za trenutak bilo spokojno, a zatim mu se majušna bora pojavila između očiju i proširila preko čela. Usne su mu se stisnule i jedna kapljica znoja skotrljala se niz slepoočnicu. Počeo je da duboko diše, lice mu se iskrivilo. Vazduh mu je pomamno šištao iz grla. Iznenada se pesnicama lupio po kolenima. Evelin ga je zgrabila za ruke i zadržala ih u svojim; osećala je isti bol koji je i on osećao.
<BR>&nbsp;&nbsp;&nbsp;&nbsp;&nbsp;"Krenuli smo pogrešnim putem", uzdahnu Henri.
<BR>&nbsp;&nbsp;&nbsp;&nbsp;&nbsp;"A koji je drugi put?" čangrizavo upita Tim.
<BR>&nbsp;&nbsp;&nbsp;&nbsp;&nbsp;"Previše se trudiš, Anđele. Počinjem da sumnjam da ćeš ikada uspeti da svesno prizoveš dar. Kad bi neko on nas bio hipnotičar, problem bi se mogao rešiti."
<BR>&nbsp;&nbsp;&nbsp;&nbsp;&nbsp;Napravili su kratku stanku i svako je sedeo udubljen u sopstvene misli. Anđeo se potišteno naslonio na zid. Evelin je sela pored njega, dodirnula ga i, uprkos raspoloženju u kome se nalazila, osetila kako je njegova toplina prožima.
<BR>&nbsp;&nbsp;&nbsp;&nbsp;&nbsp;Iznenada, Harold podiže pogled; zbunjena smrknutost koja se usadila na njegovo lice otkako je napustio kuću produbila se. "Potpuno ste sigurni da je taj Meksikanac bio u ambaru?" upita on.
<BR>&nbsp;&nbsp;&nbsp;&nbsp;&nbsp;Svi su se okrenuli prema njemu; pokušavali su da sakriju da ih to zabavlja. "Da, gospodine Bredli", reče Henri. "Ispričali smo vam sve što se desilo."
<BR>&nbsp;&nbsp;&nbsp;&nbsp;&nbsp;"Ali ja sam sve vreme gledao u kola. Kunem se da nije izišao."
<BR>&nbsp;&nbsp;&nbsp;&nbsp;&nbsp;"Čim si ti izišao na prednja vrata", reče Evelin, "mi smo izišli na stražnja. Skrivali smo se u jaruzi i svi smo ga videli u ambaru."
<BR>&nbsp;&nbsp;&nbsp;&nbsp;&nbsp;Harold odmahnu glavom. "Nije uopšte izlazio iz kola."
<BR>&nbsp;&nbsp;&nbsp;&nbsp;&nbsp;"Možda je dobro što se to dogodilo", reče Henri. "Možda će vas to uveriti da ne preterujemo kada kažemo kolike su Hejverstokove moći, da ne preterujemo kada kažemo u kakvoj smo opasnosti, da je tajnost zaista toliko važna da se sve mere predostorožnosti moraju preduzeti..."
<BR>&nbsp;&nbsp;&nbsp;&nbsp;&nbsp;Harold podiže ruku. "U redu. Ubedili ste me. Barem mislim da ste me ubedili. Još ništa nisam video svojim očima." Ustao je i protegao se.
<BR>&nbsp;&nbsp;&nbsp;&nbsp;&nbsp;"E, pa, vreme je da krenem nazad."
<BR>&nbsp;&nbsp;&nbsp;&nbsp;&nbsp;Evelin je otišla s njim do trema. "Šta ćeš da kažeš mami i tati?" upita ona.
<BR>&nbsp;&nbsp;&nbsp;&nbsp;&nbsp;"Smisliću nešto." Iznenada se široko osmehnuo. "Šta kažeš na ovo: oteli su te divljaci, u odeći od lišća banana i sa kostima u nosevima, da te žrtvuju svom bogu iz vulkana."
<BR>&nbsp;&nbsp;&nbsp;&nbsp;&nbsp;"Mogli bi te skloniti na sigurno", nasmejala se; bilo je to jače od nje.
<BR>&nbsp;&nbsp;&nbsp;&nbsp;&nbsp;"Aha, izgleda da istinu treba zaobići. Postoji šansa da će poverovati. Onda bi i oni bili u opasnosti."
<BR>&nbsp;&nbsp;&nbsp;&nbsp;&nbsp;Za trenutak je grickao donju usnu, a zatim podigao oči. "Pazi se, 'oćeš?" Uzeo ju je za ruku i pogledao je brižno i s ljubavlju velikog brata, pa oči počeše da je peku.
<BR>&nbsp;&nbsp;&nbsp;&nbsp;&nbsp;"Naravno", stisnula je njegovu veliku, jaku ruku. "Harolde, hvala ti. Povlačim sve ružne stvari koje sam ikada mislila o tebi."
<BR>&nbsp;&nbsp;&nbsp;&nbsp;&nbsp;"Aha", promumla on. "Ćao, Evi. Prošvercovaću vam sutra još hrane."
<BR>&nbsp;&nbsp;&nbsp;&nbsp;&nbsp;"Zdravo, Harolde."
<BR>&nbsp;&nbsp;&nbsp;&nbsp;&nbsp;Pustio joj je ruku i otišao kroz suvu travu; skakavci su zvrjali dok su u panici bežali pred njim. Posmatrala ga je dok nije došao do vrha brežuljka. Jednom se okrenuo i mahnuo, a zatim se spustio s druge strane. Onda se vratila u kuću i pridružila ostalima.
<BR>&nbsp;&nbsp;&nbsp;&nbsp;&nbsp;Uveče, kuća Hindlijevih delovala je kao da zaslužuje reputaciju koju je stekla među klincima iz Haulija. Ličila je na začaranu kuću, i verovatno je to i bila. Koja kuća bi imala više prava da u njoj borave duše koje ne mogu da se upokoje? Vil Hindli je sanjao i gradio nešto veliko, možda čak carstvo, da bi mu na ivici ispunjenja san uništio pijani nadničar. Čak ni to ne bi uništilo san; nastavio bi se on kroz njegovog sina. Ali ono što je pijani nadničar započeo, završili su Hindlijeva bezvredna žena i sin ništarija. Koji duh bi mogao da ima bolji izgovor za večiti nespokoj, nego kad bi video da je središte njegovog carstva postalo vremenom razjedena, termitima izgrickana, moćna ruševina koju koriste za smeštaj sena? Da su klinci iz Haulija te noći videli kuću, čak i najneverniji realista bio bi ubeđen da je začarana. Uzdizala se iz ravne prerije kao crna gotska ruševina posrebrena mesečinom. Avetinjski oblaci parali su nebo. Vazduh se iskrio i svetlucao od svitaca koji su oplitali kuću kao lutajuće duše.
<BR>&nbsp;&nbsp;&nbsp;&nbsp;&nbsp;U kući, neosetljivi na čarolije, svi su spavali, osim Anđela. Henri i Tim spavali su na neudobnom, tvrdom podu, i povremeno se meškoljili zbog mračnih snova. Tim je spavao uz Henrija, dodirujući ga; bio je uplašen jer je video da se sove gnezde u kući i, još gore, oglodane kosti tamo gde su četvoronožne grabljivice posećivale uništene sobe.
<BR>&nbsp;&nbsp;&nbsp;&nbsp;&nbsp;Anđeo je dremao na boku; ruka mu je bila prebačena preko Evelin koja je spavala pored njega. Njena glava bila mu je na ramenu a kratka kosa golicala mu je vrat. Kosa joj je mirisala na sunce, a njena ruka bila je prijatan teret na njegovim grudima. On nikada ranije nije bio ovoliko blizu jedne devojke, nije se mogao setiti da je ikada neku dodirnuo, da je ikada osetio dah na vratu dok je spavala.
<BR>&nbsp;&nbsp;&nbsp;&nbsp;&nbsp;Lagano se pokrenuo i pomerio joj glavu, jer mu je rame utrnulo. Ona se promeškoljila i nazalno uzdahnula, ali se nije probudila. Noga joj se pomerila i priljubila uz njegovu. Ponovo je osetio taj prekrasan bol u genitalijama. Osetio je to i toliko puta ranije, ali nikad tako jako. Uvek bi to bilo negde neodređeno u zoru i postajalo bi sve prijatnije snažnije kako se dan dužio, ali bi uvek nestalo posle izgubljenih, praznih popodneva sa Hejverstokom. Često je želeo da se to produži, da poraste do većih visina prijatnosti/bola, ali bi se uvek, popodne, povuklo, da ponovo počne da raste.
<BR>&nbsp;&nbsp;&nbsp;&nbsp;&nbsp;Neko kretanje blizu tavanice, nešto ranije, privuklo mu je pogled. Gledao je u to, a, u stvari, ništa nije video. Lebdeo je negde na pola puta između sna i jave, i mešao snove sa stvarnošću. Slike su mu proletale kroz um i nestajale, blistave slike kojih se nije mogao setiti kad bi prošle. Ali kretanje blizu tavanice bilo je stalno, pokret koji ne bi u treptaju prestao da postoji čim bi pomislio na njega. Postepeno je privukao njegovu pažnju i zamutio slučajne slike.
<BR>&nbsp;&nbsp;&nbsp;&nbsp;&nbsp;Mreža ispredenog stakla, pređe tanje od najfinije kose, zaustavljena u prostoru, blistala je u kosom zraku mesečine. Pokret je bio crn i brz. Jurio je oko srebrnaste mreže, geometrijski je povećavao, nestajao u senkama na vrhu mreže, a zatim se ponovo pojavljivao, kao nogata kap smole, dok je obilazio donji deo kruga.
<BR>&nbsp;&nbsp;&nbsp;&nbsp;&nbsp;Anđelovi obešeni kapci neznatno se podigoše i dovedoše pauka u žižu, dajući pokretu ime. Posmatrao ga je kako žurno kruži. Okolo-naokolo, okolo-naokolo...
<BR>&nbsp;&nbsp;&nbsp;&nbsp;&nbsp;Zatim se pauk zamorio, ili mu je možda palo na pamet nešto bolje. Krenuo je nadole da propada ka podu na blistavoj niti. Zaustavljao se i propadao, zaustavljao se i propadao, kao da nije baš siguran u svrhu svega toga. Kretanje vazduha ponelo ga je i zanelo nekoliko palaca u jednu stranu. Mahnito se vrteo se u krug na kraju niti.
<BR>&nbsp;&nbsp;&nbsp;&nbsp;&nbsp;Anđeo ga je posmatrao kako se okreće i vere uz nit nekoliko stopa, a zatim zastaje. Da li ga je kretanje uplašilo? pitao se. Pauk se ponovo zanjihao u dužem luku. Zbunjen si? pomisli Anđeo. Pauk se vrteo u krug, nepomičnih nogu, kao da se nadao da će proći neopažen.
<BR>&nbsp;&nbsp;&nbsp;&nbsp;&nbsp;Kružno kretanje je prestalo. Pauk je nastavio da nepomično visi i čekao da otkrije izvor moguće opasnosti. Zatim se oprezno okrenuo, spreman da se brzo uzvere nazad uz nit.
<BR>&nbsp;&nbsp;&nbsp;&nbsp;&nbsp;Iznenada, pauk je počeo da se drma kao teret na elastičnoj uzici.
<BR>&nbsp;&nbsp;&nbsp;&nbsp;&nbsp;Anđelovi obešeni kapci širom su se otvorili i mrgođenje se zače u korenu njegovog nosa.
<BR>&nbsp;&nbsp;&nbsp;&nbsp;&nbsp;Pauk je silovito odskakao; noge su mu se koprcale u vazduhu.
<BR>&nbsp;&nbsp;&nbsp;&nbsp;&nbsp;Mrgođenja nestade s Anđelovog lica i smešak mu se prikrade na usne.
<BR>&nbsp;&nbsp;&nbsp;&nbsp;&nbsp;Pauk koji je odskakao počeo je da se njiše u sve većim krugovima,
<BR>&nbsp;&nbsp;&nbsp;&nbsp;&nbsp;Anđelov smešak rascvetavao se u širok osmeh.
<BR>&nbsp;&nbsp;&nbsp;&nbsp;&nbsp;Pauk je jedrio preko sobe i bio zaustavljen na stopu od Anđelovog nosa, gde se beznadežno migoljio.
<BR>&nbsp;&nbsp;&nbsp;&nbsp;&nbsp;Anđeo mu se široko smešio.
<BR>&nbsp;&nbsp;&nbsp;&nbsp;&nbsp;Pauk se izvrnuo na bok, ponovo krenuo prema tavanici i uleteo u mrežu. Za trenutak se nije micao, a onda se brzo uzverao u tamu.
<BR>&nbsp;&nbsp;&nbsp;&nbsp;&nbsp;Anđeo oslobodi ruku ispod Evelinine šake, ne budeći je, i tiho iziđe iz kuće. Stao je na ivicu verande i ispružio ruke u noć. Iz usta mu izlete nemi krik.
<BR>&nbsp;&nbsp;&nbsp;&nbsp;&nbsp;Sve je to bilo u njemu. Oduvek je bilo tamo, ali Hejverstok mu je zatvorio vrata, naveo ga da zaboravi kako funkcioniše kvaka. Sada su vrata ponovo bila otvorena i sve je bilo tamo. Sve. Teklo je u krvi, curilo iz pora, napinjalo se da izleti.
<BR>&nbsp;&nbsp;&nbsp;&nbsp;&nbsp;Elektricitet.
<BR>&nbsp;&nbsp;&nbsp;&nbsp;&nbsp;Sila.
<BR>&nbsp;&nbsp;&nbsp;&nbsp;&nbsp;Moć.
<BR>&nbsp;&nbsp;&nbsp;&nbsp;&nbsp;Potrčao je preko trave, nesposoban da se uzdrži. Svici su iskrili oko njega kao energija koja je bežala iz njegovog tela. Pao je na kolena u snežnoj oluji svetlosti. Otkinuo je vlat suve trave i držao je u zdelici od šaka. Pogledao ju je očima nalik na vatru. Vlat trave podigla mu se sa ruku, lebela u vazduhu i kružila oko njega kao klen koji pliva na mesečini. Pratio ju je pogledom, okrećući zabačenu glavu, dok je čvrsto sedeo na zemlji i naslanjao se unazad na ruke. Sve brže i brže se kretala; proizvodila je visok, rezak zvuk, sve dok se nije raspala od sopstvenih vibracija.
<BR>&nbsp;&nbsp;&nbsp;&nbsp;&nbsp;Anđeo je otkinuo još jednu vlat trave, ne dodirujući je rukama, i lansirao je pravo uvis, sve više i više, a zatim je ostavio. Dohvatile su je visinske vazdušne struje i pala je na zemlju tri dana kasnije, blizu Džeferson Sitija u Misuriju, ni od kog neprimećena.
<BR>&nbsp;&nbsp;&nbsp;&nbsp;&nbsp;Anđeo je skočio na noge i potrčao od čistog veselja. Nosio je vetar sa sobom, kovitlao visoku travu oko sebe i razbacivao svice u kovite i vrtloge svetlosnih čestica. Zaustavio se i obgrlio samog sebe: ruke je čvrsto obavio oko grudi da se ne rasprsne od oduševljenja. Zabacio je glavu i bezglasno urliknuo na mesec.
<BR>&nbsp;&nbsp;&nbsp;&nbsp;&nbsp;Pa se bacio na zemlju i kotrljao kroz krhku travu i oštar korov, izvalio se na leđa i raširio ruke i noge, smejao se i duboko disao. Zatim je podigao ruke, spojio ih i prikupio naramak mesečine. Sa svih strana svici su pohrlili k njemu, u bujicama, rekama i strujama svetlosti, vrtlog prečnika stotinu stopa koji se u spirali spušta prema svetlijem središtu. Sreli su se iznad njegovog poleglog tela kao okeanski talasi, napravili kaskadu i kao iz vodoskoka stali da izleću u nebo.
<BR>&nbsp;&nbsp;&nbsp;&nbsp;&nbsp;Mahao je rukama kao dirigent simfonijskog orkestra. Svici su slušali svaki pokret, svaki gest; kružili su i plesali u fantastičnoj tački. Zatim izraz divljeg zanosa napusti Anđelovo lice da bi ga zamenila pažljiva koncentracija. Svici su prestali da vrte i počeli da se spajaju, da poprimaju oblik.
<BR>&nbsp;&nbsp;&nbsp;&nbsp;&nbsp;Divovski, blistavi nagi lik Evelin stajao je iznad njega. Bio je to avetinjski lik, nestvaran i idealizovan, oblikovan čistim svetlom, zaustavljen u vazduhu; iščezavao je ispod kolena da se sjedini s noći. Lik se nagnuo nad njim - delovalo je kao da ga gleda - i pružio nadole ruke koje su iskrile. On je podigao ruke k njoj. Njene velike šake sklopile su se preko njegovih i njegove postadoše crne od zbunjenih insekata što su puzili po njima.
<BR>&nbsp;&nbsp;&nbsp;&nbsp;&nbsp;Oterao ih je i lik Evelin se pokrenuo. Dobila je džinovska krila leptira kojima je zamahala i podigla se. Lik je leteo oko njega, a zatim se razložio na blistavi oblak nad zemljom.
<BR>&nbsp;&nbsp;&nbsp;&nbsp;&nbsp;Anđeo je skočio i potrčao na vrh brežuljka. Stajao je tamo, dok mu se silueta ocrtavala na mesečini, raširenih nogu i zabačene glave. Podigao je ruke i dozvao topao vetar koji je vrištao oko njega, mrsio mu pamučnu kosu, pripijao odeću uz telo.
<BR>&nbsp;&nbsp;&nbsp;&nbsp;&nbsp;Skupio je šake u pesnice. Mišići su mu poigravali na ispruženim rukama. Vetar je zamro i njegovo napregnuto telo je zadrhtalo. Lice mu se zamrzlo u ledenoj usredsređenosti. Koncentracija mu je nabrala čelo. Zemlja ispod njegovih nogu je zadrhtala i zaječala, a zatim se rascepila uz meljuću tutnjavu. Plameni jezik zasjao mu je između dlanova. Oči su mu sjale, jasne i tvrde kao granit. Plamen ga je okružio, zavrteo se u prsten oko njega, širio se sve više i više, zvučno smudeći vazduh, a onda nestao.
<BR>&nbsp;&nbsp;&nbsp;&nbsp;&nbsp;Anđelovo telo polako se opuštalo. Ruke mu se vratiše uz bokove i tvrdo svetlo napusti mu oči. Seo je na zemlju i dao se na posao.
<BR>
<BR>&nbsp;&nbsp;&nbsp;&nbsp;&nbsp;Kosi zrak sunčeve svetlosti puzio je podom i probudio Evelin. Osetila je da Anđela nema i pre nego što je videla prazno mesto pored sebe. Uzdahnula je i okrenula glavu na drugu stranu. Henri i Tim još su spavali. A Anđeo je sedeo na podu, prekrštenih nogu, i smešio joj se.
<BR>&nbsp;&nbsp;&nbsp;&nbsp;&nbsp;Zaustila je da nešto kaže, ali on je stavio prst na usta. Ustao je gipkim mačjim pokretima i pružio joj ruku. Zbunjena, prihvatila ju je. Podigao ju je na noge i izveo iz kuće, zagonetno se smešeći.
<BR>&nbsp;&nbsp;&nbsp;&nbsp;&nbsp;Naveo ju je da trči kroz travu; njegova sreća je bila tolika da je pretpostavila šta se desilo. Zaustavio se i postavio je na jedno mesto; podigao je ruku da je tu zadrži. Gledala ga je i zbunjeno se smešila, osećajući golicanje u grlu. Otrčao je nekih deset stopa od nje i okrenuo se licem prema njoj. Uz širok osmeh ispružio je ruke. Posmatrala ga je i očekivala šta će se desiti.
<BR>&nbsp;&nbsp;&nbsp;&nbsp;&nbsp;Trava između njih iznenada je počela da se kreće kao da vetar duva kroz nju, mada vetra nije bilo. Trava je šuštala i ječala. Evelin podiže pogled sa zemlje na Anđela, kome su oči blistale od uzbuđenja. Šuštanje trave tanano se promenilo. Ječala je i šaputala prašnjave reči.
<BR>&nbsp;&nbsp;&nbsp;&nbsp;&nbsp;"Evi, Evi", čulo se.
<BR>&nbsp;&nbsp;&nbsp;&nbsp;&nbsp;Evelin je zadivljeno buljila u njega. Nasmejao se ponosito i stidljivo. Polako joj je prišao; odsutnost i ranjivost nestali su iz njegovih očiju. Sagnuo se, otkinuo vlat trave i podigao je između njihovih lica. Vlat je počela da brzo vibrira, da tvori šaptave, zujeće zvuke. Zvuci postadoše reči, reske, piskave reči.
<BR>&nbsp;&nbsp;&nbsp;&nbsp;&nbsp;"Evi! Evi! Volim te, Evi!" ječala je vlat. Njegove rubinske oči s oklevanjem, s nadom, istraživale su njeno lice.
<BR>&nbsp;&nbsp;&nbsp;&nbsp;&nbsp;Ona nije mogla da se suzdrži: suze joj navreše i zajeca od sreće. Njega je to iznenadilo i zabrinulo. Ispustio je vlat trave i obavio ruke oko nje. Ona je pala u njih; jecala je i smejala mu se u grudi. Čvrsto ju je stisnuo uza se, s elekticitetom u venama.
<BR>&nbsp;&nbsp;&nbsp;&nbsp;&nbsp;"Evi", reče glas, ne papirnat glas vlati trave, već normalan glas u uhu.
<BR>&nbsp;&nbsp;&nbsp;&nbsp;&nbsp;Trgnula je glavu i stavila ruku preko uveta. Zbunjeno ga je pogledala.
<BR>&nbsp;&nbsp;&nbsp;&nbsp;&nbsp;"Šta si uradio?"
<BR>&nbsp;&nbsp;&nbsp;&nbsp;&nbsp;Sklonio joj je ruku s uveta i zadržao je u svojoj. "Ja govorim, Evi. Ja govorim." Ali usne mu se nisu pomerale.
<BR>&nbsp;&nbsp;&nbsp;&nbsp;&nbsp;Nagnula je glavu u stranu, kao da nije sigurna odakle glas dolazi. "Ja čujem glas u uhu. Šta to radiš?" prošapta ona.
<BR>&nbsp;&nbsp;&nbsp;&nbsp;&nbsp;"Vibriram ti bubnu opnu, kao da je pogađaju zvučni talasi", reče glas. Znala je da bi mu glas tako zvučao: blag, nežan, pun ljubavi.
<BR>&nbsp;&nbsp;&nbsp;&nbsp;&nbsp;"Anđele!" reče ona; smejala se i protrljala svoje vlažno lice. "To je divno!"
<BR>&nbsp;&nbsp;&nbsp;&nbsp;&nbsp;"Da li dobro zvuči?" upita on sa zabrinutim izrazom na licu. "Vežbao sam na sebi, ali nisam siguran da li dobro zvuči drugim ljudima. Mislim da kad bih još malo poradio na tome, da bih mogao da to uradim s obe bubne opne u isto vreme i da to zvuči kao da dolazi od mene umesto od nekoga ko ti sedi u uhu."
<BR>&nbsp;&nbsp;&nbsp;&nbsp;&nbsp;"Zvuči čudesno", reče ona. Bacila mu se oko vrata i radosno ga poljubila. Onda su ozbiljno pogledali jedno u drugo.
<BR>&nbsp;&nbsp;&nbsp;&nbsp;&nbsp;"Jesi li to mislio?" blago je upitala.
<BR>&nbsp;&nbsp;&nbsp;&nbsp;&nbsp;"Evi, Evi, ja te volim, ja te volim", pevao joj je glas u uhu. Ali nije joj bio potreban glas, njegove su oči sve govorile.
<BR>&nbsp;&nbsp;&nbsp;&nbsp;&nbsp;"I ja tebe volim, Anđele", reče ona šapatom; pomalo je iznenadila sebe, ali znala je da govori istinu.
<BR>&nbsp;&nbsp;&nbsp;&nbsp;&nbsp;Anđeo ju je za trenutak gledao; oči su mu bile kao veliki meseci. Zatim je nagnuo glavu napred i poljubio je, dodirom usana lakim kao mašak. Osetila je kako joj usne drhte. Onda su mu se ruke stisle. Njegova glad prožderala ju je. Želeo je da stopi njihova tela u jedno, da je obavije svojom kožom.
<BR>&nbsp;&nbsp;&nbsp;&nbsp;&nbsp;Zabacio je glavu unazad i protresao kosu kao konj. Evelin duboko uzdahnu i nasmeja se. Smeh postade zapanjen krik, brz i visok. Stisla se uz njega dok su se polako podizali u vazduh. Stavio je ruke s obe strane njenog lica i trljao usne o njene.
<BR>&nbsp;&nbsp;&nbsp;&nbsp;&nbsp;"Ne plaši se, Evi. Nikad se ne plaši mene ili onoga što mogu da učinim", glas blago i svečano izjavi u njenom uhu.
<BR>&nbsp;&nbsp;&nbsp;&nbsp;&nbsp;Njegove oči ponovo su joj čitale dušu. Klimnula je glavom. Široko se osmehnuo. Stavio joj je ruke oko struka i bacio je još više. Ponovo je kriknula, a zatim se nasmejala.
<BR>&nbsp;&nbsp;&nbsp;&nbsp;&nbsp;"Bar me upozori!" zavapi ona i pogleda u zemlju trideset stopa ispod mesta na kome je lebdela.
<BR>&nbsp;&nbsp;&nbsp;&nbsp;&nbsp;Anđeo se nasmeja s njom, njoj i zbog nje. Izvrnuo se na bok i izveo luping. Plivao je u sunčevom svetlu, kružio oko nje, voleo je. Načinio je stoj na glavi iznad nje i poljubio je naopačke. Uzeo ju je za ruku i počeli su da jedre gore, dole i naokolo, kao dve lastavice.
<BR>&nbsp;&nbsp;&nbsp;&nbsp;&nbsp;Čuli su kako im Henri nešto viče i videli da im mahnito maše rukama. Doplutali su do njega.
<BR>&nbsp;&nbsp;&nbsp;&nbsp;&nbsp;"Osećam se kao Petar Pan", nasmeja se Evelin.
<BR>&nbsp;&nbsp;&nbsp;&nbsp;&nbsp;"Anđele!", Henri je tapšao rukama. "Anđele!" Henri je poskočio. "Anđele!" Henri se nasmejao. "Uspeo si! Setio si se! Ovo je predivno!"
<BR>&nbsp;&nbsp;&nbsp;&nbsp;&nbsp;Tim je jahao na Henrijevom ramenu i očajnički se držao za njegovu kosu da ne padne, ali širok osmeh razdvojio je njegovo ružno lice.
<BR>&nbsp;&nbsp;&nbsp;&nbsp;&nbsp;"Čim sam uspeo da jednu stvar uradim, sve je bilo tu."
<BR>&nbsp;&nbsp;&nbsp;&nbsp;&nbsp;Henri je delovao zbunjeno i pritisnuo je ruku na uho. "Šta se desilo?" upita on.
<BR>&nbsp;&nbsp;&nbsp;&nbsp;&nbsp;"Anđeo govori tako što vibrira tvoju bubnu opnu", oduševljeno objasni Evelin. "Šta je rekao?"
<BR>&nbsp;&nbsp;&nbsp;&nbsp;&nbsp;"Mislim da mogu obe odjednom", reče glas i u jedno i u drugo uvo.
<BR>&nbsp;&nbsp;&nbsp;&nbsp;&nbsp;"Žao mi je, Tim", reče glas u sva tri uva.
<BR>&nbsp;&nbsp;&nbsp;&nbsp;&nbsp;Tim pljesnu rukom preko uveta i napravi grimasu. "Ne tako glasno", bunio se.
<BR>&nbsp;&nbsp;&nbsp;&nbsp;&nbsp;Sve troje se nasmejaše, pijani od sreće. Henri je zagrlio Anđela, zatim Evelin, zatim stub koji je nosio verandu.
<BR>&nbsp;&nbsp;&nbsp;&nbsp;&nbsp;Anđeo uze Evelin za ruku i oni potrčaše prema potoku.
<BR>&nbsp;&nbsp;&nbsp;&nbsp;&nbsp;Henri htede da pođe za njima. "Anđele!" povika on. "Stani."
<BR>&nbsp;&nbsp;&nbsp;&nbsp;&nbsp;"Nemoj, Henri", opomenuo ga je Tim. "Pusti ih da budu sami."
<BR>&nbsp;&nbsp;&nbsp;&nbsp;&nbsp;Henri je zastao, okrenuo lice majušnom čoveku na svom ramenu i namrštio se. "Ali šta je s Hejverstokom? Svakog trenutka može da nas nađe. Moramo ga spremno dočekati."
<BR>&nbsp;&nbsp;&nbsp;&nbsp;&nbsp;"Može to malo i da sačeka. Nikad nisam video Anđela ovakvog. Nikad ga nisam video istinski srećnog. Mislim da je tu Evi značajnija nego to što je naučio kako da koristi dar. Neka neko vreme uživaju jedno u drugom. Neka bude srećan pre nego što bude morao da se bori za naše živote."
<BR>&nbsp;&nbsp;&nbsp;&nbsp;&nbsp;Tim je još trenutak posmatrao momka i devojku kako veselo skakuću. "Možda neće pobediti", blago reče on.
<BR>
<BR>&nbsp;&nbsp;&nbsp;&nbsp;&nbsp;Anđeo se bacio na pesak u senci topola i ostao da leži na leđima. Evelin se spustila pored njega i nasmešila. Teško je disao; pluća su mu se brzo dizala i spuštala, i žmirkao je u vedro nebo. Lice mu je bilo potpuno smireno. Zavukao je ruku pod košulju i lenjo se počešao po stomaku.
<BR>&nbsp;&nbsp;&nbsp;&nbsp;&nbsp;"Umorio sam se", reče on. "Hoću samo da ležim ovde, zakopam se u pesak i ne mrdam."
<BR>&nbsp;&nbsp;&nbsp;&nbsp;&nbsp;"Ako si se toliko iscrpao od trčanja, mogli smo da letimo", dodade ona.
<BR>&nbsp;&nbsp;&nbsp;&nbsp;&nbsp;"Zato sam se i iscrpao." Namignuo joj je. "Možda se to tebi čini lako - ništa nisi ni radila; ja sam sve radio. To razmetanje umara."
<BR>&nbsp;&nbsp;&nbsp;&nbsp;&nbsp;"E, pa, prestani onda da izvodiš predstave." Napravila je grimasu i on se joj se bezobrazno nakezio.
<BR>&nbsp;&nbsp;&nbsp;&nbsp;&nbsp;"Od jutros si postao baš drzak", reče ona, podižući obrve. "Nisam sigurna da li mi se sad više sviđaš nego ranije, kad si bio nekako izbuljen i bespomoćan, i kad sam mogla da te pazim. Više nisam sigurna da li sam ti potrebna. Nisam sigurna da li ti je iko potreban."
<BR>&nbsp;&nbsp;&nbsp;&nbsp;&nbsp;On je seo i pogledao u nju; lice mu je bilo ozbiljno, a oči zabrinute. "Trebaš mi", reče glas u njenom uhu. "Dar je nešto što mogu da koristim. Ne znam kako ga koristim, ni zašto baš ja mogu da ga koristim. Ne znam zbog čega neki ljudi umeju da pevaju, a drugi ne, ili zašto neki ljudi umeju da slikaju, ili pišu, ili komponuju muziku, a drugi ne. Ja sam vrlo neuk čovek; postoji toliko stvari koje ne znam. Ja sam i dalje izgubljen i bespomoćan, i želim da brineš o meni, a i ja želim da brinem o tebi. Potrebna si mi da budem siguran da ne postajem drzak, da ne dopustim da dar preuzme upravljanje nada mnom. Prošle noći, kad mi je došao, shvatio sam kako bi lako bilo, kako bi lako bilo da postanem kao Hejverstok, da osetim da me je dar načinio posebnim, važnijim od ostalih ljudi. Ti ne možeš da shvatiš oduševljenje, slobodu da si sposoban da učiniš gotovo sve što poželiš. Ne znaš kako bi lako bilo da se osetiš kao Bog."
<BR>&nbsp;&nbsp;&nbsp;&nbsp;&nbsp;Evelin ga je pogledala i poželela da zaplače jer je bio tako svečan i tako ozbiljan; njegovo lice bilo je kao lice dečačića koji pokušava da objasni nešto važno odrasloj osobi, a nije siguran da li ga razume. Nagnula se, ovlaš ga poljubila u usta i rekla: "Ja još ne znam da li ću se ikad navići na to da te slušam, a usne da ti se ne pomeraju."
<BR>&nbsp;&nbsp;&nbsp;&nbsp;&nbsp;Obgrlio ju je i zvučno poljubio. "Ovako mogu da te istovremeno ljubim i pričam ti viceve. Jesi li čula onaj o putujućoj predstavi s nakazama i farmerovoj kćeri?"
<BR>&nbsp;&nbsp;&nbsp;&nbsp;&nbsp;Odgurnula ga je, praveći grimase i smejući se. Seo je, jako miran, i namrštio se od koncentracije.
<BR>&nbsp;&nbsp;&nbsp;&nbsp;&nbsp;"Evelin Bredli", glas joj reče u uvu i njegove usne oblikovaše reči. "Ti si nešto najlepše na svetu, i ja te volim." Zadovoljno se nasmejao. Onda je pao nazad na pesak, uz vapaj. "To je preteško."
<BR>&nbsp;&nbsp;&nbsp;&nbsp;&nbsp;Ona progunđa nešto i pade na njega; izbila mu je vazduh. Zgrabio ju je i počeli su da se kotrljaju. Uskliknula je. Kada su prestali, njegovo lice bilo je iznad njenog. Poljubio ju je i rekao, oblikujući ustima reči: "Kako je bilo?"
<BR>&nbsp;&nbsp;&nbsp;&nbsp;&nbsp;"Poljubac?"
<BR>&nbsp;&nbsp;&nbsp;&nbsp;&nbsp;"Ne. Moja usta koja se pokreću."
<BR>&nbsp;&nbsp;&nbsp;&nbsp;&nbsp;"A, to. Dosta dobro. Ali još ti čujem glas u uhu."
<BR>&nbsp;&nbsp;&nbsp;&nbsp;&nbsp;Klimnuo je glavom, a zatim se usredsredio. "Evelin Bredli, ti si najlepša na svetu, i ja te volim." Kočoperno je podigao glavu. "Pa?"
<BR>&nbsp;&nbsp;&nbsp;&nbsp;&nbsp;Iskezila se. "Nije loše. Samo, glas kao da ti odjednom dopire iz svih pravaca."
<BR>&nbsp;&nbsp;&nbsp;&nbsp;&nbsp;Uzvratio joj je kez. "Rekao sam ti da moram da vežbam." Skotrljao se s nje, legao pored i ugnezdio se. "Moram to da popravim. Ne mogu da hodam naokolo i da svima govorim u uvo. To bi moglo da nervira. Moram to da usavršim toliko da više i ne razmišljam."
<BR>&nbsp;&nbsp;&nbsp;&nbsp;&nbsp;Okrenula je lice u njegovu kosu. "Možeš ti to", reče ona.
<BR>&nbsp;&nbsp;&nbsp;&nbsp;&nbsp;Onda su neko vreme ležali i uživali u pretvaranju osećanja iscrpljenosti u zadovoljstvo.
<BR>&nbsp;&nbsp;&nbsp;&nbsp;&nbsp;"Anđele", blago upita ona nešto kasnije, "zoveš li se stvarno Anđeo?"
<BR>&nbsp;&nbsp;&nbsp;&nbsp;&nbsp;"Za drugo ime nikada nisam čuo." Osetila je kako je slegao ramenima.
<BR>&nbsp;&nbsp;&nbsp;&nbsp;&nbsp;"Gde si bio pre nego što si se pridružio cirkusu?"
<BR>&nbsp;&nbsp;&nbsp;&nbsp;&nbsp;"Oduvek sam u cirkusu."
<BR>&nbsp;&nbsp;&nbsp;&nbsp;&nbsp;"Nisi. Henri kaže da si imao oko pet godina kad te je Hejverstok našao."
<BR>&nbsp;&nbsp;&nbsp;&nbsp;&nbsp;"Ne sećam se toga."
<BR>&nbsp;&nbsp;&nbsp;&nbsp;&nbsp;"Ne možeš da se setiš ničega iz vremena pre nego što te je našao?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Trebalo bio da možeš. Ja mogu da se setim kad su mi bile tri godine. Mogu da se setim keruše koju smo imali, a koja je uginula. Bila je crna, imala je belo na vratu i zvala se Dama. Imena se baš i ne sećam. Mama mi je rekla da je bilo Dama. Ali se sećam da je umrla i da ju je tata sahranio iza ambara. Čega se ti najranijeg sećaš?"
<BR>&nbsp;&nbsp;&nbsp;&nbsp;&nbsp;Ponovo je osetila da je slegnuo ramenima. "Ne znam. Svi dani su bili slični. Ili smo putovali u kolima ili smo se spremali u nekom gradiću da održimo predstavu. Zimi bi Hejverstok našao neku kuću u nedođiji i tamo bismo ostali. Svi dani su bili slični. Kako bih neki mogao da izdvojim?"
<BR>&nbsp;&nbsp;&nbsp;&nbsp;&nbsp;Okrenula se na stranu da bi mu videla lice i spustila mu ruku na potiljak; prstima mu je prolazila kroz kosu. Ležali su tako neko vreme i mirno dremali. Evelin reče: "Verovatno se zoveš Horacije Prendergast, ili tako nekako." Osetila je da se smeje pored njenog vrata.
<BR>&nbsp;&nbsp;&nbsp;&nbsp;&nbsp;"Ja sam, u stvari, izgubljeni naslednik Vanderbiltovih miliona, koga su ukrali cigani još kao klinca." Iznenada je ustao i široko joj se osmehnuo. "Jednoga dana neko će primetiti mladež Vanderbiltovih na mom ramenu i ja ću se vratiti svojoj porodici i svojim milionima i srećno ću živeti do kraja života. Hajdemo da plivamo."
<BR>&nbsp;&nbsp;&nbsp;&nbsp;&nbsp;"Mislila sam da ne želiš da se pomeraš."
<BR>&nbsp;&nbsp;&nbsp;&nbsp;&nbsp;"Moje moći su izuzetno obnovljive." Ustao je i pružio joj ruku. Prihvatila ju je i on je podiže.
<BR>&nbsp;&nbsp;&nbsp;&nbsp;&nbsp;"Ne možemo da plivamo ovde", reče ona. "Voda nije dovoljno duboka."
<BR>&nbsp;&nbsp;&nbsp;&nbsp;&nbsp;"Ima li neko mesto?"
<BR>&nbsp;&nbsp;&nbsp;&nbsp;&nbsp;Ona pokaza. "Nizvodno, nekoliko milja ka gradu, ali tamo možda ima nekoga. Deca se sve vreme tamo kupaju."
<BR>&nbsp;&nbsp;&nbsp;&nbsp;&nbsp;"Hajdemo da vidimo", reče on; pokušavao je da mu glas zvuči kao da dopire iz usta. "Javi mi kad uspem."
<BR>&nbsp;&nbsp;&nbsp;&nbsp;&nbsp;"Bolje je. Sad kao da je dopiralo odnekud tri stope iza tebe. Bio bi dobar trbuhozborac", reče ona i iskezi se. "Jesi li siguran da hoćeš na plivanje? Dug je put pešice do tamo."
<BR>&nbsp;&nbsp;&nbsp;&nbsp;&nbsp;On joj se široko osmehnuo i podigao obrve.
<BR>&nbsp;&nbsp;&nbsp;&nbsp;&nbsp;Nasmejala se. "U redu. Rekla sam ti da će mi biti potrebno neko vreme da se naviknem."
<BR>&nbsp;&nbsp;&nbsp;&nbsp;&nbsp;Uzeo ju je za ruku i oni kliznuše iznad vode kao vilinski konjici.
<BR>&nbsp;&nbsp;&nbsp;&nbsp;&nbsp;Oko dve milje jugozapadno od Haulija Krivudavi potok pravio je oštru krivinu ka severu. Voda koja se vrtložila duboko je zasecala meko dno i tu se nalazila najomiljenija jama za kupanje već veoma dugo - nije bilo nikoga ko bi pamtio da je bilo drugačije. Velika stara topola teško se nadnosila nad obalu i pružala plivačima senku i mesto za skakanje. Dva konopca visila su sa grana koje su se pružale paralelno s ivicom vode, jedan kratak, siv i iskrzan na kraju, otkinut pre mnogo godina, i drugi nov, koji je visio gotovo do zemlje i imao nekoliko čvorova.
<BR>&nbsp;&nbsp;&nbsp;&nbsp;&nbsp;Anđeo je zadivljeno posmatrao okolinu a zatim skinuo košulju. Evelin je videla kako mišići teku pod kožom boje slonovače dok je skidao cipele i pantalone. Stajao je tamo u gaćama i gledao u nju, neznatno nasmešen; oči su mu slale rubinski izazov.
<BR>&nbsp;&nbsp;&nbsp;&nbsp;&nbsp;Šutnula je cipele. Usta su joj bila prkosna ali oči su se smejale. Rolajući, skinula je pamučne dokolenice, ne skidajući oči s njega. Iskoračila je iz haljine, skinula košulju preko glave i načinila skladnu piruetu u gaćicama i traci za grudi. Onda je poletela prema vodi koliko je noge nose i skočila u nju.
<BR>&nbsp;&nbsp;&nbsp;&nbsp;&nbsp;Anđeo ju je posmatrao, nasmejan, a zatim je prišao konopcu koji je visio s drveta. Uhvatio ga je tik iznad glave i probno ga cimnuo. Evelin ga je posmatrala iz vode, koja joj je sad bila do brade. Sa konopcem u ruci popeo se uz obalu. Okrenuo se, ščepao konopac obema rukama, podigao noge i zanjihao se prema reci. Njihao se sve više i više, sve dok nije bio gotovo naopačke okrenut. Onda se zaustavio i ostao da visi tako; iskezio joj se. Ona se nasmejala i napravila grimasu. Iznenada, on poče da pada kao olovo; divlje je mahao rukama i nogama dok je uletao u vodu, praveći talas koji ju je zapljusnuo.
<BR>&nbsp;&nbsp;&nbsp;&nbsp;&nbsp;Okrenula je glavu da joj voda ne uleti u lice. Kada je vratila pogled, on je već bio iskočio na površinu i dizao larmu.
<BR>&nbsp;&nbsp;&nbsp;&nbsp;&nbsp;"Sad mi je nešto palo na pamet", reče joj glas u uhu. "Znam li ja da plivam?"
<BR>&nbsp;&nbsp;&nbsp;&nbsp;&nbsp;"To mnogo ne menja stvar, zar ne?" reče ona i nasmeja se.
<BR>&nbsp;&nbsp;&nbsp;&nbsp;&nbsp;On se široko osmehnuo i slegnuo ramenima. Onda je načinio ucveljen izraz lica i počeo da tone. Podigao je jednu ruku, tugaljivo joj mahnuo i polako skliznuo pod vodu. Sledeće čega je bila svesna, bilo je da ju je uhvatio za članke i povukao pod vodu.
<BR>&nbsp;&nbsp;&nbsp;&nbsp;&nbsp;Smejali su se, prskali i igrali u vodi kao dve vidre, sve dok se nisu umorili. Onda su legli na pesak, pospani, i pustili da im sunce osuši tela.
<BR>&nbsp;&nbsp;&nbsp;&nbsp;&nbsp;Posle nekog vremena, Evelin se podiže na lakat i pogleda u Anđelovo lice; trudila se da zapamti svaki delić njegove površine. Oči su mu bile sklopljene, kao da spava. Zahvatila je šaku peska i pustila je da iscuri na njegove grudi, ali pesak se zaustavio palac od njegovog tela i ostao da leži zamrznut u vazduhu. Pogledala je njegovo lice, skupljenim očima, ali se činilo da i dalje spava. Pogledala je pesak, pa ponovo njegovo lice. Onda ga je pljesnula po stomaku.
<BR>&nbsp;&nbsp;&nbsp;&nbsp;&nbsp;"Prestani!" reče ona.
<BR>&nbsp;&nbsp;&nbsp;&nbsp;&nbsp;On je napola seo; oči i usta su mu bila razjapljeni kao da mu je izbila dah. Pesak mu je pao na grudi i lagano skliznuo na stomak. Pogledao je pesak, a onda nju. Počela je da se povlači.
<BR>&nbsp;&nbsp;&nbsp;&nbsp;&nbsp;Iznenada ju je zgrabio i oni su se prevrnuli nekoliko puta, nasmejani. Kada su prestali da se kotrljaju, bili su jedno uz drugo, lica samo nekoliko palaca udaljenih, i gledali se sa dečijim obožavanjem. Stavila je prst na njegovo čelo, pomerala ga lagano niz nos, preko usana, preko glatkog obraza, i prvi put shvatila da mu nije potrebno brijanje. Pratila je prstom obris njegovog lica, vajajući ga umom.
<BR>&nbsp;&nbsp;&nbsp;&nbsp;&nbsp;Podigao se na lakat i lagano nagnuo nad nju. Dodir njegovih usana bio je kao paperje i on je ponovo osetio onu predivnu bol u genitalijama, kako se širi niz butine i uz stomak.
<BR>&nbsp;&nbsp;&nbsp;&nbsp;&nbsp;Spustio joj je ruku na obraz i ona je okrenula lice prema njoj, mazeći se. Pomerio je ruku prema njenom vratu a zatim lagano skliznuo njome preko njenog glatkog, toplog ramena i ruke. Proturio je svoje prste kroz njene i podigao joj ruku; podlaktice su im se dodirivale. Gledao je kontrast njene smeće ruke i bledila njegove kože; iznenada se osetio kao pre. Ona kao da je znala i stisnula mu je ruke, očiju dubokih kao bunari.
<BR>&nbsp;&nbsp;&nbsp;&nbsp;&nbsp;Onda je ponovo sve bilo u redu. Znao je da to nije važno, ali se pitao da li može dovoljno da kontroliše svoje telo da promeni njegovu pigmentaciju. Nagnuo se i poljubio je, dao joj na znanje da je sve u redu.
<BR>&nbsp;&nbsp;&nbsp;&nbsp;&nbsp;Ponovo je legao na pesak, licem prema njoj, i razdvojio prste od njenih. Prešao je rukom duž nje i osetio još vlažan donji veš. Ruka mu je skliznula preko njenog čvrstog boka i dlan kao mu se zažario. Duboko je udahnula kad su mu ruke pošle uz njena leđa i ispod trake za grudi. Nespretno ju je odvezao i skinuo preko ramena; grudi su joj se oslobodile. Okrenula je lice u stranu; uplašila se da nije pocrvenela. Nikada joj se nisu sviđale njene grudi: bile su prevelike da bi izgledala pomodno ravna.
<BR>&nbsp;&nbsp;&nbsp;&nbsp;&nbsp;Anđeo ih uze u šake i poljubi je sa strane u vrat. Ona ispusti slab zvuk iz nosa. On je nagnuo glavu i poljubio je u grudi, jezikom dodirujući bradavicu. Mišići njenog stomaka i stegana skupiše se i činilo se kao da ne može pravilno da diše. Usta su joj bila suva a u stomaku je osećala kao da pada. Oslonila se dlanovima o njegove grudi i sklopila oči.
<BR>&nbsp;&nbsp;&nbsp;&nbsp;&nbsp;Ruka mu ponovo pođe niz njeno telo i sliznu pod lastiš njenih gaćica. Kada ih je svukao, neznatno je podigla bokove da mu olakša. Utonula je u elektricitet kada su njegova ruka i prsti počeli da je istražuju. Njene ruke su se neumorno kretale preko njegovih ramena, leđa i bokova.
<BR>&nbsp;&nbsp;&nbsp;&nbsp;&nbsp;Pritisak u Anđelovim genitalijama je postao bolan. Iskobeljao se iz njenih ruku, podigao na kolena i skinuo šorc. Evelin je posmatrala, zadivljena, znatiželjna i pomalo uplašena, ono što nikada ranije nije videla.
<BR>&nbsp;&nbsp;&nbsp;&nbsp;&nbsp;On ponovo leže pored nje, obgli je i pritisnu uza se. "Oprosti", prošapta njegov glas u njenom uhu. "Ne znam kako treba."
<BR>&nbsp;&nbsp;&nbsp;&nbsp;&nbsp;Anđeo je ušao polako i nežno. Istraživali su, dodirivali, ispitivali, pretraživali svoja tela i činili čudesna, predivna otkrića. On je oklevao u početku, i bio nezgrapan, ali ona nije imala osnovu za poređenje. Pomagala mu je kad je mogla, opraštala mu nespretnost, volela njegovu nevinost.
<BR>&nbsp;&nbsp;&nbsp;&nbsp;&nbsp;Zacvilela je na prvi bol i on je zastao i voleo je. Kada je ponovo počeo, polako, bilo im je lakše oboma. Ali pritisak je suviše narastao i njegovo oslobađanje došlo je prebrzo.
<BR>&nbsp;&nbsp;&nbsp;&nbsp;&nbsp;Ležao je dremljiv pored nje i znao da nije do kraja zadovoljna, osećao njenu glad. A onda se pritisak u njemu opet javio, ali ne tako žestok, ne tako zahtevan.
<BR>&nbsp;&nbsp;&nbsp;&nbsp;&nbsp;Drugi put se sigurnije pokretao; polako je sladio, pustio da traje i oboje su bili zadovoljni.
<BR>&nbsp;&nbsp;&nbsp;&nbsp;&nbsp;Evelin se nasmejala od ushićenja i ugnezdila u pesku. Anđeo se nadvio nad nju i lagano je poljubio. Stidljivo joj se nasmešio, ali s određenom dozom ponosa. Ispružila se, zarila prste u njegovu raščupanu belu kosu i povukla nadole, da ga opet poljubi.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
