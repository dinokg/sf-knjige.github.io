<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Ljudi su stajali oko Hejverstokove putujuće predstave kuriorziteta i čudesa i slušali uzdahe, krike i aplauze koji su periodično dopirali iz šatre. Zgledali su se i široko osmehivali, vrpoljeći se u prekrasnom iščekivanju druge predstave. Međutim, neki od njih nervozno su pogledavali ka sevanju koje se jednako približavalo i zabrinuto slušali gromove koji su se svaki put činili pomalo glasnijim.
<BR>&nbsp;&nbsp;&nbsp;&nbsp;&nbsp;Farmeri sa usevima u poljima brinuli su zbog grada, previše vetra ili previše kiše. A to da će se probuditi i u bledom jutarnjem svetlu ugledati žito povijeno i slomljeno, slepljeno sa blatom i vodom; mlad kukuruz tako iskidan i pocepan da se više neće oporaviti, sem što će možda proizvesti neke male anemične klipove - bila im je stalna mora.
<BR>&nbsp;&nbsp;&nbsp;&nbsp;&nbsp;Drugi su se brinuli da će zbog oluje možda morati da propuste predstavu. Cikloni su ih sve brinuli. Vreme je ciklona, klimali su jedan drugom. Definitivno, vreme ciklona. Onaj iz sedamnaeste, onaj koji je oduvao staru krunionicu pamuka, došao je baš iz ovakvog oblaka, baš posle mraka kakav je sad. Oni koji su se sećali, a većina jeste, slagali su se. Ali su uvek uspevali da zaborave da je isto govoreno za svaki oblak koji bi se pojavio.
<BR>&nbsp;&nbsp;&nbsp;&nbsp;&nbsp;Oni koji i nisu bili zabrinuti, reč po reč i - osetili su strah. Raštrkali su se, prvo jedno ili dvoje, oni koji su živeli dalje, koji su pomislili da bi mogli da stignu kući pre nego što izbije oluja, a onda sve više njih. Deca, osujećena u najznačajnijem trenutku svojih života, molila su da ostanu, da ih ostave, napuste, bilo šta, samo da ne propuste Predstavu čudesa. Molbe su prerastale u vrištanje, bes i suze osujećenosti, a onda u suze bola kada su njihovi očevi snašno naneli dlanove i kaiševe na stražnjice kratkih pantalona i kombinezona. Deca čiji roditelji nisu polazili, zabrinuto su gledala u svoje starije i tražila znake pokreta.
<BR>&nbsp;&nbsp;&nbsp;&nbsp;&nbsp;Pljesak se iznenada razli iz šatre, posle neobično duge tišine.
<BR>&nbsp;&nbsp;&nbsp;&nbsp;&nbsp;Unutra, na platformi, Žena-Zmija skupila je svoje namotaje i zastori se sklopiše.
<BR>&nbsp;&nbsp;&nbsp;&nbsp;&nbsp;Luis priđe pročelju pozornice i pljesak ubrzo zamre. Redovi ljudi migoljili su se na drvenim klupama. Sad je vreme. Anđeo, Čarobni Dečak. Prisećali su se svega što su čuli, i čekali, jedva dišući.
<BR>&nbsp;&nbsp;&nbsp;&nbsp;&nbsp;"Hvala vam, dame i gospodo", reče Luis pomalo nervozno. "Ah... imam neprijatnu dužnost da vas obavestim da Anđeo, Čarobni Dečak, neće moći večeras da izvede svoju tačku. On se... ah... naprasno razboleo. Hvala vam."
<BR>&nbsp;&nbsp;&nbsp;&nbsp;&nbsp;Uzdah se izdiže iz mase. Luis nastavi da priča ne bi li prigušio njihovo nezadovoljstvo.
<BR>&nbsp;&nbsp;&nbsp;&nbsp;&nbsp;"Poslednja tačka našeg programa je Henri-eta, pola čovek pola žena. Zbog delikatne prirode ove tačke, zamolili bismo da sva deca ispod osamnaest godina obavezno napuste auditorijum."
<BR>&nbsp;&nbsp;&nbsp;&nbsp;&nbsp;Fineas Bouven i Džek Spejn zbunjeni napustiše šatru, lica natmurenog kao južno nebo.
<BR>&nbsp;&nbsp;&nbsp;&nbsp;&nbsp;"Ne razumem, Džek", reče Fini, glasa piskavog od neverice. "Kako Anđeo može da bude bolestan? On je čaroban. On ne može da bude bolestan."
<BR>&nbsp;&nbsp;&nbsp;&nbsp;&nbsp;"Možda nije stvarno čaroban", nevoljno ponudi Džek.
<BR>&nbsp;&nbsp;&nbsp;&nbsp;&nbsp;"Kako to možeš da kažeš?" zapanjeno ciknu Fini. "Majke mu, zar nisi video šta je uradio? Pretvorio se u plamteću pticu, lebdeo kroz vazduh, postao blesak groma." Naslonio se na orgulje koje su ćutale. Obrve su mu se spuštale sa glasom. "Oh, čaroban je on. Zato je samo po sebi razumljivo da ne može da bude bolestan."
<BR>&nbsp;&nbsp;&nbsp;&nbsp;&nbsp;Pogledao je Džeka, s mračnom pouzdanošću u očima. "Nešto ljigavo se ovde dešava."
<BR>&nbsp;&nbsp;&nbsp;&nbsp;&nbsp;Obojica klimnuše, polako i važno.
<BR>&nbsp;&nbsp;&nbsp;&nbsp;&nbsp;Unutar šatre, zastori se otvoriše i Henri iziđe u svojoj Henri-eta odeći.
<BR>&nbsp;&nbsp;&nbsp;&nbsp;&nbsp;"Hvala ti, Luis, dečačiću dragi", reče on, ali briga je otupela njegov glas. Govorio je gotovo mehanički, ne koketirajući s publikom i ne gledajući Luisa erotično ispod oka. "Dame i gospodo, vaš ceremonijal-majstor večeras bio je Luis Ortez. Nagradite ga za izvrsno obavljen posao."
<BR>&nbsp;&nbsp;&nbsp;&nbsp;&nbsp;Luis se uglađeno poklonio raštrkanom pljesku šačice ljudi koji su još bili tamo, i požurio kroz zastore. Henri ga je znatiželjno posmatrao i pitao se šta se to dešava, pitao se šta nije u redu s Anđelom; on nikada ranije nije bio bolestan i nikad nije propustio predstavu. Zatim je započeo svoj govor, ali srcem nije bio tamo.
<BR>
<BR>&nbsp;&nbsp;&nbsp;&nbsp;&nbsp;Luis je brzo otišao do Hejverstokovih kola i lagano zakucao na vrata. "Ja sam, Luis", reče blago. Začuo je prigušen poziv iznutra i otvorio vrata.
<BR>&nbsp;&nbsp;&nbsp;&nbsp;&nbsp;Hejverstok je sedeo za stolom i s očitim zadovoljstvom pušio cigaru. Mali Tim snuždeno je sedeo na stolu, onoliko daleko od pokrivenog kaveza za ptice koliko je to bilo moguće.
<BR>&nbsp;&nbsp;&nbsp;&nbsp;&nbsp;"Jesi li nešto saznao?" upita Luis uz zavereničku veselost jedva potisnutu u glasu.
<BR>&nbsp;&nbsp;&nbsp;&nbsp;&nbsp;"Naravno", srdačno odgovori Hejverstok. Luis ga nikada nije video tako dobro raspoloženog, kao da i on uživa u adrenalinskom šoku izazvanom nenadanim skretanjem sa svakodnevne kolotečine. "Kako su paorčine primile Anđelovo odsustvo?"
<BR>&nbsp;&nbsp;&nbsp;&nbsp;&nbsp;"Nisu bili srećni!"
<BR>&nbsp;&nbsp;&nbsp;&nbsp;&nbsp;"E, da." Hejverstok se široko osmehnu. "Život je pun malih razočaranja, zar ne, Time?"
<BR>&nbsp;&nbsp;&nbsp;&nbsp;&nbsp;Tim nije gledao u njega.
<BR>&nbsp;&nbsp;&nbsp;&nbsp;&nbsp;"Izgleda da su Tim i Anđeo jutros bili na pecanju i da su sreli jednu curu. Jednu jako lepu curu iz grada. Zove se Evelin Bredli i živi nekoliko milja s one strane mosta. Anđeo je možda otišao tamo, a možda i nije, ali Tim mi kaže da mu se devojka jako dopala. Idi i pogledaj."
<BR>&nbsp;&nbsp;&nbsp;&nbsp;&nbsp;Luis klimnu i smešak mu zalebde na usnama. Hejverstok je nehajno mahnuo rukom prema kavezu. "Kad već ideš, istovari negde Timovog prijatelja. Više nam neće trebati, zar ne, Time?"
<BR>&nbsp;&nbsp;&nbsp;&nbsp;&nbsp;"Ne", blago reče Tim; strah i stid obojili su mu glas.
<BR>&nbsp;&nbsp;&nbsp;&nbsp;&nbsp;"Vrlo dobro", razgovetno reče Hejverstok. "Sredi se. Ubrzo ćeš morati na još jednu predstavu. Luis, vrati Tima u šatru."
<BR>&nbsp;&nbsp;&nbsp;&nbsp;&nbsp;Luis podiže Tima i kavez. Smešak se spustio na njegove usne poput moljca.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
