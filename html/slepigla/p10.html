<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Cirkus je spavao u jarkom jutru i čekao tamu da naglo oživi od čuda van moći poimanja. Ali iza zida kola odvijala se aktivnost koju znatiželjne oči sa ulice nisu mogle da vide. Jedan od šest radnika nosio je zobnicu na ramenu, a onda ispraznio zob u korito nadohvat sapetih konja. Drugi je ušao u kola sa pokrivenom činijom u jednoj ruci i vedrom u drugoj.
<BR>&nbsp;&nbsp;&nbsp;&nbsp;&nbsp;Meduza je sedela za malim stolom, strpljivo čekajući da je nahrane. Pogledala je čoveka i sivim jezikom prešla preko usana. Zmije na njenoj glavi su se koprcale, praćakale i prepirale oko uhvaćenog skakavca, prevelikog da ga progutaju, palacale malim crvenim jezicima i šištale. Grč na Meduzinom obrazu ritmično se trzao.
<BR>&nbsp;&nbsp;&nbsp;&nbsp;&nbsp;Cirkuski radnik je spustio pokrivenu činiju na sto. Ona je skinula poklopac i kašikom nespretno počela da jede barenu hranu.
<BR>&nbsp;&nbsp;&nbsp;&nbsp;&nbsp;Uzeo je onda svežanj zamotan u mesarski papir i ribe iz njega bacio u Sirenin rezervoar. Zgrabila ih je i pohlepno počela da ždere ostavljajući krljušt i deliće mesa da lenjo plutaju po zamućenoj vodi.
<BR>&nbsp;&nbsp;&nbsp;&nbsp;&nbsp;Iskrenuo je vedro iznad kaveza Žene-Zmije i ubacio joj veliki komad sirovog mesa. Komad je udario o dno kaveza uz krvav tresak. Žena-Zmija je pogledala čoveka zbunjenim ptičjim očima, pokrenula namotaje i nežnim šakama podigla meso. Sitno ga je grickala, lagano se njišući.
<BR>&nbsp;&nbsp;&nbsp;&nbsp;&nbsp;Radnik je izišao iz kola i vratio se u šatru. Krila šatre bila su povučena naviše, da blag povetarac uđe unutra. Neko vreme je posmatrao Minotaura i trojicu drugih radnika kako bacaju kockice na vunenom pokrivaču. Minotaur je nosio plavu košulju od šambreja i smeđesive pantalone od engleske kože. Papci su mu groteskno štrčali iz nogavica s manžetnama.
<BR>&nbsp;&nbsp;&nbsp;&nbsp;&nbsp;Radniku je dosadila igra i on se okrenu Kelsiju Armstrongu koji je spavao na klupi. Znao je da je Kelsi prošlu noć proveo sa devojkom iz grada. Kelsi je kod Hejverstoka bio već gotovo godinu dana, duže od ostalih radnika. Bio je tu već toliko dugo da je postao bezbrižan - ili mu je bilo dosta. Kad bi Hejverstok doznao, Kelsi bi dobio nogu u dupe, pomisli čovek. Uzdahnuo je. Pa, Hejverstok će doznati. On uvek dozna, ali ne od mene. Mogao bi da dobijem koji poen, ali ne želim Kelsija na savesti. Trebalo bi da mu je drago što sam ja bio taj koji ga je prošle noći video, a ne neko drugi.
<BR>&nbsp;&nbsp;&nbsp;&nbsp;&nbsp;Legao je na drugu klupu i zaspao.
<BR>
<BR>&nbsp;&nbsp;&nbsp;&nbsp;&nbsp;Kada je završio s igrom, Minotaur je ustao i protegao se. Mišići su mu napeli tkaninu košulje sve dok se nije učinilo da će se ona raspasti. Protrljao je prepone, pokušavajući da olakša bol koji se usredsredio na to mesto i uporno se pojačavao. Bol je uvek bio s njim; i uvek je rastao dotle da je morao da bude zadovoljen. Čak ni tada nije potpuno nestajao, samo bi se tiho ugnezdio između njegovih stegana i iznova započinjao rast.
<BR>&nbsp;&nbsp;&nbsp;&nbsp;&nbsp;Napustio je šatru i uzmuvao se oko kola, pošao da uđe u jedna, a onda zastao. Video ju je između kola, iako ona njega nije mogla. Bila je to devojka od prošle noći, ona s dugom svilenkastom kosom. Prsti su mu se nesvesno pomerali kao da miluje njenu dugu, meku, ljupku kosu.
<BR>
<BR>&nbsp;&nbsp;&nbsp;&nbsp;&nbsp;Hejverstok je sedeo pored otvorenih vrata svojih kola i mehanički jeo, kao da je glad bila nepoželjna napast. Posmatrao je Minotaura i znao da se opasna tačka ubrzano bliži. Luis je rekao da je na tragu izgledne prilike. Moraće da razgovara s Luisom i uveri se...
<BR>&nbsp;&nbsp;&nbsp;&nbsp;&nbsp;Oči mu se suziše kada je Anđeo prošao s Timom na ramenu.
<BR>&nbsp;&nbsp;&nbsp;&nbsp;&nbsp;"Anđele!" oštro reče on. "Dođi ovamo."
<BR>&nbsp;&nbsp;&nbsp;&nbsp;&nbsp;Anđeo zastade i okrete se sa slutnjom u rubinskim očima. Tim mu nešto šapnu na uvo. Anđeo se pope stepenicama i stade na ulazu u karavan.
<BR>&nbsp;&nbsp;&nbsp;&nbsp;&nbsp;"Gde ste bili?"
<BR>&nbsp;&nbsp;&nbsp;&nbsp;&nbsp;"Nismo želeli da vam smetamo", reče Tim, oklevajući, "pa smo u mojim kolima igrali karte."
<BR>&nbsp;&nbsp;&nbsp;&nbsp;&nbsp;"Gde je Henri?"
<BR>&nbsp;&nbsp;&nbsp;&nbsp;&nbsp;"Ne znam. Ni on ni Minotaur nisu bili tamo."
<BR>&nbsp;&nbsp;&nbsp;&nbsp;&nbsp;"Anđele, vrati Tima u njegova kola. Onda dođi ovamo da doručkuješ." Napeto je gledao Anđela. "Imamo neka posla."
<BR>&nbsp;&nbsp;&nbsp;&nbsp;&nbsp;Anđeo klimnu glavom i spusti se stepenicama. Tim se držao za Anđelovu snežnu kosu i bacao pogled unazad, prema tamnom čoveku koji se jedva video kroz otvorena vrata. Njegovo malo gnjecavo lice bilo je brižno.
<BR>
<BR>&nbsp;&nbsp;&nbsp;&nbsp;&nbsp;Tim je spavao u maloj gajbici smeštenoj na kraju Henrijevog toaletnog stočića. Kad ga je Anđeo ostavio tamo, on se ushodao tamo-amo po stolu, između razbacanih kozmetičkih preparata, šepajući na kljastoj nozi. Svaki njegov pokret odražavao se u ogledalu toaletnog stočića.
<BR>&nbsp;&nbsp;&nbsp;&nbsp;&nbsp;Zastao je i odahnuo u trenutku kada je Henri ušao.
<BR>&nbsp;&nbsp;&nbsp;&nbsp;&nbsp;"Gde je Anđeo?" upita Henri spuštajući se sedao na stolicu.
<BR>&nbsp;&nbsp;&nbsp;&nbsp;&nbsp;"Sa Hejverstokom. Henri..."
<BR>&nbsp;&nbsp;&nbsp;&nbsp;&nbsp;"Šta je to bilo na potoku?"
<BR>&nbsp;&nbsp;&nbsp;&nbsp;&nbsp;"To pokušavam da ti kažem. Devojka je počela da pada. Okliznula se na kamenu i počela da pada. Anđeo je posegnuo za njom, ali je ona prestala da pada pre nego što ju je dodirnuo. Njegova ruka je bila šest palaca od nje kada je prestala da pada. Oduvek sam ti govorio da je Anđeo taj koji ima dar, ne Hejverstok. Bio sam u pravu! Anđeo, a ne Hejverstok. Video sam." Njegov slabašni glas bio je sve uzbuđeniji. "Stvarno je Anđeo taj. Hejverstok ga pod hipnozom koristi.
<BR>&nbsp;&nbsp;&nbsp;&nbsp;&nbsp;"Siguran si? Nema greške?"
<BR>&nbsp;&nbsp;&nbsp;&nbsp;&nbsp;"Nema greške."
<BR>&nbsp;&nbsp;&nbsp;&nbsp;&nbsp;"A devojka? I ona je to videla? Je l' to zbog toga bilo, to o natprirodnom?"
<BR>&nbsp;&nbsp;&nbsp;&nbsp;&nbsp;"Da. Zar ti nije rekla?"
<BR>&nbsp;&nbsp;&nbsp;&nbsp;&nbsp;"Nije." Henri je grickao donju usnu. "Ništa nije rekla o tome. Samo je rekla da joj se to verovatno samo pričinilo."
<BR>&nbsp;&nbsp;&nbsp;&nbsp;&nbsp;"Veruješ li da je stvarno tako mislila?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Meni je rekla da mi ne veruje kad sam joj predočio tu mogućnost. Nisam znao šta drugo da joj kažem. Zato sam te i pozvao. Misliš li da će to nekom ispričati?"
<BR>&nbsp;&nbsp;&nbsp;&nbsp;&nbsp;"Ne znam, ali mislim da se više neće motati ovuda. Rekao sam joj da je jadni Anđeo prostodušan. Ako je imala neke požudne šeme u vezi s njim, to će je ohladiti."
<BR>&nbsp;&nbsp;&nbsp;&nbsp;&nbsp;"Trebalo bi."
<BR>&nbsp;&nbsp;&nbsp;&nbsp;&nbsp;"Činilo se da to deluje, a onda, ne znam... nešto se smešno desilo."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Počela je da se smeje. Počela je da se penje stazom prilično gnevna; onda je počela da se smeje. Bilo je vrlo čudno."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
