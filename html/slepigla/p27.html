<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;U nedelju, u Prvoj haulijevskoj metodističkoj crkvi, pre propovedi, velečasni Pomeroj obznanio je da će se sahrana Fransin Latam obaviti u utorak ujutro u 10:00 u Prvoj hrišćanskoj crkvi. Oni koji žele da joj odaju poštu, mogu to učiniti u Redvajnovom pogrebnom zavodu. Zatim je održao propoved punu krvi i gromova o božjoj odmazdi i Sataninim demonima. Iako je dosta okolišio i koristio alegoriju i parabolu, sa posebno jakim naglaskom na pale anđele i zmiju u rajskom vrtu, niko iz pastve ni za trenutak nije posumnjao da govori o cirkusu i požaru koji ga je uništio. Poznavali su svog pastora i očekivali nešto slično. Neki svetovniji vernici velečasnog Pomeroja komentarisali su da su zaista srećni zbog toga što Bog tako pažljivo gleda na Hauli u Kanzasu.
<BR>&nbsp;&nbsp;&nbsp;&nbsp;&nbsp;Kada je služba bila gotova, Rouz Vilet je izišla i ostavila sudiju, majku, Lilu, Grejs Elizabet i Voša Pikoka da, kao i svake nedelje, proćaskaju s pastorom. Voš je bio pridošlica u grupi. On bi ćutao, osim ako mu se neko ne bi direktno obratio, ali bi se, ne odajući to nijednim pokretom, vrpoljio da svrši s tim, da zatim svrši s nedeljnim ručkom kod Viletovih i vrati se nazad u Milers Korners poslovima koje je morao da obavi. Sudija bi pozvao pastora na nedeljni ručak, što je pastor očekivao, pastor bi ljubazno odbio, što je sudija očekivao, i to bi bilo gotovo.
<BR>&nbsp;&nbsp;&nbsp;&nbsp;&nbsp;Rouz je bila gotovo jedina koja je napustila crkvu. Tog nedeljnog jutra bilo je toliko tema za razgovor. Cirkus je bio glavna tema, ali sama predstava bila je potamnjena požarom i smrću svih tih ljudi. Broj se razlikovao od jednih do drugih. A tu je bila i oluja i, naravno, jadna Fransin.
<BR>&nbsp;&nbsp;&nbsp;&nbsp;&nbsp;Rouz je bila duboko u mislima i nije mnogo slušala propoved, ali ono što je čula, samo je raspalilo sećanja koja je pokušavala da potisne. Ona nikada nije imala problema da potisne neprijatna sećanja u tamne uglove, gde bi uspešno bila zanemarena, ali ovo je bilo drugačije. Sećanja nisu bila neprijatna. Gorela su jasnom, žarkom vatrom bolnog zadovoljstva. Ali užasne posledice otkrivanja poništavale su uživanje u sećanju. Kad bi samo mogla da ne razmišlja o posledicama i da nastavi da se kupa u plamenu sećanja; međutim, nije mogla. Bili su neopozivo povezani. Jedino rešenje bilo je da ih oboje odagna, da se oslobodi i zadovoljstva i bola.
<BR>&nbsp;&nbsp;&nbsp;&nbsp;&nbsp;Hodala je niz senovitu ulicu, sa Biblijom i rukavicama stisnutim u ruci, i nije ni primećivala kuda ide, svesna svojih pokreta tek toliko da izbegne da ne stane u barice koje su se smanjivale. Osetila ga je pre nego što je progovorio; žmarci su krenuli uz kičmu usled njegovog prisustva.
<BR>&nbsp;&nbsp;&nbsp;&nbsp;&nbsp;"Rouz", reče on.
<BR>&nbsp;&nbsp;&nbsp;&nbsp;&nbsp;Zastala je, sleđena. Tutnjava je započela u njenoj glavi i postajala sve jača, sve dok nije zaglušila sve ostalo. Podigla je pogled. Jecaj joj je zastao u grlu. Želela je da kaže hiljadu stvari, drekne mu da je ostavi na miru, zamoli ga da je dodirne, ali ništa što bi rekla ne bi se čulo od tutnjave.
<BR>&nbsp;&nbsp;&nbsp;&nbsp;&nbsp;"Rouz", ponovo reče on. Iznenadila se što od sve te buke u glavi uopšte može da čuje. Stajao je iza žbunova jorgovana i delovao umorno, tako neobrijan.
<BR>&nbsp;&nbsp;&nbsp;&nbsp;&nbsp;Iza sebe osećala kretanje ljudi koji su izlazili iz crkve. Naterala je svoje noge da se pokrenu. On se povukao dublje u žbunje.
<BR>&nbsp;&nbsp;&nbsp;&nbsp;&nbsp;"Isto mesto", reče on. "Čekaću te."
<BR>&nbsp;&nbsp;&nbsp;&nbsp;&nbsp;Napravila je korak, onda još jedan; terala je jednu nogu ispred druge sve dok nije stigla kući. Presvukla se i sela na poslednji stepenik, dok su Grejs Elizabet i Lila pomagale majci da iznese hranu na sto. Kada ju je majka pozvala, ušla je u trpezariju, ali nije mogla da jede. Sudija ju je grdio, majka obigravala oko nje, ali ona se izvinila i promrmljala da nije gladna i da ide da se prošeta. Krenula je u suprotnom pravcu od krunionice, ali se ipak zatekla kako stoji ispred nje. Ušla je i on ju je obgrlio, poljubio i poveo u prostoriju prekrivenu mekim semenom pamuka. Stisnula se uz njega i rukama grubo prelazila preko njegovih grudi i ramena. Ponovo ju je poljubio i raskopčao joj odeću. Haljina joj je skliznula do stopala, a ona je nastavila da ga dodiruje. Kada se do kraja svukla, i kada je odeća ležala razbacana oko njih, on se i sam svukao. Dodirivala je svaki novi otkriveni deo njegovog tela. Kada je ostao nag, pokušala je da ga celog odjednom dodirne i poželela da zavrišti što ne može.
<BR>
<BR>&nbsp;&nbsp;&nbsp;&nbsp;&nbsp;Ležala je na semenu pamuka, tela napola ukopanog kretnjama. On je sedeo pored nje i široko joj se osmehivao dok je pušio cigaretu. Obesno je dunuo kolut dima na nju, a zatim se nagnuo i poljubio je; jednom rukom naslonio se na njenu dojku. Ona ga je zagrlila oko vrata i pripila se uz njega, sve dok se nije nasmejao i otrgao.
<BR>&nbsp;&nbsp;&nbsp;&nbsp;&nbsp;Zadrhtala je i skupila se, koliko je bio snažan.
<BR>&nbsp;&nbsp;&nbsp;&nbsp;&nbsp;Kelsi je ispružio ruke iznad glave, zatim promeškoljio ramena i lenjo zevnuo. Ustao je i otišao do vrata; usput je skidao seme pamuka koje mu se zalepilo za butine, nezainteresovan za svoju nagost, kao lav. Odškrinuo je vrata nekoliko palaca, žmirnuo u iznenadnu svetlost i bacio napolje opušak. Za trenutak je gledao napolje, a zatim zatvorio vrata. Vratio se i pao na kolena pored nje.
<BR>&nbsp;&nbsp;&nbsp;&nbsp;&nbsp;"Šta ćemo, Rouz?" upita on.
<BR>&nbsp;&nbsp;&nbsp;&nbsp;&nbsp;Odvratila je pogled u stranu i pratila uzan snop svetlosti koji je dolazio kroz rupu od eksera na limenom zidu. Konačno, ona reče: "Zašto nisi otišao?"
<BR>&nbsp;&nbsp;&nbsp;&nbsp;&nbsp;Uzdahnuo je i opustio ramena. "Zamalo da odem. Čim smo sinoć razgovarali, otiš'o sam do pruge s namerom da uskočim u prvi teretnjak. Sedeo sam tamo u jarku dva sata i čekao." Šmrknuo je i nasmešio se. "Kada je konačno naiš'o, išao je tako brzo da bi' slomio vrat da sam pokuš'o. Tako sam se vratio. O, Rouz", reče on i stavi ruku na njen stomak. "Volim te i mislim da i ti voliš mene. Idemo jedno uz drugo. Posle one noći i ovoga sad, ne možeš da porekneš da idemo jedno uz drugo."
<BR>&nbsp;&nbsp;&nbsp;&nbsp;&nbsp;Okrenula je glavu prema njemu. "Ja neću da bežim s tobom, i zato nemojmo o tome."
<BR>&nbsp;&nbsp;&nbsp;&nbsp;&nbsp;"E, pa, onda", reče on, "ja ću da ostanem ovde."
<BR>&nbsp;&nbsp;&nbsp;&nbsp;&nbsp;Iznenada, njegova ruka težila je tonu; isterala je dah iz njenog tela. Ona sede i obrisa ruku. "Ne želim da ostaneš. Neću da bežim s tobom i ne želim da ostaneš." Nesigurno je ustala.
<BR>&nbsp;&nbsp;&nbsp;&nbsp;&nbsp;On spusti pogled na svoje šake. "Ne govori tako, Rouz."
<BR>&nbsp;&nbsp;&nbsp;&nbsp;&nbsp;Počela je da sakuplja svoju odeću. "Odlazi, Kelsi. Odlazi i ostavi me na miru." Brzo se obukla, kao da će njegova moć nad njenim telom nestati ako ga više ne bude video. Reči su joj klizile s usana krajnje precizne. "Ja imam sopstvene planove za život, Kelsi. Moj život biće siguran, ugodan i uzoran. Udaću se za čoveka koji zauzima određen položaj u ovom gradu, koji će mi pružiti sve što želim. Neću se udati za nekog gologuzana koji će morati da nadniči u polju ili da istovara vreće u radnjama. Neću da živim u nekoj brvnari sa dve prostorije i da perem drugima da bih jednom godišnje mogla da kupim novu haljinu. Ovde ima toliko siromaha i ja ne želim da budem jedan od njih, ni zbog tebe, ni zbog bilo kog drugog. Ne želim više da te vidim, Kelsi. Odlazi i ostavi me na miru." Skrenula je pogled u stranu i nameštala haljinu.
<BR>&nbsp;&nbsp;&nbsp;&nbsp;&nbsp;"Ako je tako, Rouz", blago reče on, "zašto si danas došla?"
<BR>&nbsp;&nbsp;&nbsp;&nbsp;&nbsp;Zastala je, a zatim ga pogledala. "To s tim nema veze."
<BR>&nbsp;&nbsp;&nbsp;&nbsp;&nbsp;"Ima i te kako veze. Zar ne shvataš? Sve te stvari koje želiš nisu važne ako nisi s nekim koga voliš, ako nisi srećna. Osim toga, ko kaže da ti ja sve to ne mogu da pružim?"
<BR>&nbsp;&nbsp;&nbsp;&nbsp;&nbsp;"Kelsi, odlazi i ostavi me na miru."
<BR>&nbsp;&nbsp;&nbsp;&nbsp;&nbsp;"Ne", reče on i široko se osmehnu. "Ti, u stvari, ne veruješ u sve to, jer inače ne bi došla. Ostaću ovde i nateraću te da promeniš mišljenje."
<BR>&nbsp;&nbsp;&nbsp;&nbsp;&nbsp;Gledala ga je kako sedi tamo, nag, i smeje joj se. Znala je da je u pravu. Već je mogla da oseti kako njegova moć deluje na njeno meso. Uskoro će postati tolika da će morati da mu priđe, potpuno pod njegovom kontrolom.
<BR>&nbsp;&nbsp;&nbsp;&nbsp;&nbsp;Uzdahnula je. "A šta ćeš da radiš? Da do kraja života da živiš u krunionici?"
<BR>&nbsp;&nbsp;&nbsp;&nbsp;&nbsp;"Zaposliću se, možda ću i da nosim vreće u radnjama, nije važno. Skućiću se, zaraditi nešto novca, steći mesto u društvu kao i bilo koji mlad čovek vredan poštovanja i, posle određenog vremena, da ne moraš više da brineš zbog oca, zaprosiću te, sve kako se valja i kako je red."
<BR>&nbsp;&nbsp;&nbsp;&nbsp;&nbsp;"Sve si smislio, zar ne? A šta ako te moj otac izbaci iz kuće?"
<BR>&nbsp;&nbsp;&nbsp;&nbsp;&nbsp;"Neće. Radiću tako naporno i poštovaće me toliko da će me dočekati raširenih ruku." Ponovo se nasmešio.
<BR>&nbsp;&nbsp;&nbsp;&nbsp;&nbsp;"A šta ćeš da radiš u međuvremenu, dok se ne zaposliš i ne stekneš sav taj novac?"
<BR>&nbsp;&nbsp;&nbsp;&nbsp;&nbsp;"O", reče on živahno, "ja već imam para. Hejverstok je solidno plać'o, a ja ga nisam proćerd'o na krijumčare pića i lake žene. Čim Hejverstok i Luis odu, skućiću se i počeću da tražim posao."
<BR>&nbsp;&nbsp;&nbsp;&nbsp;&nbsp;Znatiželjno ga je posmatrala. "Kakve veze oni imaju s tim?" Namrštila se. "Ovde se kriješ od njih, zar ne?"
<BR>&nbsp;&nbsp;&nbsp;&nbsp;&nbsp;"A šta misliš od koga bi'."
<BR>&nbsp;&nbsp;&nbsp;&nbsp;&nbsp;"Ne znam. Pretpostavljala sam da se kriješ od mog... Zašto si pobegao posle vatre?"
<BR>&nbsp;&nbsp;&nbsp;&nbsp;&nbsp;"Nisam hteo da reskiram."
<BR>&nbsp;&nbsp;&nbsp;&nbsp;&nbsp;"Šta da reskiraš?"
<BR>&nbsp;&nbsp;&nbsp;&nbsp;&nbsp;"Da ne završim pečen kao krompirići, kao i ostali."
<BR>&nbsp;&nbsp;&nbsp;&nbsp;&nbsp;Ponovo se namrštila."Šta to znači?"
<BR>&nbsp;&nbsp;&nbsp;&nbsp;&nbsp;"Pretpostavljam da je sve ubedio da je to bio nesrećan slučaj ili nešto slično."
<BR>&nbsp;&nbsp;&nbsp;&nbsp;&nbsp;"Zar nije?"
<BR>&nbsp;&nbsp;&nbsp;&nbsp;&nbsp;Šmrknuo je. "Dosta sam bio s Hejverstokom, duže od svih ostalih, osim od nakaza, i oči i uši su mi bile otvorene. Znam više o njemu nego što on sam misli. Lud je kol'ko je težak. I zao kao zmija. Ponekad mi je bilo baš žao nekih nakaza. Iako meni nikada ništa nije učinio. Brzo sam naučio da malo 'saradnje' dobro dođe." Slegnuo je ramenima. "U svakom slučaju, bilo je vreme da odem. Hejverstoku je bivalo sve dosadnije. Prošle noći, kad je Minotaur ubio tu devojku..."
<BR>&nbsp;&nbsp;&nbsp;&nbsp;&nbsp;"Fransin?" reče Rouz, i oseti nešto čudno u dnu stomaka.
<BR>&nbsp;&nbsp;&nbsp;&nbsp;&nbsp;"Ne znam kako se zvala. Dešavalo se to i ranije. Posle toga, pretpostavljam da je Hejverstok izludeo i počistio sve, osim dobrog starog Luisa."
<BR>&nbsp;&nbsp;&nbsp;&nbsp;&nbsp;"Namerno je podmetnuo vatru i ubio sve te ljude?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"U to ne možeš da budeš siguran."
<BR>&nbsp;&nbsp;&nbsp;&nbsp;&nbsp;"Dovoljno sam siguran da ću mu se sklanjati s puta sve dok mu ne vidim leđa."
<BR>&nbsp;&nbsp;&nbsp;&nbsp;&nbsp;"I tebe bi ubio? Zašto? Šta si uradio?"
<BR>&nbsp;&nbsp;&nbsp;&nbsp;&nbsp;"Nisam ništa uradio. Ludacima ne treba razlog." Legao je na leđa i prekrstio ruke ispod glave. "Vrati se večeras. Čekaću te."
<BR>&nbsp;&nbsp;&nbsp;&nbsp;&nbsp;"Ne. Ne mogu."
<BR>&nbsp;&nbsp;&nbsp;&nbsp;&nbsp;"I donesi mi nešto da pojedem. Umirem od gladi." Sklopio je oči i promeškoljio se da se udobnije namesti.
<BR>&nbsp;&nbsp;&nbsp;&nbsp;&nbsp;Rouz je otvorila vrata, zatim se okrenula i za trenutak ga posmatrala, ali ništa nije rekla. Kelsi je ležao ispružen po semenu pamuka, obučen samo u ponos svoga tela, lagodan, zadovoljan i siguran u svoju moć. Onda se pažljivo obazrela da vidi ima li nekoga u blizini i otišla, zatvorivši vrata iza sebe.
<BR>&nbsp;&nbsp;&nbsp;&nbsp;&nbsp;Rouz zakorači u senku cirkuskih kola: sunce je bilo vrelo, a ona je izišla bez suncobrana. Još nekoliko ljudi bilo je tamo; lutali su naokolo, gledali, preturali po pocrnelim ostacima. Rouz se nije sećala kako je stigla od krunionice do izgorelog cirkusa. Nije nameravala da ide tamo; nije bila sigurna da nije nameravala da ide tamo. Namrštila se, nesposbna da razume šta tamo traži.
<BR>&nbsp;&nbsp;&nbsp;&nbsp;&nbsp;Stajala je samo nekoliko trenutaka i prebirala po toj pomisli, kada su se vrata karavanskih kola otvorila. Skočila je i pogledala nagore. Hejverstok je stajao u dovratku, a Luis odmah iza njega. Osmeh blesnu na Hejverstokovim ustima.
<BR>&nbsp;&nbsp;&nbsp;&nbsp;&nbsp;"Dobar dan, mlada damo", reče on.
<BR>&nbsp;&nbsp;&nbsp;&nbsp;&nbsp;"Oh", reče ona. "'Bar dan."
<BR>&nbsp;&nbsp;&nbsp;&nbsp;&nbsp;Sišao je niz stepenice, a Luis ga je sledio. "Jeste li došli da pogledate poslednje ostatke?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Ne... ovaj, samo sam prolazila i zastala. Žao mi je zbog požara. Bio je to dobar cirkus."
<BR>&nbsp;&nbsp;&nbsp;&nbsp;&nbsp;Tužno se nasmešio. "Avaj, sve je gotovo. Prastara čudesa završila su u dimu. Ali čovek to mora filozofski da primi. Život teče dalje, kako se kaže. Kada se jedna vrata zatvore, ne ostaje ti ništa drugo nego da otvoriš druga."
<BR>&nbsp;&nbsp;&nbsp;&nbsp;&nbsp;"Da", polako reče ona. Iznenada je osetila kako se diže vetar, ali ništa se nije komešalo. "Sreća da svi nisu stradali."
<BR>&nbsp;&nbsp;&nbsp;&nbsp;&nbsp;"Zaista. Sudbina se nasmešila Luisu i meni. A jutros smo saznali da se i Anđeo ne nalazi među nesrećnicima. Međutim, jadničak se uplašio i pobegao. Da ga slučajno niste videli?"
<BR>&nbsp;&nbsp;&nbsp;&nbsp;&nbsp;"O?" reče ona, pomalo iznenađena. "Ne. Nisam."
<BR>&nbsp;&nbsp;&nbsp;&nbsp;&nbsp;"Obavestićete nas ako se nešto tako desi?"
<BR>&nbsp;&nbsp;&nbsp;&nbsp;&nbsp;"O, da, naravno. Drago mi je da je Anđelu dobro. Ali mislila sam na jednog drugog čoveka." Vetar u njenoj glavi duvao je sve jače, najednom studen.
<BR>&nbsp;&nbsp;&nbsp;&nbsp;&nbsp;Za delić sekunde Hejverstokovo lice je otvrdnulo, a zatim se osmeh vratio. "A kog to čoveka, draga moja?"
<BR>&nbsp;&nbsp;&nbsp;&nbsp;&nbsp;"Pa, ne znam kako se zove. Radio je u cirkusu. Mislim da je u petak uveče, kad sam bila tamo, primao karte."
<BR>&nbsp;&nbsp;&nbsp;&nbsp;&nbsp;"Kelsi", blago reče Luis.
<BR>&nbsp;&nbsp;&nbsp;&nbsp;&nbsp;"A otkud znate da je još među živima?" upita Hejverstok, i dalje se smešeći.
<BR>&nbsp;&nbsp;&nbsp;&nbsp;&nbsp;"Videla sam ga kako ide u krunionicu."
<BR>&nbsp;&nbsp;&nbsp;&nbsp;&nbsp;"A kada to?"
<BR>&nbsp;&nbsp;&nbsp;&nbsp;&nbsp;"Sad baš. Šetala sam."
<BR>&nbsp;&nbsp;&nbsp;&nbsp;&nbsp;"Izgleda da nam se sreća iz časa u čas sve više smeši."
<BR>&nbsp;&nbsp;&nbsp;&nbsp;&nbsp;"E, pa", reče ona, "trebalo bi da se vratim kući. Do viđenja."
<BR>&nbsp;&nbsp;&nbsp;&nbsp;&nbsp;"Do viđenja, draga moja."
<BR>&nbsp;&nbsp;&nbsp;&nbsp;&nbsp;Otišla je, a vetar se viorio oko nje. Zviždao joj je kroz glavu, studen i vlažan.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
