<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Lorens Blok: SAVRŠENI ZATVOR
<P>&nbsp;&nbsp;&nbsp;&nbsp;&nbsp;Prvi Alteanac reče: "Dakle, kula je gotova."
<BR>&nbsp;&nbsp;&nbsp;&nbsp;&nbsp;Drugi Alteanac se osmehnu: "Izvrsno. Onda je sve spremno za zatvorenika?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Jesi li siguran da će mu biti potpuno udobno? Neće polako da kopni, a onda i da ugine u takvim okolnostima?"
<BR>&nbsp;&nbsp;&nbsp;&nbsp;&nbsp;"Neće", uzvrati prvi Alteanac. "Biće sve u redu. Podizanje kule trajalo je dugo, a i ja sam imao prilike da proučavam stvorenje. Napravili smo mu habitat baš po meri."
<BR>&nbsp;&nbsp;&nbsp;&nbsp;&nbsp;"Nadam se." Drugi Alteanac blago zadrhta. "Ne znam", reče on. "Pretpostavljam da je u pitanju samo projekcija sa moje strane, ali već i sama pomisao na zatvor..." On zaćuta i ponovo zadrhta.
<BR>&nbsp;&nbsp;&nbsp;&nbsp;&nbsp;"Znam", uzvrati drugi sa razumevanjem. "Tako nešto za sve je nas ranije bilo nepojmljivo. Cela ta zamisao o utamničenju nekog bližnjeg sasvim je odvratna, priznajem. Ali, ipak, pomisli samo na stvorenje!"
<BR>&nbsp;&nbsp;&nbsp;&nbsp;&nbsp;"Ne bi valjalo da je na slobodi."
<BR>&nbsp;&nbsp;&nbsp;&nbsp;&nbsp;"Ne bi! Oh, ne, nipošto! Pa ono ubija. Smaklo je trojicu naših pre no što smo uspeli da ga sputamo."
<BR>&nbsp;&nbsp;&nbsp;&nbsp;&nbsp;Drugi Alteanac snažnije zadrhta nego ranije i za trenutak je izgledalo da će mu pripasti muka. "Ali zašto? Kakvo je on to biće, za ime Boga? Odakle potiče? Šta radi ovde?"
<BR>&nbsp;&nbsp;&nbsp;&nbsp;&nbsp;"Ah", reče prvi, "mnogo pitaš. Nema načina, znaš, da dokučimo nijedan od odgovora na ta pitanja. Jednog jutra otkrila ga je jedna desetina. Pokušali su da mu se obrate i šta misliš kako je on na to uzvratio?"
<BR>&nbsp;&nbsp;&nbsp;&nbsp;&nbsp;"Nasrnuo je na njih, kako sam čuo."
<BR>&nbsp;&nbsp;&nbsp;&nbsp;&nbsp;"Tačno! Potpuno bezrazložni nasrtaj koji je za posledicu imao pogibiju trojice. Prvi zabeležen slučaj ubistva za poslednjih trideset pokoljenja. Neverovatno!"
<BR>&nbsp;&nbsp;&nbsp;&nbsp;&nbsp;"A posle..."
<BR>&nbsp;&nbsp;&nbsp;&nbsp;&nbsp;"Držan je kao zatvorenik. Nije bilo komunikacije, nikakvih otkrića, ničega. Jede sve što mu dajemo, spava kada padne noć, a budi se u svitanje. Ništa nismo doznali o njemu, ali ti ipak nešto mogu reći zasigurno: opasan je!"
<BR>&nbsp;&nbsp;&nbsp;&nbsp;&nbsp;"Jeste", reče drugi Alteanac.
<BR>&nbsp;&nbsp;&nbsp;&nbsp;&nbsp;"Veoma opasan. Moramo ga držati pod ključem. Razume se, ne želimo da mu naudimo: stoga smo njegov zatvor napravili ne samo potpuno bezbedan, nego i potpuno udoban. Usuđujem se da kažem da smo obavili valjan posao."
<BR>&nbsp;&nbsp;&nbsp;&nbsp;&nbsp;"Slušaj", reče drugi, "možda sam sitničav. Ne znam. Ali jesi li siguran da nikako ne može da pobegne?"
<BR>&nbsp;&nbsp;&nbsp;&nbsp;&nbsp;"Sasvim."
<BR>&nbsp;&nbsp;&nbsp;&nbsp;&nbsp;"Otkud si toliko siguran?"
<BR>&nbsp;&nbsp;&nbsp;&nbsp;&nbsp;Prvi Alteanac uzdahnu. "Kula je visaka sto trideset stopa. Pad sa te visine nesumnjivo je poguban. Slažeš se?"
<BR>&nbsp;&nbsp;&nbsp;&nbsp;&nbsp;"Slažem."
<BR>&nbsp;&nbsp;&nbsp;&nbsp;&nbsp;"Zatvorenikove prostorije nalaze se na vrhu kule, a vrh je širi od osnove, što znači da su zidovi zakošeni ka unutra. Uz to, oni su veoma, veoma glatki, tako da spuštanje niz njih nikako ne dolazi u obzir."
<BR>&nbsp;&nbsp;&nbsp;&nbsp;&nbsp;"Da li se možda može spustiti dole istim putem kojim će se i popeti? Mogućnost izgleda razložna."
<BR>&nbsp;&nbsp;&nbsp;&nbsp;&nbsp;"I to je isključeno. Biće dovezen u svoje prostorije posredstvom jedne pneumatične cevi, koju ćemo takođe koristiti da mu dostavljamo hranu. Cela kula je tako projektovana da se u nju može ući preko cevi, ali se iz nje može izići samo skokom sa vrha. Hranu koju ne pojede, kao i sve ostalo što bude odbacivao moći će naprosto da baci odozgo."
<BR>&nbsp;&nbsp;&nbsp;&nbsp;&nbsp;Drugi Alteanac zavrte glavom. "Izgleda bezbedno..."
<BR>&nbsp;&nbsp;&nbsp;&nbsp;&nbsp;"I treba da izgleda. Zato što jeste bezbedno."
<BR>&nbsp;&nbsp;&nbsp;&nbsp;&nbsp;"Nadam se. Nadam se da je bezbedno i nadam se da nije okrutno, ali ipak... No, dobro, kada će dovesti zatvorenika u kulu? Je li sve spremno za njegov smeštaj?"
<BR>&nbsp;&nbsp;&nbsp;&nbsp;&nbsp;"Jeste, spremno je. Staviše, upravo treba da ga odvedemo tamo. Da li bi voleo da i ti pođeš? Moglo bi da bude zanimljivo."
<BR>&nbsp;&nbsp;&nbsp;&nbsp;&nbsp;"Pa, hajdemo onda."
<BR>&nbsp;&nbsp;&nbsp;&nbsp;&nbsp;Obojica se u tišini uputiše ka kolima prvog Alteanca i bez reči se odvezoše do kule. Kula je uistinu predstavljala upečatljivo zdanje, kako u pogledu veličine, tako i izgleda. Oni iziđoše iz kola i stadoše da čekaju; uskoro se pojavi jedan kamion koji se zaustavi kraj osnove kule. Iz kamiona iziđoše tri alteanska stražara koji izvedoše zatvorenika. Na udovima su mu stajali okovi.
<BR>&nbsp;&nbsp;&nbsp;&nbsp;&nbsp;"Shvataš?" upita prvi Alteanac. "Ovakvog ćemo ga staviti u cev, a kad bude došao do vrha tamo će pronaći ključ za okove."
<BR>&nbsp;&nbsp;&nbsp;&nbsp;&nbsp;"Mudro."
<BR>&nbsp;&nbsp;&nbsp;&nbsp;&nbsp;"Sve smo isplanirali", objasni prvi. "Ne želim da to zvuči hvalisavo, ali stvar smo ispitali iz svih uglova."
<BR>&nbsp;&nbsp;&nbsp;&nbsp;&nbsp;Zatvorenik je stavljen u cev, čiji se otvor nalazio kod same osnove kule. Potom je cev brižljivo zatvorena i zaptivena. Trojica alteanskih stražara sačekali su nekoliko trenutaka sve dok se kod osnove nije upalilo crveno svetlo, što je značilo da je zatvorenik ušao u svoje prostorije. Potom se vratiše do kamiona i odvezaše se putem.
<BR>&nbsp;&nbsp;&nbsp;&nbsp;&nbsp;"Mogli bismo sada da pođemo", reče prvi. "Pa ipak, sačekao bih još malo da vidim da li će baciti dole okove. Ako nemaš ništa protiv?"
<BR>&nbsp;&nbsp;&nbsp;&nbsp;&nbsp;"Baš naprotiv. I mene to zanima. Tako nešto se, dozvolićeš, ne viđa svaki dan."
<BR>&nbsp;&nbsp;&nbsp;&nbsp;&nbsp;Stali su da čekaju. Posle nekoliko minuta jedan par okova stade da leti kroz vazduh i pade na tle dvadesetak jardi od dvojice Alteanaca.
<BR>&nbsp;&nbsp;&nbsp;&nbsp;&nbsp;"Ah", reče prvi. "Našao je ključ."
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije, za prvim parom dolete i drugi, a za ovim usledi i ključ. A onda zatvorenik priđe rubu kule i naže se preko ograde, pogledavši ih odozgo.
<BR>&nbsp;&nbsp;&nbsp;&nbsp;&nbsp;"Grozno", reče drugi Alteanac. "Drago mi je što nikako ne može da pobegne."
<BR>&nbsp;&nbsp;&nbsp;&nbsp;&nbsp;Zatvorenik ih je zamišljeno posmatrao nekoliko trenutaka. Zatim se pope na ogradu, zamaha krilima i vinu se put neba.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
