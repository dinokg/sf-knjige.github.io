<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Aleksej Panšin: SUDBINA MILTONA GOMRATA
<P>&nbsp;&nbsp;&nbsp;&nbsp;&nbsp;Milton Gomrat provodio je dane sanjajući o boljem životu. Tačnije rečeno, provodio je dane kao đubretar. Ispraznio bi kantu smeća kroz stražnji otvor gradskog kamiona, a zatim bi se gubio u snovima dok je mašina jednolično kloparala. Mrzeo je taj kamion, mrzeo je svoju ubogu sobicu, a mrzeo je i beskonačan sled sivih dana.
<BR>&nbsp;&nbsp;&nbsp;&nbsp;&nbsp;Snovi su mu predstavljali zbir neiskorišćenih mogućnosti u životu, a kako je tih mogućnosti bilo veoma mnogo snovi su mu bili divni.
<BR>&nbsp;&nbsp;&nbsp;&nbsp;&nbsp;Miltonov omiljeni san nikada nisu sanjali oni od nas koji znaju ko su im roditelji. Miltona su pronašli u neobično oblikovanoj korpi od vrbova pruća na stepeništu sirotišta i to mu je u dečačkom dobu omogućilo da slobodno zamišlja beskonačan broj veličanstvenih sudbina koje bi mogle i koje bi se ostvarile samom pojavom neke majke, ujaka ili rođake koji dolazi po njega i odvodi ga u večno leto gde mu je pravo mesto.
<BR>&nbsp;&nbsp;&nbsp;&nbsp;&nbsp;Odrastao je, uspeo da maturira milošću uprave jedne javne škole koja je verovala da svako treba da maturira bez obzira na sposobnosti, a zatim se zaposlio u gradskoj službi, sve vreme snevajući isti ružičasti san.
<BR>&nbsp;&nbsp;&nbsp;&nbsp;&nbsp;A onda, jednog dana, dok je stajao pored kamiona za smeće, pred njim se stvorio mršav, nestrpljiv tip u jednostavnom crnom odelu. Nije se čuo nikakav prasak, šušanj ili lupa dok se to događalo... bilo je to veoma poslovno pojavljivanje.
<BR>&nbsp;&nbsp;&nbsp;&nbsp;&nbsp;"Milton Gomrat?" upita čovek, a Milton klimnu. "Ja sam terenski agent iz Centrale za verovatnoću. Mogu li da razgovaram sa vama?"
<BR>&nbsp;&nbsp;&nbsp;&nbsp;&nbsp;Milton ponovo klimnu. Taj čovek nije mu bio baš majka ili rođak, ali je očigledno napamet znao teme koje je Milton mrmljao iz dana u dan od kada zna za sebe.
<BR>&nbsp;&nbsp;&nbsp;&nbsp;&nbsp;"Ovde sam da ispravim grešku nastalu u tkanju verovatnoće", reče čovek.
<BR>&nbsp;&nbsp;&nbsp;&nbsp;&nbsp;"Kao dete bili ste nepažnjom isključeni iz vlastite dimenzije i prebačeni u ovu. Kao ishod toga došlo je do napetosti u stvarnosti. Ne mogu vas naterati da pođete sa mnom, ali ako to budete učinili, povešću vas na vaše pravo mesto."
<BR>&nbsp;&nbsp;&nbsp;&nbsp;&nbsp;"A kakav je to svet?" zapita Milton. "Da li je nalik na ovaj?" On mahnu prema ulici i kamionu.
<BR>&nbsp;&nbsp;&nbsp;&nbsp;&nbsp;"Oh, nipošto", reče čovek. "To je svet čarobnjaštva, zmajeva, vitezova, zamkova i takvih stvari. Ali neće vam biti teško da se priviknete na njega. Prvo, to je mesto koje vam po pravu pripada i vaš um će mu se prilagoditi. Drugo, da bih vam olakšao stvari, pripremio sam nekog ko će vam pokazati vaše mesto i objasniti vam sve što vas bude zanimalo."
<BR>&nbsp;&nbsp;&nbsp;&nbsp;&nbsp;"Poći ću", reče Milton.
<BR>&nbsp;&nbsp;&nbsp;&nbsp;&nbsp;Svet mu se zacrne pred očima istog trenutka pošto je izgovorio dotične reči, a kada je ponovo mogao da razaznaje stvari, on i čovek stajali su u dvorištu nekog velikog kamenog zamka.
<BR>&nbsp;&nbsp;&nbsp;&nbsp;&nbsp;S jedne strane nalazila su se siva kamena zdanja; s druge stajao je ružičnjak sa crvenim, belim i žutim cvetovima. Pred njima se obreo jedan sredovečan čovek guste brade.
<BR>&nbsp;&nbsp;&nbsp;&nbsp;&nbsp;"Evo nas", reče čovek u crnom. "Evane, ovo je tvoj štićenik. Miltone Gomrate, ovo je Evan Asperito. On će ti objasniti sve što je potrebno da znaš."
<BR>&nbsp;&nbsp;&nbsp;&nbsp;&nbsp;Tada čovek pozdravi obojicu. "Gospodo, Centrala verovatnoće od sveg srca vam zahvaljuje. Učinili ste nam uslugu. Postavili ste stvari na prava mesta."
<BR>&nbsp;&nbsp;&nbsp;&nbsp;&nbsp;A zatim nestade.
<BR>&nbsp;&nbsp;&nbsp;&nbsp;&nbsp;Evan, bradonja, reče: "Pođi za mnom."
<BR>&nbsp;&nbsp;&nbsp;&nbsp;&nbsp;Okrenu se i uđe u najbližu zgradu. Bila je to štala puna konja.
<BR>&nbsp;&nbsp;&nbsp;&nbsp;&nbsp;Pokazao mu je na gomilu slame u jednom uglu.
<BR>&nbsp;&nbsp;&nbsp;&nbsp;&nbsp;"Tamo možeš da spavaš."
<BR>&nbsp;&nbsp;&nbsp;&nbsp;&nbsp;Zatim mu je pokazao gomilu balege. Tamo su se nalazile pobodene dugačke vile, kao i jedna kolica.
<BR>&nbsp;&nbsp;&nbsp;&nbsp;&nbsp;"Natovari kolica balegom i zaspi njome grmove ruža u bašti. Kada završiš s tim, naći ću ti nešto drugo da radiš."
<BR>&nbsp;&nbsp;&nbsp;&nbsp;&nbsp;On potapša Miltona po leđima.
<BR>&nbsp;&nbsp;&nbsp;&nbsp;&nbsp;"Znam da će ti biti teško u početku, momče. Ali ako te budu mučila bilo kakva pitanja, slobodno mi se obrati u svako doba."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
