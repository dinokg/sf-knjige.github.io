<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Bil Pronzini: PURPURNA KRAVA
<P>&nbsp;&nbsp;&nbsp;&nbsp;&nbsp;Kada je Flojd Anzelmo ugledao purpurnu kravu kako pase na jednom brežuljku njegovog imanja, jednog oktobarskog jutra, pomislio je da ima priviđenja.
<BR>&nbsp;&nbsp;&nbsp;&nbsp;&nbsp;Naglo je zakočio svoj kamionet pored prilaznog puta koji je krivudao kroz njegovo imanje, povukao ručnu kočnicu i nagnuo se preko sedišta da još jednom pogleda. Još je bila tamo. Zurio je u nju želeći da ona iščezne. Ali nije.
<BR>&nbsp;&nbsp;&nbsp;&nbsp;&nbsp;Anzelmo lagano zatrese glavom i iziđe iz kamioneta. Stajao je na pošljunčenom putu, zaklanjajući oči od sjaja zimskog sunca. Još je bila tamo.
<BR>&nbsp;&nbsp;&nbsp;&nbsp;&nbsp;Pobogu, pomisli Anzelmo. Sledeći put će mi se priviđati ružičasti slonovi. A ja uopšte ne pijem.
<BR>&nbsp;&nbsp;&nbsp;&nbsp;&nbsp;On podiže kragnu svog kaputa štiteći se od hladnoće i ranog jutarnjeg vetra, a zatim duboko uzdahnu i obiđe oko kamioneta. Pažljivo je napredovao kroz vlažnu travu pored puta, lako se prebacio preko bele ograde i počeo da se penje uz brežuljak.
<BR>&nbsp;&nbsp;&nbsp;&nbsp;&nbsp;Na pola puta zastade da bi još jednom pogledao. Do đavola, krava je stvarno bila purpurna; veoma prijatna, bledoljubičasta, tamnija nijansa te boje. Ipak, kontrast koji je činila sa svetlim hlorofilnim zelenilom trave i tamnim, smeđe-belim ostalim kravama, bio je prilično uznemirujući.
<BR>&nbsp;&nbsp;&nbsp;&nbsp;&nbsp;Anzelmo se pope na udaljenost od dvadeset stopa od mesta gde je pasla purpurna krava. Pažljivo je zaobišao životinju u širokom krugu. Nije obratila pažnju na njega.
<BR>&nbsp;&nbsp;&nbsp;&nbsp;&nbsp;"Čuj", reče on glasno, "ti nisi stvarna."
<BR>&nbsp;&nbsp;&nbsp;&nbsp;&nbsp;Krava je mirno žvakala, ne obraćajući pažnju na njega.
<BR>&nbsp;&nbsp;&nbsp;&nbsp;&nbsp;"Krave nisu purpurne", reče Anzelmo.
<BR>&nbsp;&nbsp;&nbsp;&nbsp;&nbsp;Životinja lagano mahnu repom.
<BR>&nbsp;&nbsp;&nbsp;&nbsp;&nbsp;Stajao je i posmatrao je dosta dugo. Zatim je ponovo uzdahnuo, ovog puta prilično rezignirano, okrenuo se i pošao niz brežuljak.
<BR>&nbsp;&nbsp;&nbsp;&nbsp;&nbsp;Njegova žena završavala je pranje sudova od doručka u kuhinji kada on nekoliko minuta kasnije uđe unutra. "Zašto si se tako brzo vratio?" upita ona.
<BR>&nbsp;&nbsp;&nbsp;&nbsp;&nbsp;"Emi", reče Anzelmo, "na brežuljku dole niz put, pase jedna purpurna krava."
<BR>&nbsp;&nbsp;&nbsp;&nbsp;&nbsp;Ona obrisa ruke o kuhinjsku krpu. "Skuvala sam svežu kafu", reče mu ona.
<BR>&nbsp;&nbsp;&nbsp;&nbsp;&nbsp;On se povuče za uvo. "Rekoh da jedna purpurna krava pase na brežuljku dole niz put."
<BR>&nbsp;&nbsp;&nbsp;&nbsp;&nbsp;"Da, dragi", reče njegova žena. A zatim poče da sprema sudove u kredenac.
<BR>&nbsp;&nbsp;&nbsp;&nbsp;&nbsp;Anzelmo iziđe napolje. Ugleda Henka Rejforda, svog predradnika, kako izlazi iz štale za mužu.
<BR>&nbsp;&nbsp;&nbsp;&nbsp;&nbsp;"'Bro jutro, gospodine Anzelmo", reče Henk.
<BR>&nbsp;&nbsp;&nbsp;&nbsp;&nbsp;"Henk", reče Anzelmo, mršteći se. "Video sam purpurnu kravu kako pase na brežuljku tamo niz put."
<BR>&nbsp;&nbsp;&nbsp;&nbsp;&nbsp;Henk se zagleda u njega.
<BR>&nbsp;&nbsp;&nbsp;&nbsp;&nbsp;"Prvo sam mislio da mi se priviđa. Ali popeo sam se donde i ta prokletnica je stvarno bila purpurna. Ne mogu da se razaberem."
<BR>&nbsp;&nbsp;&nbsp;&nbsp;&nbsp;"Da", reče Henk, čudno ga gledajući.
<BR>&nbsp;&nbsp;&nbsp;&nbsp;&nbsp;"Nisi li je možda i ti video?"
<BR>&nbsp;&nbsp;&nbsp;&nbsp;&nbsp;"Ne, gospodine."
<BR>&nbsp;&nbsp;&nbsp;&nbsp;&nbsp;Anzelmo klimnu. "Hoćeš li da odeš sa mnom tamo i pogledaš?"
<BR>&nbsp;&nbsp;&nbsp;&nbsp;&nbsp;"Pa", reče Henk, "imam neka neodložna posla."
<BR>&nbsp;&nbsp;&nbsp;&nbsp;&nbsp;"Onda možda kasnije", reče Anzelmo.
<BR>&nbsp;&nbsp;&nbsp;&nbsp;&nbsp;"Svakako", odvrati Henk, brzo se udaljujući. "Možda kasnije."
<BR>&nbsp;&nbsp;&nbsp;&nbsp;&nbsp;Anzelmo se vrati u kuću. Uputi se pravo ka telefonu koji je stajao na stolu u hodniku i pozva Džima Plejera, izdavača lokalnih nedeljnih novina.
<BR>&nbsp;&nbsp;&nbsp;&nbsp;&nbsp;"Ovde Flojd Anzelmo", reče on kada se Plejer javi.
<BR>&nbsp;&nbsp;&nbsp;&nbsp;&nbsp;"Šta mogu da učinim za tebe, Flojde?"
<BR>&nbsp;&nbsp;&nbsp;&nbsp;&nbsp;"Pa", reče Anzelmo. "Malopre sam se uputio u grad; vozio sam po svom prilaznom putu kada sam ugledao purpurnu kravu kako pase na padini jednog brežuljka."
<BR>&nbsp;&nbsp;&nbsp;&nbsp;&nbsp;Na drugom kraju žice vladala je tišina.
<BR>&nbsp;&nbsp;&nbsp;&nbsp;&nbsp;"Džime?" upita Anzelmo.
<BR>&nbsp;&nbsp;&nbsp;&nbsp;&nbsp;"Purpurna krava", reče konačno Plejer.
<BR>&nbsp;&nbsp;&nbsp;&nbsp;&nbsp;"Tako je", uzvrati Anzelmo. "Purpurna krava."
<BR>&nbsp;&nbsp;&nbsp;&nbsp;&nbsp;Opet nastupi tišina, ali ovog puta kraća. Zatim se Plejer nasmeja. "Ti me zavitlavaš, je li tako?"
<BR>&nbsp;&nbsp;&nbsp;&nbsp;&nbsp;"Ne", reče ozbiljno Anzelmo.
<BR>&nbsp;&nbsp;&nbsp;&nbsp;&nbsp;"Čuj, Flojde, ja imam puno posla", reče Plejer.
<BR>&nbsp;&nbsp;&nbsp;&nbsp;&nbsp;"Svi ti prokleti NLO-i koji su u poslednje vreme viđeni u okolini, nisam imao vremena da..." On zastade smejuljeći se. "Hej, možda je ta tvoja purpurna krava došla jednim od tih letećih tanjira za koje ljudi tvrde da su ih viđali."
<BR>&nbsp;&nbsp;&nbsp;&nbsp;&nbsp;"Džime", reče polako Anzelmo, "ne znam ja ništa o letećim tanjirima. Znam samo da jedna purpurna krava pase na jednom od mojih brežuljaka. Ako hoćeš da dođeš ovamo, pokazaću ti je."
<BR>&nbsp;&nbsp;&nbsp;&nbsp;&nbsp;Plejer je jedan trenutak ćutao. Zatim reče: "U redu, doći ću. Ali ako se šegačiš sa mnom..."
<BR>&nbsp;&nbsp;&nbsp;&nbsp;&nbsp;"Brežuljak o kome ti govorim je možda jednu milju udaljen od autoputa na mom imanju", reče mu Anzelmo. "Srešćemo se tamo."
<BR>&nbsp;&nbsp;&nbsp;&nbsp;&nbsp;"Za četrdeset pet minuta", reče Plejer nesrećnim glasom i spusti slušalicu.
<BR>&nbsp;&nbsp;&nbsp;&nbsp;&nbsp;Anzelmo se uputi ka vratima. Njegova žena uđe u sobu upravo u trenutku kada je stigao do njih.
<BR>&nbsp;&nbsp;&nbsp;&nbsp;&nbsp;"Kuda ćeš, dragi?"
<BR>&nbsp;&nbsp;&nbsp;&nbsp;&nbsp;"Da se sretnem sa Džimom Plejerom."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Da mu pokažem purpurnu kravu koju sam video."
<BR>&nbsp;&nbsp;&nbsp;&nbsp;&nbsp;Njeno čelo se zabrinuto nabora. "Flojde..."
<BR>&nbsp;&nbsp;&nbsp;&nbsp;&nbsp;"Vratiću se otprilike za jedan sat", reče Anzelmo i iziđe napolje.
<BR>&nbsp;&nbsp;&nbsp;&nbsp;&nbsp;On stavi u pogon svoj kamionet i krenu prilaznim putem. Kada je stigao do brežuljka opazio je da se purpurna krava primakla bliže podnožju i da je sada pasla svega nekoliko stopa od bele ograde.
<BR>&nbsp;&nbsp;&nbsp;&nbsp;&nbsp;Anzelmo ukoči kamionet i iziđe. Zatim se uputi kroz travu do ograde, preskoči je i stade pred kravu.
<BR>&nbsp;&nbsp;&nbsp;&nbsp;&nbsp;Životinja je nastavila da pase kao da ga ne primećuje.
<BR>&nbsp;&nbsp;&nbsp;&nbsp;&nbsp;Anzelmo joj se oklevajući približi. Ispruži oprezno šaku i dodirnu joj glavu. Zatim ustuknu. "Počeo sam da sumnjam", reče on, "ali neka sam proklet ako nisi stvarna, takođe neka sam proklet ako nisi purpurna."
<BR>&nbsp;&nbsp;&nbsp;&nbsp;&nbsp;Životinja malo pomeri zadnje noge. "Odakle si ti uopšte?" upita Anzelmo. "Džim Plejer je pomenuo neke leteće tanjire ili nešto slično. Ja baš ne marim za te trice i kučine, ali t..."
<BR>&nbsp;&nbsp;&nbsp;&nbsp;&nbsp;Anzelmo zastade kod poslednje reči. Pogled mu se prikova za šaku, šaku kojom je nekoliko sekundi ranije dodirnuo glavu životinje.
<BR>&nbsp;&nbsp;&nbsp;&nbsp;&nbsp;Prsti su mu postajali purpurni.
<BR>&nbsp;&nbsp;&nbsp;&nbsp;&nbsp;On oseti prolaznu želju da se okrene i pobegne. Brzo je nestala. Posle jednog trenutka, životinja podiže glavu kako bi prvi put pogledala u Anzelma.
<BR>&nbsp;&nbsp;&nbsp;&nbsp;&nbsp;Pravim upitnim tonom ona reče: "Muu?"
<BR>&nbsp;&nbsp;&nbsp;&nbsp;&nbsp;"Muu", odvrati Anzelmo.
<BR>&nbsp;&nbsp;&nbsp;&nbsp;&nbsp;Kada je Džim Plejer stigao nekoliko minuta kasnije, na brežuljku su posle dve purpurne krave.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
