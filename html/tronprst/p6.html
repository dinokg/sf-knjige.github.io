<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. NOĆNI NAROD
<P>&nbsp;&nbsp;&nbsp;&nbsp;&nbsp;Kada je senka gotovo prekrila sunce, Vala je zatekla sakupljače i crvene oko vatre. Sakupljači su jeli; ponudili su da dele. Crveni su pojeli njihov ulov onakav kakav se zatekao.
<BR>&nbsp;&nbsp;&nbsp;&nbsp;&nbsp;Sitna kiša počela je da rominja po ugljevlju. Pregovarači su se povukli u šator: Valavirgilin, Čitakumišad i Sopašintaj predstavljali su mašinski narod; troje crvenih, četvoro sakupljača, Anakrin huki-Vanurur, Turl i žena koju Vala nije znala već su bili unutra.
<BR>&nbsp;&nbsp;&nbsp;&nbsp;&nbsp;Ustajala trava zamenjena je novom.
<BR>&nbsp;&nbsp;&nbsp;&nbsp;&nbsp;Progovorio je Turl, njegov snažni glas prekinuo je svaki razgovor. "Narode, predstavljam vam mog pregovarača Vast, koja za vas ima jednu priču."
<BR>&nbsp;&nbsp;&nbsp;&nbsp;&nbsp;Vast je graciozno ustala za jednu tako krupnu ženu. "Parum i ja smo se pre dva dana uputili u smeru okretanja, pešice", poče ona. "Parum se vratio sa ovim crvenima od Ginđeroferovog naroda. Ja sam nastavila dalje pešice sa stražarem crvenih ratnika, kako bih razgovarala sa narodom rečnog blata. Narod rečnog blata ne može ovde da nam se pridruži, ali mogu da prenesu glas o našim nedaćama noćnom narodu."
<BR>&nbsp;&nbsp;&nbsp;&nbsp;&nbsp;"Naići će na iste nevolje kao i mi", primeti Korijak.
<BR>&nbsp;&nbsp;&nbsp;&nbsp;&nbsp;(Nešto je odvlačilo Valinu pažnju.)
<BR>&nbsp;&nbsp;&nbsp;&nbsp;&nbsp;Vast sede. Obratila se crvenima: "Niste u stanju da upražnjavate rišatru. A da li se parite?"
<BR>&nbsp;&nbsp;&nbsp;&nbsp;&nbsp;"Nije moje vreme", odvrati prva Varvija. Anarkin i Čejčind su se cerili. Teger je izgledao ljut.
<BR>&nbsp;&nbsp;&nbsp;&nbsp;&nbsp;(Vetar.)
<BR>&nbsp;&nbsp;&nbsp;&nbsp;&nbsp;Mnoge hominidne vrste bile su monogamne, osim u pogledu rišatre, razume se. Teger i Varvija mora da su bili par. A Turl je govorio: "Moram da nosim oklop. Ko zna šta nas može posetiti."
<BR>&nbsp;&nbsp;&nbsp;&nbsp;&nbsp;Šteta. Mogli su lepo da se zabave.
<BR>&nbsp;&nbsp;&nbsp;&nbsp;&nbsp;(Muzika.) Spaš neodlučno upita: "Čujete li muziku? To nije muzika vampira."
<BR>&nbsp;&nbsp;&nbsp;&nbsp;&nbsp;Zvuk je još bio tih, ali postajao je sve jači, gotovo bolno blizu gornjeg nivoa čujnosti. Vala je osetila kako joj se kostreše dlake na vratu i one niz kičmu. Čula je instrument na kome je svirao vetar, žice i udaraljke. Bez glasova.
<BR>&nbsp;&nbsp;&nbsp;&nbsp;&nbsp;Turl je navukao šlem i izišao napolje. U ruci je držao samostrel, uperen u nebo. Čit i Silak ostadoše svaki s jedne strane vrata, s oružjem na gotovs. Ostali u šatoru su se naoružavali.
<BR>&nbsp;&nbsp;&nbsp;&nbsp;&nbsp;Sićušni Silak se vratio u šator. Sa sobom je uneo i miris crkotine i vlažnog krzna.
<BR>&nbsp;&nbsp;&nbsp;&nbsp;&nbsp;Sledila su ga dva krupna hominidna obličja, a iza njih je išao mnogo veći Turl. "Imamo goste", zagrme on.
<BR>&nbsp;&nbsp;&nbsp;&nbsp;&nbsp;U šatoru je vladala gotovo potpuna tama. Vala je nazirala sjaj očiju i zuba demona i dva crna obličja naspram jedva nešto jačeg sjaja, svetlosti sa Luka koja se probijala kroz oblake. Međutim, oči su joj se privikavale, nazirući jednu pojedinost za drugom:
<BR>&nbsp;&nbsp;&nbsp;&nbsp;&nbsp;Bilo ih je dvoje, muškarac i žena. Bili su maljavi gotovo po celom telu. Dlaka im je bila crna, prava i slepljena od kiše. Njihova usta ličila su na suviše velike osmehe koji su pokazivali krupne, široke zube. Nosili su vrećice obešene o kožice; inače su bili nagi. Velike, pljosnate šake bile su im prazne. Nisu jeli. Vali je i te kako laknulo, iako je i dalje pokušavala da odagna potrebu da se povuče.
<BR>&nbsp;&nbsp;&nbsp;&nbsp;&nbsp;Vrlo verovatno da niko osim Valavirgilin nikada nije video ovu vrstu. Neki su loše reagovali. Čit je ostao kod vrata, na straži, gledajući u drugu stranu. Spaš je stajala, nije se pogrbila, ali to je, izgleda, bila ujedno i granica do koje je išla njena samokontrola. Silak od sakupljača, Teger i Čajčind su se skupili i odmakli, razrogačenih očiju i otvorenih usta.
<BR>&nbsp;&nbsp;&nbsp;&nbsp;&nbsp;Morala je nešto da preduzme. Ustala je i poklonila se. "Dobro došli. Ja sam Valavirgilin od mašinskog naroda. Čekali smo vas u želji da vas zamolimo za pomoć. Ovo su Anakrin i Varvija od crvenih pastira, Perilak i Manak od sakupljača, Čitakumišad i Sopašintaj od mašinskog naroda..." Predstavljala ih je onim redom kako se ko od njih bar malo bio povratio.
<BR>&nbsp;&nbsp;&nbsp;&nbsp;&nbsp;Muškarac demon nije čekao. "Poznajemo vaše razne vrste. Ja sam..." nešto bezvučno. Usne mu se nisu do kraja skupljale. Inače je tečno govorio trgovački dijalekat, sa naglaskom koji je više ličio na Kejov nego na Valin. "Ali zovite me Harfista po instrumentu koji sviram. Moj par je..." nešto bezvučno i zviždukavo, dosta nalik na muziku koja je i dalje napolju svirala. "Tužna Cev. Kako upražnjavate rišatru?"
<BR>&nbsp;&nbsp;&nbsp;&nbsp;&nbsp;Teger se šćućurio i krenuo. U tren oka se našao pored svog para. "Mi ne možemo", objavi on.
<BR>&nbsp;&nbsp;&nbsp;&nbsp;&nbsp;Žena demon napola prikri osmeh. Harfista reče: "Znamo. Opustite se."
<BR>&nbsp;&nbsp;&nbsp;&nbsp;&nbsp;Turl se obratio Tužnoj Cevi. "Ovi su pod mojom zaštitom. Moj oklop može biti skinut, ako nam date reč da ćemo biti bezbedni. Posle toga, jedino ćeš morati da brineš zbog moje veličine." Vast se samo osmehnula Harfisti, a Valu je zadivila njena hrabrost.
<BR>&nbsp;&nbsp;&nbsp;&nbsp;&nbsp;Sakupljači su se poređali, svo četvoro su stajali onako visoki jedan do drugog. "Naša vrsta upražnjava rišatru", reče Korijak.
<BR>&nbsp;&nbsp;&nbsp;&nbsp;&nbsp;Vala je čeznula za domom. Već bi negde našla hranu za svog para i decu, a što se tiče njene ljubavi prema pustolovinama, čovek je u stanju da je na izvesno vreme potisne... Međutim, sada je bilo suviše kasno. "Rišatra povezuje naše carstvo", reče Valavirgilin gospodarima noći.
<BR>&nbsp;&nbsp;&nbsp;&nbsp;&nbsp;Harfista reče: "Istinu govoreći, rišatra je povezivala carstvo graditelja gradova. Gorivo povezuje vaše. Mi upražnjavamo rišatru, ali mislim da noćas nećemo, jer možemo da pretpostavimo kako bi to uznemirilo crvene pastire..."
<BR>&nbsp;&nbsp;&nbsp;&nbsp;&nbsp;"Nismo mi tako krhki", primeti Varvija.
<BR>&nbsp;&nbsp;&nbsp;&nbsp;&nbsp;"...a postoji još jedan razlog", dodade Harfista. "Da li želite nešto da zatražite od nas?"
<BR>&nbsp;&nbsp;&nbsp;&nbsp;&nbsp;Pokušaše svi da govore uglas. "Vampiri..."
<BR>&nbsp;&nbsp;&nbsp;&nbsp;&nbsp;"Vidite užas..."
<BR>&nbsp;&nbsp;&nbsp;&nbsp;&nbsp;"Smrti..."
<BR>&nbsp;&nbsp;&nbsp;&nbsp;&nbsp;Turl je imao glas kojim je sve to mogao da prekine. "Vampiri su desetkovali sve vrste na teritoriji prečnika deset dana hoda. Pomozite nam da okončamo njihova zlodela."
<BR>&nbsp;&nbsp;&nbsp;&nbsp;&nbsp;"Dva do tri dana hoda, ne više", primeti Harfista. "Vampiri moraju da stignu do skloništa posle pohare. Ali to je i dalje velika teritorija na kojoj živi više od deset hominidnih vrsta..."
<BR>&nbsp;&nbsp;&nbsp;&nbsp;&nbsp;"Ali oni nas dobro hrane", nežno primeti Tužna Cev, glasom nešto višim od glasa svog sadruga. "Problem je u tome što mi nemamo nikakav problem. Ono što je dobro za bilo kog od vas takođe je dobro i za noći narod. Vampiri nas hrane isto onako pouzdano kao što se širi čežnja za alkoholom među vašim klijentima-vrstama, Valavirgilin. Ali ako možete da pokorite vampire, i to će nam biti od koristi."
<BR>&nbsp;&nbsp;&nbsp;&nbsp;&nbsp;Da li su shvatali koliko toga su otkrili tokom ovog kratkog govora? Međutim, previše ih je govorilo u isti mah, tako da je Vala oćutala.
<BR>&nbsp;&nbsp;&nbsp;&nbsp;&nbsp;"Da biste shvatili", nastavi Tužna Cev, "razmotrite ovo. Manače, šta da se tvoja kraljica posvađa sa Turlovim narodom? I ti nas ubediš da ne diramo mrtve koji leže u blizini Turlovih zidova. Ubrzo bi morao da se preda."
<BR>&nbsp;&nbsp;&nbsp;&nbsp;&nbsp;Manak se pobunio: "Ali mi i divovi trave... Mi nikada ne bismo..."
<BR>&nbsp;&nbsp;&nbsp;&nbsp;&nbsp;"Svakako da ne biste. Ali, Varvija, ti i stari Turl vodili ste rat pre pedeset falana. Pretpostavi da nas je vaš vođa Ginjerofer zamolio da rastrgnemo svakog diva trave koji dođe da ubija njegovu stoku?"
<BR>&nbsp;&nbsp;&nbsp;&nbsp;&nbsp;Varvija reče: "U redu, shvatili smo."
<BR>&nbsp;&nbsp;&nbsp;&nbsp;&nbsp;"Jeste li? Ne smemo da stanemo na stranu jednog hominida protiv nekog drugog. Svi vi zavisite od nas. Bez noćnog naroda, vaši leševi ostaju da leže tamo gde padnu, stvaraju se zaraze koje se šire, vaša voda postaje prljava", otpevala je žena demon svojim visokim, grlenim glasom.
<BR>&nbsp;&nbsp;&nbsp;&nbsp;&nbsp;Već je ranije držala taj govor. "Zabranjujemo kremaciju, ali pretpostavimo da to nije slučaj? Šta da svaka vrsta ima gorivo za spaljivanje svojih mrtvih? Oblaci još pritiskaju ovo nebo četrdeset tri falana pošto je more proključalo. Šta ako je to bio dim spaljenih mrtvaca, smrad koji je postajao jači svakog falana? Znate li koliko hominida od svake vrste umire tokom jednog falana? Mi znamo.
<BR>&nbsp;&nbsp;&nbsp;&nbsp;&nbsp;Ne možemo da biramo strane."
<BR>&nbsp;&nbsp;&nbsp;&nbsp;&nbsp;Čejčind huki-Karašk postajao je sve tamnije crven. "Kako možete da govorite o udruživanju sa vampirima? Sa životinjama!"
<BR>&nbsp;&nbsp;&nbsp;&nbsp;&nbsp;"Oni ne misle", reče Harfista, "a vi mislite. Ali da li uvek možete biti sasvim sigurni u to? Znamo za hominide koji su na granici između razumnih i beslovesnih vrsta; čak postoji nekoliko takvih vrsta duž ovog dela Luka. Neke koriste vatru ako je pronađu ili se skupljaju u čopore ako je lovina velika i izuzetna. Jedni tešu grane u koplja. Jedni žive u vodi; oni ne mogu da koriste vatru, ali cepaju kamenje za noževe. Na osnovu čega presuđujete? Gde podvlačite crtu?"
<BR>&nbsp;&nbsp;&nbsp;&nbsp;&nbsp;"Vampiri ne koriste oruđe ili vatru!"
<BR>&nbsp;&nbsp;&nbsp;&nbsp;&nbsp;"Vatru ne, već oruđe. Usled beskrajnih kiša vampiri su naučili da nose odeću koju skinu sa svoje lovine. Kada su suvi, ostavljaju je kao da je đubre."
<BR>&nbsp;&nbsp;&nbsp;&nbsp;&nbsp;Žena demon reče: "Uviđate li zbog čega ne treba da upražnjavamo rišatru s vama - jer moramo da odbijemo vaše druge želje." Tužna Cev nije uviđala, odabrala je da ne uviđa, podeljena osećanja koje je ta izjava izazvala.
<BR>&nbsp;&nbsp;&nbsp;&nbsp;&nbsp;Mora nešto da pokuša. Vala reče: "Vaša pomoć bila bi od neprocenjive vrednosti, kada biste imali razloga da je pružite. Već ste nam kazali dokle dosežu njihova haranja, i da moraju da se vrate u svoju jazbinu, da imaju jednu jedinu jazbinu. Šta još možete da nam kažete?"
<BR>&nbsp;&nbsp;&nbsp;&nbsp;&nbsp;Harfista slegnu ramenima, a Vala se trgnu. Njegova ramena bila su užasno labava, nalik na nepovezane kosti koje su se slobodno kotrljale ispod kože.
<BR>&nbsp;&nbsp;&nbsp;&nbsp;&nbsp;Tvrdoglavo je nastavila: "Čula sam glasine, priču, bajku. Mašinski narod ih čuje tamo gde se zna za vampire. Morate shvatiti da naši klijenti-vrste koje žive daleko od Središnjeg Grada nemaju nikakvo pravo objašnjenje za iznenadnu pojavu svih tih vampira."
<BR>&nbsp;&nbsp;&nbsp;&nbsp;&nbsp;"Visok im je stepen razmnožavanja", istaknu Harfista.
<BR>&nbsp;&nbsp;&nbsp;&nbsp;&nbsp;Tužna Cev reče: "Da, a i skupine se odvajaju od glavnog tela i odlaze u potragu za drugim izbeglicama. Deset dana hoda nije bila preterana procena."
<BR>&nbsp;&nbsp;&nbsp;&nbsp;&nbsp;Ostali, čak i Čajčind, pustili su Valu da govori. Vala reče: "Međutim, širi se i jedno manje razumno objašnjenje. Žrtva vampira ustaće iz mrtvih da i sama postane vampir."
<BR>&nbsp;&nbsp;&nbsp;&nbsp;&nbsp;"To je", primeti Harfista, "čista glupost!"
<BR>&nbsp;&nbsp;&nbsp;&nbsp;&nbsp;Razume se da je bila. "Svakako da jeste, ali objašnjava kako se ta kuga tako brzo širi. Stavite se u položaj..." Pažljivo sada. "...udovice i majke visećeg naroda." Viseći narod nalazio se posvuda. Vala obuhvati jednom šakom gredu iznad glave, odiže noge tako da je ostala da visi i reče: "Šta da uradim, da moja jadna mrtva Vejnija ne postane moj neprijatelj noću? Gospodari noći nam zabranjuju da spaljujemo svoje mrtve. Ali ponekad to dozvoljavaju..."
<BR>&nbsp;&nbsp;&nbsp;&nbsp;&nbsp;"Nikada", izjavi Tužna Cev.
<BR>&nbsp;&nbsp;&nbsp;&nbsp;&nbsp;Vala reče: "Udesno u smeru okretanja od sredinšnjeg Grada, dvanaest dana hoda, još su živa sećanja na kugu..."
<BR>&nbsp;&nbsp;&nbsp;&nbsp;&nbsp;"Davno i daleko", odbrusi Harfista. "Sami smo napravili krematorijume, naučili ih kako da ih koriste, i otišli dalje. Mnogo godina kasnije smo se vratili. Kuga je bila pobeđena. Narod kopača i dalje je vršio kremacije, ali smo ih ubedili da ponovo ostavljaju svoje mrtve. Lako smo to postigli. Drvo za potpalu bilo je retko."
<BR>&nbsp;&nbsp;&nbsp;&nbsp;&nbsp;"Uviđate opasnost", reče Vala. "Ne verujem da su ovdašnji već počeli da spaljuju žrtve vampira..."
<BR>&nbsp;&nbsp;&nbsp;&nbsp;&nbsp;"Nisu. Videli bismo pramenove dima."
<BR>&nbsp;&nbsp;&nbsp;&nbsp;&nbsp;"...ali ako jedna vrsta-klijent počne s tim, ostale bi mogle da je slede."
<BR>&nbsp;&nbsp;&nbsp;&nbsp;&nbsp;Tužna Cev skrušeno primeti. "Onda bismo, razume se, morali da počnemo da ubijamo."
<BR>&nbsp;&nbsp;&nbsp;&nbsp;&nbsp;Valavirgilin zatomi drhtanje. Duboko se poklonila i odvratila: "Zašto ne počnete odmah, sa vampirima?"
<BR>&nbsp;&nbsp;&nbsp;&nbsp;&nbsp;Tužna Cev promrsi: "To baš nije tako lako. I oni upravljaju noći..."
<BR>&nbsp;&nbsp;&nbsp;&nbsp;&nbsp;Vala na trenutak sklopi oči. Sada smo suočeni sa problemom, izazovom, koji morate da razrešite naočigled pripadnika nižih vrsta. Sada vas imam.
<BR>
<BR>&nbsp;&nbsp;&nbsp;&nbsp;&nbsp;Demoni su uklonili travu sa povećeg dela poda u šatoru. Crtali su u mraku, cvrkućući jedno drugom na vlastitom pištavom jeziku. Raspravljali su se oko nekog oblika koji niko drugi nije video, sredili to, i Harfista je ustao.
<BR>&nbsp;&nbsp;&nbsp;&nbsp;&nbsp;"Kada se senka povuče, možete da proučite ove karte", reče Harfista. "Za sada mi samo dozvolite da vam opišem ono što ćete videti. Ovde, ulevo od smera okretanja i na pola dana hoda, na dve desetine čovekove visina iznad tla lebdi jedna drevna struktura nekog industrijskog središta."
<BR>&nbsp;&nbsp;&nbsp;&nbsp;&nbsp;"Znam šta je lebdeći grad", reče Vala.
<BR>&nbsp;&nbsp;&nbsp;&nbsp;&nbsp;"Razume se, u blizini vašeg Središnjeg Grada postoji skupina povezanih slobodnih zgrada. Lebdači su retki u današnje vreme. Mislimo da je ovaj proizvodio mašineriju za graditelje gradova. Kasnije je bio napušten.
<BR>&nbsp;&nbsp;&nbsp;&nbsp;&nbsp;Vampiri su živeli ispod tog lebdača tokom mnogih pokolenja, stotinama falana. Lokalno stanovništvo sklonilo se odavno izvan njihovog domašaja. Miroljubivi putnici i migracije upozoravani su da ga izbegavaju. Ratnici moraju u tom pogledu sami da vode računa o sebi.
<BR>&nbsp;&nbsp;&nbsp;&nbsp;&nbsp;Ovaj lanac planina ulevo i suprotno od smera okretanja od Senkovitog Gnezda uzdiže se između onog tamo i ovog ovde. Obrazuje prepreku za cvetove-ogledala. Hominidi sa suprotne strane prozvali su ga Plamena Prepreka, zbog vatre duž prevoja koju ponekad mogu da vide.
<BR>&nbsp;&nbsp;&nbsp;&nbsp;&nbsp;Cvetovi bi na kraju prešli preko prevoja i spalili Senkovito Gnezdo na svoj uobičajeni način. Vampirima bi zapretili vodoravni zraci svetlosti. Ali onda su naišli oblaci."
<BR>&nbsp;&nbsp;&nbsp;&nbsp;&nbsp;Glave klimnuše u mraku. Harfista reče: "Domet vampira proširio se za dan hoda. Tužna Cev je u pravu, šteta je mnogo veća. Broj njihovih žitelja je narastao i glad nagoni porodice vampira u druga kraljevstva."
<BR>&nbsp;&nbsp;&nbsp;&nbsp;&nbsp;Valavirgilin upita: "Možete li da oduvate oblake?"
<BR>&nbsp;&nbsp;&nbsp;&nbsp;&nbsp;Oba demona zavriskaše od smeha. Tužna Cev reče: "Tražite od nas da pomerimo oblake?"
<BR>&nbsp;&nbsp;&nbsp;&nbsp;&nbsp;"Preklinjemo."
<BR>&nbsp;&nbsp;&nbsp;&nbsp;&nbsp;"Zašto mislite da smo u stanju da učinimo tako nešto, da pomerimo oblake?"
<BR>&nbsp;&nbsp;&nbsp;&nbsp;&nbsp;Nadjačavši sve jači smeh, Valavirgilin reče: "Luis Vu je to uradio."
<BR>&nbsp;&nbsp;&nbsp;&nbsp;&nbsp;Harfista reče: "Onaj šeprtlja svaštojed. Ne tako čudan kao što hominidi umeju da budu, ali nije bio sa Luka, već sa zvezda. Imao je oruđe kojim je dokazivao da jeste ono što kaže da jeste, ali ne znamo da je on napravio oblake."
<BR>&nbsp;&nbsp;&nbsp;&nbsp;&nbsp;Progovorio je Turl. "Jeste! On i stari Turl zagrejali su more koje je kada je proključalo i stvorilo ove oblake iznad nas..."
<BR>&nbsp;&nbsp;&nbsp;&nbsp;&nbsp;"Idite onda kod njega."
<BR>&nbsp;&nbsp;&nbsp;&nbsp;&nbsp;"Nema više Luisa Vua. Nema ni starog Turla."
<BR>&nbsp;&nbsp;&nbsp;&nbsp;&nbsp;"Mi ne možemo da pomerimo oblake. Strašno smo postiđeni." Harfista se nasmejao. "Šta možemo mi da uradimo, a vi ne možete?"
<BR>&nbsp;&nbsp;&nbsp;&nbsp;&nbsp;Turl reče: "Iskoristićemo vaše karte, mnogo vam hvala. Povešću vojsku od svih vrsta koje hoće da se bore. Uništićemo to gnezdo vampira."
<BR>&nbsp;&nbsp;&nbsp;&nbsp;&nbsp;"Turle, ti ne možeš da pođeš", reče Tužna Cev.
<BR>&nbsp;&nbsp;&nbsp;&nbsp;&nbsp;Harfista je upita zašto. Tužna Cev stade da objašnjava, ali Turl nije hteo da čeka. "Ja sam zaštitnik svog naroda. Kada se borimo, ja se borim na čelu..."
<BR>&nbsp;&nbsp;&nbsp;&nbsp;&nbsp;"U oklopu", istaknu žena demon.
<BR>&nbsp;&nbsp;&nbsp;&nbsp;&nbsp;"Svakako!"
<BR>&nbsp;&nbsp;&nbsp;&nbsp;&nbsp;"Ne smeš nositi oklop. Oklop zadržava tvoj miris. Ti, svi koji se bore, ne smeju ništa da imaju na sebi. Kupajte se gde god nađete na vodu. Operite svaku površinu svojih krstarica i vagona. Zar ne shvatate da vas vampiri ne smeju namirisati?"
<BR>&nbsp;&nbsp;&nbsp;&nbsp;&nbsp;Vala pomisli: Oh.
<BR>&nbsp;&nbsp;&nbsp;&nbsp;&nbsp;"Usko grlo je gorivo", govorio je Čitakumišad. "Crveni spravljaju pivo, može se pretvoriti u gorivo..."
<BR>&nbsp;&nbsp;&nbsp;&nbsp;&nbsp;"Krenite u svoj rat preko pašnjaka crvenih. Možemo im poslati plan za vaše destilerije tajnim putem, sutra. Neka oni prave tamo gorivo dok ga vi budete pravili ovde iz vlastitog pića i trule trave. Naići ćete na Senkovito Gnezdo za najviše jedan falan."
<BR>&nbsp;&nbsp;&nbsp;&nbsp;&nbsp;Čit klimnu, dok mu je um vrveo od planova. "Gorivo koje će dve krstarice odvesti donde i nazad..."
<BR>&nbsp;&nbsp;&nbsp;&nbsp;&nbsp;"Morate preći preko Plamene Prepreke. Mislim da vaše krstarice mogu to da izvedu. Postoje prolazi."
<BR>&nbsp;&nbsp;&nbsp;&nbsp;&nbsp;"To zahteva dodatno gorivo!"
<BR>&nbsp;&nbsp;&nbsp;&nbsp;&nbsp;"Gorivo za istraživanje, peškire, bacače plamena - uzimaćete iz zaliha koje ćete imati. Kakve veze ima? Samo ako pobedite biće vam potrebno gorivo da se vratite ovamo, a u tom slučaju vaša treća krstarica može da vam pođe u susret ili, pak, možete jednu ostaviti.
<BR>&nbsp;&nbsp;&nbsp;&nbsp;&nbsp;Putujte u parovima", reče Harfista. "Tužna Cev i ja putovaćemo zajedno. Turle, poznati su nam vaši običaji, ali s vremena na vreme, vaše pleme se podeli. Učinite tako. Tegeru, ti i Varvija verujete da možete da se oduprete vampirima. Možda je i tako, ali šta je sa ostalima? Pustite ih da se pare kada moraju i nemojte da upražnjavate rišatru sa sisačima krvi. Anakrine, Čajčind, vi nemate parove. Trebalo bi da se vratite kući..."
<BR>&nbsp;&nbsp;&nbsp;&nbsp;&nbsp;Otpočela je rasprava. Nijedan prisutni hominid neće bez primedbi prihvatiti plan demona za rat. Međutim, Vala je ćutala svesna koliko je postigla.
<BR>&nbsp;&nbsp;&nbsp;&nbsp;&nbsp;Na našoj su strani. Zaista jesu. I okupaće se...
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
