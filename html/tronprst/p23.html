<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. BREMOVA PRIČA
<BR>@03 = Odbrana od meteora u središtu za popravke, 2892.
<P>&nbsp;&nbsp;&nbsp;&nbsp;&nbsp;Karta Marsa uzdizala se četrdeset milja iznad Velikog Okeana - projekcija severnog pola u razmeri jedan prema jedan. Sa donje strane Prstena nije bilo ni traga Karti Marsa, jer je cela ta okrugla kapa visine četrdeset milja bila šuplja.
<BR>&nbsp;&nbsp;&nbsp;&nbsp;&nbsp;Luis je video nepregledne prazne prostore unutar središta za popravke, ali u ovome nikada nije bio. Bio je ogroman i mračan. Stolice nalik na kosture opremljene pokretnim tastaturama protezale su se duž dugačkih brodobrana. Elipsoidni zid predstavljao je ekran visok trideset stopa. Jedina svetlost dopirala je sa ekrana: prizor lokalnog neba koje je obmotavalo Prsten.
<BR>&nbsp;&nbsp;&nbsp;&nbsp;&nbsp;U sistemu Prstena nije bilo planeta ni asteroida. Inženjeri Prstena mora da su ih sve počistili ili su ih upotrebili kao građu. Prstenov obod, na kome je vladala noć, bio je bled spram crne pozadine. Zvezde pojačanog sjaja su sijale, kao i četiri sićušna zelena kruga: kursori.
<BR>&nbsp;&nbsp;&nbsp;&nbsp;&nbsp;"Pronašao sam još četiri", prijavi Poslednji. Nalazio se kod zida od nezgrapnih, zveketavih svetala, brojčanika i prekidača. Sada je Luis prepoznao mesto na kome se nalazio. Ovo je bio sistem koji je obrnuo magnetno polje sunca. Video je ovaj prizor na holo projekciji, pre jedanaest godina, kada je Poslednji upravljao odbranom od meteora.
<BR>&nbsp;&nbsp;&nbsp;&nbsp;&nbsp;Vazduh ovde mora da je bio prepun spora drveta života.
<BR>&nbsp;&nbsp;&nbsp;&nbsp;&nbsp;Mesto je bilo uredno, osim - hhh?
<BR>&nbsp;&nbsp;&nbsp;&nbsp;&nbsp;Sa druge strane nepreglednog poda u gotovo potpunoj tami stajalo je neko obličje u senci. Obličje nepokretne opasnosti, izobličen ljudski oblik, suviše mršav i šiljat na pojedinim mestima. Kosti sklepane u pozi za napad.
<BR>&nbsp;&nbsp;&nbsp;&nbsp;&nbsp;U senkama iza tih stojećih kostiju kao da je nasumce bila razbacana oprema.
<BR>&nbsp;&nbsp;&nbsp;&nbsp;&nbsp;Kasnije. Luis reče: "Treba da završim sa proveravanjem. Da li sam ti istog časa neophodan?"
<BR>&nbsp;&nbsp;&nbsp;&nbsp;&nbsp;Kvrgavi odvrati: "Ne. Poslednji, pokaži mi."
<BR>&nbsp;&nbsp;&nbsp;&nbsp;&nbsp;Niko sa Pojasa ne bi povukao čoveka u vakuum pre nego što je ovaj proverio svoj skafander. To bi naprosto bio ubilački potez. Da li je zaštitnik jednim pogledom očitao spremnost njegovog skafandra? - pitao se Luis. Nije li možda zaštitnik stavljao na probu njegovo držanje? Njegovu opremu? Njegov temperament?
<BR>&nbsp;&nbsp;&nbsp;&nbsp;&nbsp;Poslednji se vozio na jednoj od teretnih ploča. Podigao se za jard; glave je zabio među kontrolne uređaje. Prizor neba bio je zumiran na jednu narandžastu kuglu označenu crnim tačkama i zapetama. Brod kzina, verovatno star nekoliko vekova, prepodešen na hiperpogon.
<BR>&nbsp;&nbsp;&nbsp;&nbsp;&nbsp;Prizor se skupio, pokrenuo i raširio. Ovaj naredni brod izgledao je velik, dugačak, i ličio na polugu koja se sporo okretala sa kuglom na bližem kraju. Luis nije prepoznao tip.
<BR>&nbsp;&nbsp;&nbsp;&nbsp;&nbsp;"Zalihe vazduha", poče kvrgavi. "Da se nadoknadi gubitak vazduha preko obodnih zidova."
<BR>&nbsp;&nbsp;&nbsp;&nbsp;&nbsp;"...Da. Obrati pažnju na ovo..." Trepćući zeleni kružić označavao je krater na proto-kometi. Prizor se raširio, zatim prešao na dubinski-radar, prikazavši nejasnu strukturu u ledu ispod rošave površine.
<BR>&nbsp;&nbsp;&nbsp;&nbsp;&nbsp;Kvrgavi upita: "Koja vrsta je to sagradila?"
<BR>&nbsp;&nbsp;&nbsp;&nbsp;&nbsp;"Ne umem da ti kažem", odvrati Poslednji. "Projekti vezani za iskopavanje rude uvek su nalik tome, liče na sistem korenja neke biljke. Ali ovde..." Još jedna poluga zarotira - i ukaza se brod iste izrade, viđen sa strane. Poznata mala aerosvemirska letelica zatupastih krila bila je privezana celom dužinom.
<BR>&nbsp;&nbsp;&nbsp;&nbsp;&nbsp;"To su Ujedinjene Nacije, letelica koju je napravila Luisova vrsta."
<BR>&nbsp;&nbsp;&nbsp;&nbsp;&nbsp;Luis je završio proveravanja. Skafander je mogao da ga održi u životu nedeljama, možda mesecima.
<BR>&nbsp;&nbsp;&nbsp;&nbsp;&nbsp;"Odlično. Dozvoli meni", reče kvrgavi. Zakoračio je na drugu teretnu ploču i podigao se. Njegove šake spretno su obavljale ono u čemu lutkareva usta nisu bila baš najveštija. Drugi ekran bio je osvetljen zatamnjenim prizorom sunca.
<BR>&nbsp;&nbsp;&nbsp;&nbsp;&nbsp;Prolazili su minuti. A onda je jedan sjajni pramen počeo da se izdiže, grčeći se u magnetnim poljima.
<BR>&nbsp;&nbsp;&nbsp;&nbsp;&nbsp;Luis reče: "Pretpostavljam da ćeš ih pobiti."
<BR>&nbsp;&nbsp;&nbsp;&nbsp;&nbsp;"Tako glase moja uputstva. Dolaze kao osvajači", reče Poslednji.
<BR>&nbsp;&nbsp;&nbsp;&nbsp;&nbsp;"I mi smo."
<BR>&nbsp;&nbsp;&nbsp;&nbsp;&nbsp;"Da. Jesi li zdrav?"
<BR>&nbsp;&nbsp;&nbsp;&nbsp;&nbsp;Luis poče da izvija povezanu šaku. "Prezdravljam. Ionako je to gubljenje vremena, ako ću već u taj tvoj magični autodok. Šta ste to radili?"
<BR>&nbsp;&nbsp;&nbsp;&nbsp;&nbsp;"Uništili smo šest nosača brodova i flotu od trideset dva lendera. To su bili brodovi najbliži suncu, najranjiviji. Ovi poslednji su tako daleko da ćemo možda uspeti samo da ih razbesnimo i ništa više. Sklon sam tome da prenebregnem postrojenja u kometi. Samo ćemo naterati led da proključa. Pronašao sam brod Tuđinaca na jednoj od najudaljenijih kometa..."
<BR>&nbsp;&nbsp;&nbsp;&nbsp;&nbsp;"Tanj! Kvrgavi? Nisi valjda oborio jednog Tuđinca?"
<BR>&nbsp;&nbsp;&nbsp;&nbsp;&nbsp;"Poslednji je bio protiv toga."
<BR>&nbsp;&nbsp;&nbsp;&nbsp;&nbsp;"Dobro. Oni su veoma krhki, ali imaju tehnologiju koju ne možemo čak ni da opišemo kako treba. Stoga, oni ne žele ništa što mi imamo, a ono što žele, to kupuju. Nema svrhe povrediti jednog Tuđinca."
<BR>&nbsp;&nbsp;&nbsp;&nbsp;&nbsp;"Dopadaju ti se?"
<BR>&nbsp;&nbsp;&nbsp;&nbsp;&nbsp;To je bilo pomalo iznenađujuće pitanje. Luis odvrati: "Da."
<BR>&nbsp;&nbsp;&nbsp;&nbsp;&nbsp;"Šta će oni ovde?"
<BR>&nbsp;&nbsp;&nbsp;&nbsp;&nbsp;Luis slegnu ramenima u skafanderu. "Nebo je puno planeta. A samo je jedan Prsten. Tuđinci su znatiželjni."
<BR>&nbsp;&nbsp;&nbsp;&nbsp;&nbsp;Solarni pramen i dalje se podizao. "Posmatraj i stavljaj primedbe", reče kvrgavi Poslednjem. Prsti nalik na nanizane orahe poigravali su preko zida.
<BR>&nbsp;&nbsp;&nbsp;&nbsp;&nbsp;Lutkar je gledao. Reče: "Dobro."
<BR>&nbsp;&nbsp;&nbsp;&nbsp;&nbsp;Sve je izgledalo krajnje opušteno. Pramenu će biti potrebni časovi da se oblikuje. Dejstvo supertermalnog lasera rasprostiraće se minutima pre nego što se odvoji od pramena. Činilo se da su mete udaljene nekoliko sati pri brzini svetlosti.
<BR>&nbsp;&nbsp;&nbsp;&nbsp;&nbsp;Luis je već bio odbacio pomisao na spasavanje u poslednjem trenutku.
<BR>&nbsp;&nbsp;&nbsp;&nbsp;&nbsp;Luis Vu nije dugovao baš ništa niti Ujedinjenim Nacijama niti ARM-u. Nije imao ni obavezu da štiti brodove kzina. Razoružan i povređen, nije mogao da se meri sa zaštitnikom bilo koje vrste. Znao je da će biti srećan ako sačuva goli život, pošto se vratio u ovaj ples moći.
<BR>&nbsp;&nbsp;&nbsp;&nbsp;&nbsp;Ugovor ga nije obavezivao da spasava lovinu kvrgavka. A oni su zaista došli kao osvajači.
<BR>&nbsp;&nbsp;&nbsp;&nbsp;&nbsp;"Izdvojio sam i osmatračku stanicu. Jedna od mojih", govorio je Poslednji. "Konzervativcima nipošto neće promaći."
<BR>&nbsp;&nbsp;&nbsp;&nbsp;&nbsp;"Tako je. Kvrgavi, u iskušenju sam da te nazovem 'Drakula'. Drakula je bio arhetip vampira iz priče."
<BR>&nbsp;&nbsp;&nbsp;&nbsp;&nbsp;"Slobodno."
<BR>&nbsp;&nbsp;&nbsp;&nbsp;&nbsp;"Ne. Otrcano je. Ti si zaštitnik, prvobitni pokretač među vampirima. Hajde da te zovemo 'Brem'. Možeš li mi reći šta želiš od mene?"
<BR>&nbsp;&nbsp;&nbsp;&nbsp;&nbsp;"Želim ono što je najbolje za moju vrstu. Vampiri su suočeni sa tri pretnje, i svaka od njih odnosi se na sve ispod Luka, uključujući tu i vas."
<BR>&nbsp;&nbsp;&nbsp;&nbsp;&nbsp;Kvrgavi je posmatrao Luisovo lice dok je to govorio. "Prva pretnja: ako broj vampira naraste, iscrpšćemo lovinu. Inteligentni hominidi mogu čak naći načina da nas unište. Ja ne želim da bilo koja vrsta vampira privuče suviše veliku pažnju. Vi ne želite da se širimo."
<BR>&nbsp;&nbsp;&nbsp;&nbsp;&nbsp;"Vampiri ubice, jesu li to bili tvoji? Ne, to je ludo. To je tvoja vrsta."
<BR>&nbsp;&nbsp;&nbsp;&nbsp;&nbsp;"Ne, Luise, nisu. Mora da postoji stotinu različitih vrsta vampira na Prstenu."
<BR>&nbsp;&nbsp;&nbsp;&nbsp;&nbsp;"Ah. Gde tvoji žive?"
<BR>&nbsp;&nbsp;&nbsp;&nbsp;&nbsp;Brem je to prenebregao. "Luise, nisam ja osnovao Savez Senkovitog Gnezda. Njihovo rešenje bilo je elegantno, nije li tako?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Druga pretnja: osvajači iz svemira ugrožavaju samu strukturu Prstena."
<BR>&nbsp;&nbsp;&nbsp;&nbsp;&nbsp;Luis klimnu. "Međuzvezdani ratni brod uvek može da upotrebi udar meteora kao oružje. Vodite računa o kometama koje padaju."
<BR>&nbsp;&nbsp;&nbsp;&nbsp;&nbsp;"Treću pretnju predstavljaju zaštitnici, zbog međusobnih dvoboja."
<BR>&nbsp;&nbsp;&nbsp;&nbsp;&nbsp;Luis upita: "Koliko već zaštitnika imamo?"
<BR>&nbsp;&nbsp;&nbsp;&nbsp;&nbsp;"Tri ili više koji učestvuju u popravljanju instalacija na obodnom zidu. Može se učiniti da je svaki od njih za nešto zadužen, ali svi se bave i posmatranjem."
<BR>&nbsp;&nbsp;&nbsp;&nbsp;&nbsp;"Koje vrste možeš da nabrojiš?"
<BR>&nbsp;&nbsp;&nbsp;&nbsp;&nbsp;"To je važno pitanje, zar ne? Na vlasti će biti vampiri. Svi ostali biće sluge izabrane među lokalnim vrstama. Luise, može se raspravljati o..."
<BR>&nbsp;&nbsp;&nbsp;&nbsp;&nbsp;"Kako je, tanj, došlo do toga da Prsten bude zaražen vampirima-zaštitnicima?"
<BR>&nbsp;&nbsp;&nbsp;&nbsp;&nbsp;"To je zapetljana priča, ali zašto da vam je ispričam?"
<BR>&nbsp;&nbsp;&nbsp;&nbsp;&nbsp;Luis se čuvao da ne obaveže sebe ili Poslednjeg da jedan drugome otkrivaju tajne. Kako da nagna Brema da otkrije svoju? Reče: "To je tvoja stvar. Prvo odluči šta želiš. Zaključi da li mi to možemo da ti damo. Potom odredi koliko treba da znamo kako bismo to izveli kako treba."
<BR>&nbsp;&nbsp;&nbsp;&nbsp;&nbsp;Kvrgavkova šaka plesala je preko zida. On reče: "Vi čuvate svoje tajne. Zašto bih ja ispričao svoje? Obavezali ste se na poslušnost u svakom slučaju."
<BR>&nbsp;&nbsp;&nbsp;&nbsp;&nbsp;Da vidimo šta ćeš s ovim: "Obaraš brodove. Stet, ali pretpostavi da jedan promašiš? Nema načina da zaključiš šta će potom preduzeti. Nas trojica, ja, šegrt i Poslednji, jedini smo tvoji saveznici u blizini. Očekuješ da ćeš, posmatrajući nas, moći da dokučiš šta će osvajači uraditi. Ali mi nećemo reagovati ako ništa ne znamo."
<BR>&nbsp;&nbsp;&nbsp;&nbsp;&nbsp;Blistavi pramen odvojio se od sunca i stao da se izvija u obliku luka, ali ubrzo je počeo da se ispravlja, da se sužava. Brem pozva: "Poslednji?"
<BR>&nbsp;&nbsp;&nbsp;&nbsp;&nbsp;"Još malo pa će ispupčenje biti na svom mestu."
<BR>&nbsp;&nbsp;&nbsp;&nbsp;&nbsp;"Hoćeš li da završiš manevar?"
<BR>&nbsp;&nbsp;&nbsp;&nbsp;&nbsp;"Da uništim sva četiri izvora?"
<BR>&nbsp;&nbsp;&nbsp;&nbsp;&nbsp;"Ostavi kometu. Luise, kako možeš da reaguješ na odgovarajući način ako znaš da te gledaju?"
<BR>&nbsp;&nbsp;&nbsp;&nbsp;&nbsp;"Kada mene neko posmatra, onda ja uzvraćam istom merom. Imaj to u vidu. Breme, ko si ti? Kako je jedan vampir dospeo u središte za popravke?"
<BR>&nbsp;&nbsp;&nbsp;&nbsp;&nbsp;"Napravio sam kartu svog ulaska."
<BR>&nbsp;&nbsp;&nbsp;&nbsp;&nbsp;Luis je čekao.
<BR>&nbsp;&nbsp;&nbsp;&nbsp;&nbsp;"Luise, da li si video kako se hominidi ponašaju kada piju gorivo koje spravlja mašinski narod?"
<BR>&nbsp;&nbsp;&nbsp;&nbsp;&nbsp;"I ja sam to radio."
<BR>&nbsp;&nbsp;&nbsp;&nbsp;&nbsp;"Ja nikada nisam. Sada moraš zamisliti da si počeo da piješ gorivo sa majčinim mlekom. Nekoliko desetina falana kasnije probudiš se prvi put trezan, trezan i pucajući od energije i ambicije.
<BR>&nbsp;&nbsp;&nbsp;&nbsp;&nbsp;"Rođen sam... Oblikovan sam pre 7.200 falana. Oko mene su sve sami leševi, na desetine pripadnika moje vrste, danima mrtvi, i jedno čudno obličje svo kvrgavo. I ja sam bio sav kvrgav, bezpolan, bilo mi je hladno i bio sam gladan i izubijan u borbi, ali rešavao sam svet kao jednu veliku zagonetku. Još trojica su se budila, izmenjena kao i ja."
<BR>&nbsp;&nbsp;&nbsp;&nbsp;&nbsp;Luis upita: "Uhvatili ste zaštitnika? Vampiri nisu toliko inteligentni."
<BR>&nbsp;&nbsp;&nbsp;&nbsp;&nbsp;"Ovaj je bio rođen zarobljen, stvoren da bi bio sluga."
<BR>&nbsp;&nbsp;&nbsp;&nbsp;&nbsp;Stvorio ga je ko...? "Nastavi."
<BR>&nbsp;&nbsp;&nbsp;&nbsp;&nbsp;"Grad se nalazio na jednoj okomitoj steni i na velikom stubu. Rođen sam u njegovoj senci. Uvek smo bili gladni. Rampa je zavijala uz stub do mirisa lovine, ali uvek bi nas dočekala bodljikava čipka kada bismo pokušali da se popnemo uz rampu ili pročelje planine. Transporteri su dolazili i odlazili. Nikada nisu koristili rampu. Pošto smo postali zaštitnici, počeli smo da podozrevamo razloge zbog kojih su se naši životi odvijali onako kako su se odvijali. Mislim da smo predstavljali odbranu..."
<BR>&nbsp;&nbsp;&nbsp;&nbsp;&nbsp;"Odbrambena čudovišta", reče Luis. "Osvajači bi morali da se suoče sa vampirima pre nego što naiđu na prave stražare."
<BR>&nbsp;&nbsp;&nbsp;&nbsp;&nbsp;"Verovatno", reče kvrgavi. "Nastupila je glad, kada su proizvodi prestali da stižu u grad. Izgubljen rat, političke igre, razbojnici na putevima, ko bi ga znao? Mi vampiri smo samo znali da je dotok đubreta gotovo bio prestao, isto kao i vode i kanalizacije. Oni što su se hranili đubretom otišli su negde drugde, a mi koji smo preživeli delimično zahvaljujući krvi lešinara počeli smo da umiremo od gladi.
<BR>&nbsp;&nbsp;&nbsp;&nbsp;&nbsp;Mnogo dana kasnije podigla se prepreka od žičane čipke i velike kutije stale su da se kotrljaju niz rampu. Pokušali smo da ih otvorimo i dopremo do krvi koja se nalazila unutra. Njihovi točkovi su nas pregazili. Neka fantastična ratnica plesala je oko vozila i ubijala sve koji bi prišli, a ostala je i pošto su vozila otišla, ubijajući sve koji bi krenuli za njima. Nije se obazirala na naše molbe..."
<BR>&nbsp;&nbsp;&nbsp;&nbsp;&nbsp;"Molbe?"
<BR>&nbsp;&nbsp;&nbsp;&nbsp;&nbsp;"Bila je imuna na naš miris i nije se obazirala na govor naših tela. To nas je razbesnelo. Nikada ranije nismo videli zaštitnika. Bili smoo glupi, besni i gladni. Konačno smo uspeli da oborimo kvrgavu, navalimo na nju i isišemo ono malo krvi koju nije izgubili u bici, ali još smo bili gladni, tako da smo pili i iz onih koji su pali. A onda su ostali utonuli u san sličan smrti, isto kao i ja.
<BR>&nbsp;&nbsp;&nbsp;&nbsp;&nbsp;Kada sam se probudio, bio sam izmenjen. Ali sećao sam se, i to je već bilo nešto novo.
<BR>&nbsp;&nbsp;&nbsp;&nbsp;&nbsp;Mnogi od nas su probali krv zaštitnika toga dana. Neki su umrli u snu. Probudila su se četiri zaštitnika. Po mirisu sam prepoznao da je jedna od njih moj omiljeni par, i tako smo se našli."
<BR>&nbsp;&nbsp;&nbsp;&nbsp;&nbsp;"Baš sam se pitao. Da li su vampiri monogamni?"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Jednom se pare."
<BR>&nbsp;&nbsp;&nbsp;&nbsp;&nbsp;"Ne, Luise. Kada hominid nema miris, to je lovina. Isišem krv iz vena dok upražnjavam rišatru. Miris mi može reći da neka žena pripada mojoj vrsti i to će je zaštititi. Ali umirali smo od gladi, Luise, Ona i ja, moj par, kako da je nazovem...?"
<BR>&nbsp;&nbsp;&nbsp;&nbsp;&nbsp;To je iznenadilo Luisa, taj žar kojim je Brem pričao priču, a prvobitno je morao lukavstvom da ga navede da to učini. Da nije možda sada prvi put imao nekoga da ga sasluša? On reče "En?"
<BR>&nbsp;&nbsp;&nbsp;&nbsp;&nbsp;"En i ja posedovali smo dovoljno čvrstu volju da držimo usta zatvorena dok smo se parili. Razume se, nijednom se nismo parili pošto smo se probudili izmenjeni, ali sećali smo se da smo verovali jedno drugom."
<BR>&nbsp;&nbsp;&nbsp;&nbsp;&nbsp;Sećanje ga je iznenadilo, i Luis se stresao. Verovati jednom vampiru?
<BR>&nbsp;&nbsp;&nbsp;&nbsp;&nbsp;Izgledala je kao uspaljeni anđeo, natprirodno poželjna, vampiruša koja je napala Luisa Vua pre dvanaest godina. Njegove šake u njenim pepeljastoplavim uvojcima naišli su na suviše kose i suviše malu lobanju. Jedan hominid nije bio u stanju da proceni šta je, zapravo, vampir sa Prstena.
<BR>&nbsp;&nbsp;&nbsp;&nbsp;&nbsp;Luis je primetio da Poslednji sluša: jedna glava bila je nagnuta prema njemu i Bremu, dok je druga radila po tabli. On reče: "Stet, nastavi."
<BR>&nbsp;&nbsp;&nbsp;&nbsp;&nbsp;"Nas četvoro smo istraživali, sa deset rasplođivaća koji su bili suviše mladi da bi pretrpeli promenu. Moj um je pravio karte usput. Grad Klin predstavljao je trougao, osnovu je podupiralo pročelje planine, vrh je počivao na velikom stubu, a taj stub se dalje uzdizao i oblikovao kulu. Razvalili smo vrata i porazbijali prozore, ali jedini hominidi u gradu bili su zatočeni u kuli. Kada su naši rasplođivaći bili nahranjeni i više nismo bili u opasnosti da pomremo od gladi, krenuli smo za mirisom na jedno bolje zaštićeno mesto, mesto gde su živela dva zaštitnika iznad skrivenog skladišta žutog korenja. Poznato ti je to korenje?"
<BR>&nbsp;&nbsp;&nbsp;&nbsp;&nbsp;"Drvo života."
<BR>&nbsp;&nbsp;&nbsp;&nbsp;&nbsp;"Shvatili smo njegovu prirodu. En i ja uvideli smo da je to drvo sada naša krv. Umrli bismo od gladi bez njega. Pobili smo ostale."
<BR>&nbsp;&nbsp;&nbsp;&nbsp;&nbsp;"Onaj prvi zaštitnik..."
<BR>&nbsp;&nbsp;&nbsp;&nbsp;&nbsp;"Proučio sam njeno telo", reče Brem. "Bila je manja od mene. Imala je krupnu vilicu, koja se specijalizovala za žvakanje tvrdih grančica koje su u okolini rasle. Oruđe joj je bilo primitivno. Spasila je rasplođivaće svojih lokalnih vrsta, borila se kako bi im obezbedila prolaz iz grada i kroz vampire, i pri tom žrtvovala vlastiti život.
<BR>&nbsp;&nbsp;&nbsp;&nbsp;&nbsp;Luise, najveći broj životinja, najveći broj hominida, može da preživi samo na jednom lokalitetu. Zamisli da je tvoja vrsta ograničena na jedan potez reke, deo šume, neku izolovanu dolinu, močvaru ili pustinju. Kao zaštitnik postaješ pokretljiviji, ali sve ono što obožavaš nalazi se na jednom mestu. Neki manje ograničen zaštitnik može sve da uništi ako ne slušaš njena naređenja."
<BR>&nbsp;&nbsp;&nbsp;&nbsp;&nbsp;"Da li si našao znake..."
<BR>&nbsp;&nbsp;&nbsp;&nbsp;&nbsp;"Da, svakako, tragova je bilo posvuda, puzali su nam po ramenima ne bi li nas ujeli za vratove! Dva zaštitnika obitavala su u kući korenja. Jedan je služio drugome. Pronašli smo tela - rasplođivače vrste kojoj je pripadala sluškinja. Gospodar je bio neke druge sorte i bio je star skoro osamdeset hiljada falana; zaštitnik vrste koja se od tada izmenila ili je iskorenjena. Glad ga je isterala iz Klina. Sluškinja je ostala da spase svoju vrstu."
<BR>&nbsp;&nbsp;&nbsp;&nbsp;&nbsp;"Njena krv je od tebe napravila zaštitnika."
<BR>&nbsp;&nbsp;&nbsp;&nbsp;&nbsp;"Očigledno", saglasio se Brem.
<BR>&nbsp;&nbsp;&nbsp;&nbsp;&nbsp;"Virus. Virus koji menja gene, a nalazi se u korenu drveta života. Nalazi se i u krvi zaštitnika." Luisa je ovo zabavljalo. Vampiri postaju besmrtni tako što piju krv besmrtnika!
<BR>&nbsp;&nbsp;&nbsp;&nbsp;&nbsp;Ali mu nije bilo zabavno to što je bio prepušten na milost i nemilost jednom zaštitniku-vampiru.
<BR>&nbsp;&nbsp;&nbsp;&nbsp;&nbsp;Sada se pramen sa sunca protezao desetinama miliona milja u svemir. Poslednji se vozio na teretnoj ploči blizu okrugle tavanice, držeći jednu glavu nakrivljenu kako bi čuo. Očigledno je bio predaleko za to. Osim... Usmereni mikrofon?
<BR>&nbsp;&nbsp;&nbsp;&nbsp;&nbsp;Luis ponovo upita: "Kako si ušao u središte za popravke?"
<BR>&nbsp;&nbsp;&nbsp;&nbsp;&nbsp;Brem reče: "Korenje koje može da potraje stotinu falana. Moramo pronaći izvor ili ćemo umreti kada nam ponestane. En i ja smo jedno drugo učili da čitamo. Zapisi iz Klina odveli su nas do gradova sa bibliotekama. Odabrali smo hladnu klimu kako bismo mogli da se sakrijemo ispod odeće. Mislili su da smo posetioci iz daleka. Plaćali smo poreze, kupovali zemlju, i na kraju stekli građansko pravo na ulazak u biblioteku naroda Delta.
<BR>&nbsp;&nbsp;&nbsp;&nbsp;&nbsp;Tamo smo doznali o mogućnostima za popravke ispod Karte Marsa.
<BR>&nbsp;&nbsp;&nbsp;&nbsp;&nbsp;Stigli smo do Velikog Okeana i prešli ga. Morali smo da napravimo cilindre na naduvavanje kako bismo mogli da hodamo po površini Karte Marsa. Više mi se dopadaju vaši skafanderi. Ipak, uspeli smo da uđemo dok smo još bili živi."
<BR>&nbsp;&nbsp;&nbsp;&nbsp;&nbsp;"I niste ubili jedno drugo."
<BR>&nbsp;&nbsp;&nbsp;&nbsp;&nbsp;"Ne. Vampiri ne poseduju um, Luise Vu. Vampir-zaštitnik kreće iz početka, postaje inteligentan po rođenju, nesputan nikakvim predrasudama, starim vernostima ili obećanjima. Ako homionid nije u stanju da izabere zaštitnika iz vlastite vrste, vampir mora predstavljati njegov drugi po redu najbolji izbor."
<BR>&nbsp;&nbsp;&nbsp;&nbsp;&nbsp;Poubijali ste se međusobno zbog poslednjeg korena drveta života. Luis to nije izgovorio. Nije bio siguran da je to tačno. "Pronašao si gospodara zaštitnika. Kako? Zašto ste se borili?"
<BR>&nbsp;&nbsp;&nbsp;&nbsp;&nbsp;"Borili smo se oko toga ko će najbolje da štiti Luk i sve pod njim."
<BR>&nbsp;&nbsp;&nbsp;&nbsp;&nbsp;"Ali njegov dosje bio je dobar, nije li tako? Čitave vrste mora da su se razvile i umrle za njegova života, ali civilizacije se izdižu i cvetaju sve dok..."
<BR>&nbsp;&nbsp;&nbsp;&nbsp;&nbsp;"Ali mi smo pobedili, En i ja." Brem se okrenuo. "Poslednji, kako napreduješ?"
<BR>&nbsp;&nbsp;&nbsp;&nbsp;&nbsp;Luis baci pogled prema kosturu koji je stajao u polutami. Podozrevao je ko bi to mogao biti. "Kako si dopro do njega? Rekao si da je bio star osamdeset hiljada falana." Skoro milion rotacija Prstena. Dvadeset hiljada zemaljskih godina. "Toliko vreme, a onda ste naišli vi."
<BR>&nbsp;&nbsp;&nbsp;&nbsp;&nbsp;"Morao je da dođe. Poslednji?"
<BR>&nbsp;&nbsp;&nbsp;&nbsp;&nbsp;Lutkar doviknu. "Usmerio sam odbranu od meteora na tri mete. Rezultate ćemo videti tek kroz dva sata. Proći će tri pre nego što postrojenja u kometi budu mogla išta da primete i reaguju. Bilo koji od ostalih imaju na raspolaganju nekoliko sati da se pomere, ali ko može da umakne snopu svetlosti?"
<BR>&nbsp;&nbsp;&nbsp;&nbsp;&nbsp;"Tvoje mišljenje?"
<BR>&nbsp;&nbsp;&nbsp;&nbsp;&nbsp;"Moj narod više voli da postigne svoje ciljeve tako što drugim vrstama da ono što žele", reče Poslednji.
<BR>&nbsp;&nbsp;&nbsp;&nbsp;&nbsp;"Luise Vu, reaguj."
<BR>&nbsp;&nbsp;&nbsp;&nbsp;&nbsp;Luis odgovori. "Započeo si nešto što ne možeš da zaustaviš. Napao si dve ratne flote, tri ako brojiš Flotu svetova. Političke strukture stare i umiru, Breme, ali informacije se više ne gube. Skladištenje je suviše dobro. Neko će ispitivati odbranu Prstena dok bude protona."
<BR>&nbsp;&nbsp;&nbsp;&nbsp;&nbsp;"Onda Luk mora imati zaštitnika, dok bude protona."
<BR>&nbsp;&nbsp;&nbsp;&nbsp;&nbsp;"Bar jednog. Osvajači ne bi samo zauzeli teritoriju. Stali bi da petljaju i ispituju, i možda bi nešto uništili, kao što su to uradili graditelji gradova kada su skinuli visinske mlaznike sa obodnog zida da bi napravili međuzvezdane brodove."
<BR>&nbsp;&nbsp;&nbsp;&nbsp;&nbsp;Kvrgavi je čekao.
<BR>&nbsp;&nbsp;&nbsp;&nbsp;&nbsp;"Vampir bi mogao predstavljati pogrešan izbor."
<BR>&nbsp;&nbsp;&nbsp;&nbsp;&nbsp;"Već imate vampira na tom položaju. Mnogo skuplju grešku predstavljalo bi ulaženje u borbu s njim."
<BR>&nbsp;&nbsp;&nbsp;&nbsp;&nbsp;Pošto Luis ništa nije rekao - pošto je i dalje prebirao po svojim mislima - Brem je izvadio nešto iz prsluka. Bio je to izrezbareni komad drveta, veći od flaute na kojoj je ranije svirao. Zvuk vetra bio je dublji, bogatiji, praćen udarcima Bremovih vrhova prstiju po cevi. Utešno, i pored toga što je Luis bio iznerviran.
<BR>&nbsp;&nbsp;&nbsp;&nbsp;&nbsp;Luis je sačekao da tužbalica prestane. Onda reče: "Potrebna ti je straža koja će voditi račćuna o meteorima u ravni Prstena. Ne znam kako da to izvedem. Solarna odbrana od meteora ne može da puca na bilo šta što se krije ispod poda Prstena."
<BR>&nbsp;&nbsp;&nbsp;&nbsp;&nbsp;"Dođi", pozva ga Brem. "Poslednji, dođi. Vratićemo se kasnije da vidimo šta nam je umaklo."
<BR>&nbsp;&nbsp;&nbsp;&nbsp;&nbsp;Luis je imao utisak da ga kvrgavi steže držeći u šaci kamenčiće, dok ga je vukao za zdravi zglavak. Bio je primoran da se brzo kreće. Jednom se osvrnuo na pogleda kosti u pozi za napad. A onda je Brem doveo ili gurnuo Luisa na prenosni disk.
<BR>
<BR>&nbsp;&nbsp;&nbsp;&nbsp;&nbsp;Projurili su kroz stovarišni prostor na Igli.
<BR>&nbsp;&nbsp;&nbsp;&nbsp;&nbsp;Kvrgavi pomože Luisu da skine i preokrene skafander, pazeći na povređenu šaku i vodeći računa o tome da ne oslobodi spore koje su mogle da se nahvataju na površini. Gde li je Poslednji?
<BR>&nbsp;&nbsp;&nbsp;&nbsp;&nbsp;Brem je poveo Luisa na drugi disk i obojicu prebacio u prostorije za posadu. Luis ni u jednom trenutku nije pomislio da se odupre. Brem je bio naprosto suviše jak.
<BR>&nbsp;&nbsp;&nbsp;&nbsp;&nbsp;Zaštitnik je kleknuo ispred jednog praznog zida. "Lutkar je ovde radio na tome da prizove slike u vlastite odaje. Da vidimo koliko dobro sam ga posmatrao." Odnekud je stvorio drvene kalauze i dao se na posao.
<BR>&nbsp;&nbsp;&nbsp;&nbsp;&nbsp;Pojavio se dijagram: karta prenosnih diskova.
<BR>&nbsp;&nbsp;&nbsp;&nbsp;&nbsp;Zatim grad tkača.
<BR>&nbsp;&nbsp;&nbsp;&nbsp;&nbsp;Stigao je i Poslednji: dok za lender, zatim kabina za posadu. "Izvini zbog zakašnjenja", reče on.
<BR>&nbsp;&nbsp;&nbsp;&nbsp;&nbsp;"Jesi li proveravao moje obezbeđenje? Poslednji, probudi kzina", reče Brem. "Kasnije želim bolji pogled na obodni zid na delu gde rade zaštitnici. Pošalji svoju sondu za gorivo."
<BR>&nbsp;&nbsp;&nbsp;&nbsp;&nbsp;Poslednji pogleda očitavanja na poklopcu autodoka, dodirnu nešto i poskoči unazad kada se poklopac podigao.
<BR>&nbsp;&nbsp;&nbsp;&nbsp;&nbsp;Kzin se pridigao tečnim pokretu, spreman da nasrne na čitavu vojsku.
<BR>&nbsp;&nbsp;&nbsp;&nbsp;&nbsp;Kvrgavi se naoružao baterijom i varijabilnim nožem, mada ga Luis nije video da se pomerio. Brem je sačekao da se šegrt opusti, a onda ga je upitao: "Šegrte, da li bi se obavezao meni prema uslovima iz ugovora Luisa Vua?"
<BR>&nbsp;&nbsp;&nbsp;&nbsp;&nbsp;Kzin se okrenuo. Ožiljci su mu nestali i šake su mu odlično izgledale. "Luise Vu, da li bi trebalo to da uradim?"
<BR>&nbsp;&nbsp;&nbsp;&nbsp;&nbsp;Luis potisnu uzdržanost i reče: "Da."
<BR>&nbsp;&nbsp;&nbsp;&nbsp;&nbsp;"Prihvatam tvoj ugovor."
<BR>&nbsp;&nbsp;&nbsp;&nbsp;&nbsp;"Izlazi iz autodoka."
<BR>&nbsp;&nbsp;&nbsp;&nbsp;&nbsp;Šegrt ga posluša. Brem odvede Luisa do velikog autodoka i pomože mu da uđe.
<BR>&nbsp;&nbsp;&nbsp;&nbsp;&nbsp;Poslednji je poslovao na drugoj strani. Kodirane šarene tačke i lukovi boje duge vrteli su se i premeštali u kapetanovoj kabini, reagujući na muziku lutkara. Odjednom je neharmonično zazviždao. "Sonda!"
<BR>&nbsp;&nbsp;&nbsp;&nbsp;&nbsp;"Govori", reče Brem.
<BR>&nbsp;&nbsp;&nbsp;&nbsp;&nbsp;"Pogledaj! Prenosni disk je skinut sa moje sonde za gorivo! Stani..." Lutkar je kuckao po zidu. Pogled na delimično zaronjenu sondu zamenio je pogled iz mrene na steni. "Eno! Pogledaj, eno ga!"
<BR>&nbsp;&nbsp;&nbsp;&nbsp;&nbsp;Uređaj za teleportaciju koji je bio postavljen na bok sonde sada je ležao na obali reke pored većnice.
<BR>&nbsp;&nbsp;&nbsp;&nbsp;&nbsp;"Niko ne pokušava da ga sakrije", reče Luis. "Mali disk u nosnom delu, sa filterom od deuterijuma - je li još na mestu?"
<BR>&nbsp;&nbsp;&nbsp;&nbsp;&nbsp;Poslednji pogleda. "Jeste."
<BR>&nbsp;&nbsp;&nbsp;&nbsp;&nbsp;"Gotovo sam polaskan. Neko želi da se vratim."
<BR>&nbsp;&nbsp;&nbsp;&nbsp;&nbsp;"Krađa!"
<BR>&nbsp;&nbsp;&nbsp;&nbsp;&nbsp;"Aha, ali pusti sad to. Biće bolje da dovedeš sondu ovamo i postaviš novi disk. Šegrte, Poslednji će ti pročitati tvoj ugovor. Nemoj nauditi nikome. Probudi me kada autodok završi sa mnom. Na kuhinjskom zidu imaš odeljak za ishranu kzina, a i Brem će se njime poslužiti. Hoće li s tobom biti sve u redu?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Stet." Prilično uznemiren, Luis leže u autodok u obliku sanduka. Poklopac se spustio.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
