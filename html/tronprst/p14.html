<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. ODBIJANJE VAMPIRA OD SISE
<P>&nbsp;&nbsp;&nbsp;&nbsp;&nbsp;Teger je očekivao da kupola-prozor bude neka vrsta neobičnog prebivališta, ali nije bila. Nije bilo očiglednog načina da se vrata zaključaju. Celokupna unutrašnjost predstavljala je jednu veliku prostoriju, a i ona je bila u obliku stepeništa suviše velikog čak i za divove trave: koncentrični polukrugovi stepenica. I stolovi, desetak lakih stolova na uzdignućima.
<BR>&nbsp;&nbsp;&nbsp;&nbsp;&nbsp;Šta je ovo bilo? - pitao se on. Ako bi otprilike stotinak hominida sedelo na tim stepenicama, imali bi odličan pogled na grad-fabriku i zemlje iza nje. Prostorija za sastanke? Malo ju je sam isprobao, zatim nastavio dalje.
<BR>&nbsp;&nbsp;&nbsp;&nbsp;&nbsp;Vrata na vrhu poslednjeg stepenika. Iza njih, tama. Teger je upalio baklju.
<BR>&nbsp;&nbsp;&nbsp;&nbsp;&nbsp;Ovo nije bila prostorija u kojoj se živelo. Sva je bila u ravnim površinama i debelim vratima sa malim prozorima i sa malim kutijama unutra.
<BR>&nbsp;&nbsp;&nbsp;&nbsp;&nbsp;Kada sumnjaš, pomisli on, nastavi da tražiš. Tri velika bazena za vodu sa ispustima. Ravni drveni sto, sada izobličen. Sa stotine kuka visile su metalne činije i posude sa dugačkim drškama. Iza panoa iznad ravni očiju Teger je pronašao nešto što je prepoznao: sićušnu dugmad povezanu finim linijama prašine.
<BR>&nbsp;&nbsp;&nbsp;&nbsp;&nbsp;Počeo je da zamenjuje niti prašine trakama Valine tkanine.
<BR>&nbsp;&nbsp;&nbsp;&nbsp;&nbsp;Upalilo se svetlo.
<BR>&nbsp;&nbsp;&nbsp;&nbsp;&nbsp;Postavio je šest kanala; samo svetlo. Šta su ostali radili?
<BR>&nbsp;&nbsp;&nbsp;&nbsp;&nbsp;U stražnjem delu bilo je još vrata. Teger uze baklju i prođe.
<BR>&nbsp;&nbsp;&nbsp;&nbsp;&nbsp;Skladište: vrata, ladice i kante. Duhovi starih mirisa bili su dosta prijatni. Biljke. Nisu mirisale na hranu, ali su verovatno za to služile. Teger je pretražio ostatke sasušenih trava, ali nije pronašao ništa što bi makar divovi trave pojeli.
<BR>&nbsp;&nbsp;&nbsp;&nbsp;&nbsp;Zar su sedeli na tim polukružnim stepenicama i jeli?
<BR>&nbsp;&nbsp;&nbsp;&nbsp;&nbsp;Možda. Teger se vratio u osvetljenu prostoriju. Kao da je u njoj bilo toplije... Nije shvatio sve dok se nije oslonio na jednu od ravnih površina.
<BR>&nbsp;&nbsp;&nbsp;&nbsp;&nbsp;Crveni pastiri ne viču kada se povrede. Teger je zagrlio svoju opečenu ruku, iskezivši zube od bola. Zatim, pošto je pažljivo promislio, počeo je da pljuje po ravnim površinama.
<BR>&nbsp;&nbsp;&nbsp;&nbsp;&nbsp;Dva puta je njegova pljuvačka zacvrčala.
<BR>&nbsp;&nbsp;&nbsp;&nbsp;&nbsp;Vrata koja su vodila u dve kutije bila su topla na dodir.
<BR>&nbsp;&nbsp;&nbsp;&nbsp;&nbsp;Nalazio se u nekoj vrsti hemijske fabrike. Možda bi neki drugi hominid bolje ovo razumeo od njega.
<BR>
<BR>&nbsp;&nbsp;&nbsp;&nbsp;&nbsp;Vrh grada činila je jedna velika zdepasta cev sa suženjem nalik na struk ose. Spiralno stepenište odvelo ga je do oboda. Teger se osvrnuo oko sebe poput kakvog kralja.
<BR>&nbsp;&nbsp;&nbsp;&nbsp;&nbsp;Ono što mu je ranije promaklo, puklo mu je pred očima kada je stigao do najviše tačke u Gradu.
<BR>&nbsp;&nbsp;&nbsp;&nbsp;&nbsp;Svi krovovi bili su iste boje!
<BR>&nbsp;&nbsp;&nbsp;&nbsp;&nbsp;Ravni vrhovi pravougaonih čvrstih tela, zakrivljeni vrhovi rezervoara, svi su bili sjajnosivi. Na nekima su u sivilu bili izvučeni simboli u obliku uskih crta. Jedini izuzetak predstavljale su kuće duž ulice stepeništa, gde su ravne površine bile od zemlje i predstavljale bazene... i - da - stepenice su bile sjajnosive.
<BR>&nbsp;&nbsp;&nbsp;&nbsp;&nbsp;Međutim, bočne strane bile su svih boja. Industrijski oblici nisu toliko bili ukrašeni koliko etiketirani. Bilo je natpisa koje Teger nije prepoznao, četvrtastih, zakrivljenih i načrčkanih. Bilo je jednostavnih slika.
<BR>&nbsp;&nbsp;&nbsp;&nbsp;&nbsp;Stari graditelji gradova mogli su da lete. Zašto nisu stavili nalepnice i na vrhove stvari? Osim ako ova siva površina nije imala - bila... Flap, umalo da pronikne.
<BR>&nbsp;&nbsp;&nbsp;&nbsp;&nbsp;Radi na tome. U međuvremenu... Stajao je na obodu goleme cevi visoke kao desetoro ljudi i otprilike isto toliko široke. Teger je zavirio unutra, razadaljina je bila mnogo veća od deset čovekovih visina. Smrad pepela i hemikalija bio je slab, ali mu se nije pričinjavao. Ovo ovde je bio dimnjak dovoljno veliki da spali cela sela.
<BR>&nbsp;&nbsp;&nbsp;&nbsp;&nbsp;Ovo je samo za sebe mogao biti dovoljan razlog da se fabrika podigne sa tla. Dim od takve količine sagorevanja lebdeo bi godinama pre nego što bi ga vetar razneo, ali bar bi se prvo podigao! Iznervirani susedi mogli bi biti umireni. Ali kako bi susedi stigli do lebdećeg industrijskog središta da ulože žalbu?
<BR>&nbsp;&nbsp;&nbsp;&nbsp;&nbsp;Na penjanje stepenicama i istraživanje kuća utrošio je četvrt dana, a krstarice se nisu ni pomakle. Valavirgilin mora da je odabrala taj vrh za odbrambeni položaj. Stražari su se smenjivali na stenama, osmatrajući reku, gledajući Senkovito Gnezdo i njegov lebdeći krov.
<BR>&nbsp;&nbsp;&nbsp;&nbsp;&nbsp;Teger zbaci pončo kako bi izložio upadljivu boju svoje kože. Na obodu najviše tačke Grada, podigao je obe ruke i počeo da maše.
<BR>&nbsp;&nbsp;&nbsp;&nbsp;&nbsp;Varvija! Uz pomoć naše ljubavi i Valavirgilin! Uz pomoć tkanine koju sam ukrao, stigao sam do ovog mesta. Ovde ću nešto ostvariti, nekako. Nekako!
<BR>&nbsp;&nbsp;&nbsp;&nbsp;&nbsp;Da li su ga videli? Učinilo mu se da pokazuju u njega...
<BR>&nbsp;&nbsp;&nbsp;&nbsp;&nbsp;Dobro, onda.
<BR>&nbsp;&nbsp;&nbsp;&nbsp;&nbsp;Grad se prostirao pod njim. Mogao je da pronađe dok, da se orijentiše u odnosu na njega. Kuće i stepeništa kretali su odmah ispod mesta na kome se nalazio i vodili sve do obodne ulice, duž obe strane krivudave linije. Ta linija nalazila se gotovo naspram dokova.
<BR>&nbsp;&nbsp;&nbsp;&nbsp;&nbsp;Većinu onoga što je video još nije razumeo. Ali...
<BR>&nbsp;&nbsp;&nbsp;&nbsp;&nbsp;Cisterne. Šesnaest ogromnih cilindričnih rezervoara otvorenih u pravcu neba, ravnomerno raspoređenih po gradu. Morao je da pretpostavi da su ti rezervoari bili namenjeni za čuvanje vode. Bar je kućama i kupoli-prozoru bila potrebna voda. Međutim, cisterne su bile prazne, sve odreda. Isto kao i bazeni duž ulice stepeništa. Svi su bili prazni.
<BR>&nbsp;&nbsp;&nbsp;&nbsp;&nbsp;Posle pada gradova, građani nisu imali načina da se spuste dole. Neki mora da su sišli rampom. Kada su se vampiri uselili, i ta mogućnost je otpala. Ostali su nasukani.
<BR>&nbsp;&nbsp;&nbsp;&nbsp;&nbsp;Voda im je bila potrebna. Tu je bila reka; mora da postoje pumpe. Zašto bi inače smestili fabriku iznad reke? Ali pumpe su najverovatnije prestale da rade, a kiša još nije bila počela da pada.
<BR>&nbsp;&nbsp;&nbsp;&nbsp;&nbsp;Ali oni su isušili gradsku vodu. Zašto su to učinili? Zar su već bili ludi?
<BR>&nbsp;&nbsp;&nbsp;&nbsp;&nbsp;Šapat je nestao, a vlastiti um mu nije bio dovoljan. Morao je nekako da dovede krstarice ovamo gore.
<BR>&nbsp;&nbsp;&nbsp;&nbsp;&nbsp;Tu je noć prespavao u kupoli-prozoru, na jednom od stepenika. Činilo mu se bezbedno, a i pogled odatle mu se dopadao.
<BR>
<BR>&nbsp;&nbsp;&nbsp;&nbsp;&nbsp;U pola noći nekoliko stotina vampira uputilo se iz Senkovitog Gnezda, uz Kućni-tok, ka planinama. Dok je nestajala i poslednja ivica sunca, njihov broj narastao je na nekoliko hiljada.
<BR>&nbsp;&nbsp;&nbsp;&nbsp;&nbsp;Valini ljudi su različito reagovali na toliki broj vampira koji je prolazio tako blizu njih. Sakupljači su to jednostavno propustili: oni su morali da spavaju noću. Vala je ubrzo shvatila da noću ne može da koristi divove trave kao stražare. Svako je mogao da vidi njihovu hrabrost, ali je zato i bilo ko mogao da namiriše njihov strah...
<BR>&nbsp;&nbsp;&nbsp;&nbsp;&nbsp;To nije važilo jedino za Biđa. Kako su obučavali budućeg Turla? Da li je u pitanju bilo nešto što bi i ona mogla da iskoristi? Ostale je poslala na počinak i od tada se oslanjala na svoje ljude i demone.
<BR>&nbsp;&nbsp;&nbsp;&nbsp;&nbsp;Bez obzira na sva razočaranja, već su dosta toga naučili o vampirima.
<BR>&nbsp;&nbsp;&nbsp;&nbsp;&nbsp;Završavala se i druga noć; i sada, po sve jačoj kiši, ispod crnog pokrova oblaka, vampiri su se posrćući vraćali kući. Njihov broj je nešto malo bio smanjen, rekao je Harfista, i vodili su nekoliko desetina zatvorenika. Više su se svađali dok su izlazili.
<BR>&nbsp;&nbsp;&nbsp;&nbsp;&nbsp;Demoni su podneli izveštaj o građevinama u Senkovitom Gnezdu. Bilo je koliba ili baraka; mnoge su se srušile. Iz sredine reke izdizalo se nešto nalik na planinu. Demoni nisu mogli da nazru vrh; ugao je bio suviše visoko.
<BR>&nbsp;&nbsp;&nbsp;&nbsp;&nbsp;Jedini način da se popnu bio je preko spiralne rampe.
<BR>&nbsp;&nbsp;&nbsp;&nbsp;&nbsp;Udesno od smera okretanja u odnosu na Senkovito Gnezdo, nalazilo se đubrište, otpad. Mora da je ko zna od kada raslo, stvorivši planinu od leševa vampira i zatvorenika, tako da ga je čak i Vala uspela da vidi kada su joj ga pokazali. Nalazilo se preblizu Senkovitog Gnezda da bi demonima bio od ma kakve koristi.
<BR>&nbsp;&nbsp;&nbsp;&nbsp;&nbsp;Nije bilo mesta ispod lebdeće fabrike do koga vampiri nisu stigli.
<BR>&nbsp;&nbsp;&nbsp;&nbsp;&nbsp;Sada se već potpuno razdanilo i povorka vampira se sasvim istanjila. "Kada prestane, idemo do reke", reče Vala.
<BR>&nbsp;&nbsp;&nbsp;&nbsp;&nbsp;"Potreban nam je san", reče Harfista.
<BR>&nbsp;&nbsp;&nbsp;&nbsp;&nbsp;"Znam. Vi ostajete ovde."
<BR>&nbsp;&nbsp;&nbsp;&nbsp;&nbsp;"Zreli smo za kupanje i moramo da učimo. Spavaćemo ispod šatorskog krila. Probudite nas kod reke."
<BR>
<BR>&nbsp;&nbsp;&nbsp;&nbsp;&nbsp;Valavirgilin je vodila krstarice duž obale reke. Nije bilo načina da sakrije nešto tako veliko, te se nije ni trudila.
<BR>&nbsp;&nbsp;&nbsp;&nbsp;&nbsp;Dnevna svetlost smenjivala se sa naletima kiše. Senkovito Gnezdo izdizalo se ispred njih, isuviše blizu. Niko od njenih saputnika nije mogao pogledom da prodre kroz tamu ispod drevnog zdanja; međutim, kada su crni, pokretni oblaci spustili svoj poklopac povrh tla, Vala je mogla da primeti kretanje oko ivica senke. Bar su neki vampiri bili aktivni.
<BR>&nbsp;&nbsp;&nbsp;&nbsp;&nbsp;Bila je sredina dana. Valavirgilin je zabrinuto pratila vreme. Ako se suviše smrači, vampiri će izići u lov.
<BR>&nbsp;&nbsp;&nbsp;&nbsp;&nbsp;Nakrivljena ploča nadnosila se preko trome, smeđe vode. Činilo se da je teško do nje stići. Vampiri su, izgleda, bili na bezbednoj udaljenosti. Vala siđe na rečno blato.
<BR>&nbsp;&nbsp;&nbsp;&nbsp;&nbsp;Dve crne glave izroniše podalje u vodi i zaplivaše ka njima.
<BR>&nbsp;&nbsp;&nbsp;&nbsp;&nbsp;Bilo je najbolje uvek se iznova predstavljati tuđincima koji možda nisu uočavali razlike među pojedincima. "Ja sam Valavirgilin..."
<BR>&nbsp;&nbsp;&nbsp;&nbsp;&nbsp;"Rubalabl, Fadgabladl. Reka je ovde plitka. Vaša krstarica može bezbedno da stigne sve do ostrva. Bilo bi vas mnogo teže napasti."
<BR>&nbsp;&nbsp;&nbsp;&nbsp;&nbsp;"...Varvija, Manak, Biđ." Barok i Vast su opsluživali top. "Ne planiramo da ostanemo. Rubla, prošle noći je ovde bilo živo..."
<BR>&nbsp;&nbsp;&nbsp;&nbsp;&nbsp;"Crveni saputnik koga ste zamolili da potražimo, videli smo ga. Nismo mogli blizu da priđemo, ali videli smo ga kako se bori i videli smo kada je odleteo. Fadgabladl kaže da je imao sadruga. Ja nikoga nisam video..."
<BR>&nbsp;&nbsp;&nbsp;&nbsp;&nbsp;Varvija planu: "Sadruga? Gde bi Teger pronašao sadruga? Da li je to bio vampir?"
<BR>&nbsp;&nbsp;&nbsp;&nbsp;&nbsp;"Ja nisam video nikakvog sadruga, nijedne vrste. Fadgabladlov vid slabi. Teger je s vremena na vreme razgovarao sam sa sobom. Došao je da pogleda ovu nagnutu leteću stvar. Zaskočilo ga je šest vampira. Nisu se umiljavali, jednostavno su napali."
<BR>&nbsp;&nbsp;&nbsp;&nbsp;&nbsp;Rubalabl je zvučao razdražljivo, kao da su vampiri prekršili neko pravilo. Vala klimnu. Vredno je znati.
<BR>&nbsp;&nbsp;&nbsp;&nbsp;&nbsp;Osim toga, pripadnici rečnog naroda nisu videli mnogo više od Varvije sa krstarica. Kada je priča bila ispričana, Vala upita: "Jeste li ovde bezbedni?"
<BR>&nbsp;&nbsp;&nbsp;&nbsp;&nbsp;"Verujemo da jesmo. I mi učimo. Znate li da zatvorenici žive u Senkovitom Gnezdu?"
<BR>&nbsp;&nbsp;&nbsp;&nbsp;&nbsp;"Videli smo kako dovode zatvorenike kroz prolaz", primeti Varvija.
<BR>&nbsp;&nbsp;&nbsp;&nbsp;&nbsp;"Neki slobodno lutaju", reče Rubalabl. "Njima se nismo približavali, ali smo gledali. Nikada ih nije bilo više od dvoje do troje koji su istovremeno slobodno lutali."
<BR>&nbsp;&nbsp;&nbsp;&nbsp;&nbsp;"Koje vrste?"
<BR>&nbsp;&nbsp;&nbsp;&nbsp;&nbsp;"Dva velika otišla su da jedu rečnu travu, a onda su se vratili u senku. Divovi trave, mislim. U susret im je pošlo mnogo vampira. Vampiri su se borili. Neki su pobegli, a ostali su se nahranili divovima trave. Divovi trave nisu preživeli. Ali videli smo ratare iz oblasti Delta Okretanja kako čupaju korenje, kuvaju ga i jedu, i vraćaju se živi."
<BR>&nbsp;&nbsp;&nbsp;&nbsp;&nbsp;Progovorio je Fudgabladl. Njih dvojica su kratko pričali, a onda im je Rubalabl preveo uz veliki napor. "Fudgabladl je posmatrao jednu crvenu ženu. Pola dana provela je u lovu, ali neuspešno. Nije imala strpljenja. Stalno se vraćala u senku svom vampiru. On ju je ponovo slao. Kasno uveče uhvatila je skočijarca dok je pio, napala ga i slomila mu vrat. Odvukla ga je nazad u senku. Tri vampira oterali su ostale. To troje popilo je krv životinje, a onda su upražnjavali rišatru sa crvenom, potom je crvena jela skočijarca. Bila je veoma gladna."
<BR>&nbsp;&nbsp;&nbsp;&nbsp;&nbsp;Vala se pravila da ne primećuje bes i sram koji su se ogledali na Varvijinom licu. Upitala je Rubalabla: "Da li si video nekoga moja vrste?"
<BR>&nbsp;&nbsp;&nbsp;&nbsp;&nbsp;Pripadnici rečnog naroda ponovo začeretaše. A onda: "Jednu, mladu ženu, išla je u pratnji vampira muškarca. Valavirgilin, kakav uspeh ste vi imali?"
<BR>&nbsp;&nbsp;&nbsp;&nbsp;&nbsp;"Videli smo Tegera kako nam maše. On je tamo gore, živ i aktivan. Još mi nije jasno kako bismo mogli da se popnemo tamo gore. Ne vidim kako u protivnom možemo bilo šta da uradimo."
<BR>&nbsp;&nbsp;&nbsp;&nbsp;&nbsp;"Šta si očekivala?"
<BR>&nbsp;&nbsp;&nbsp;&nbsp;&nbsp;Varvija napola zareža: "Demoni su imali plan. Rampa koju žele ne ide do dole."
<BR>&nbsp;&nbsp;&nbsp;&nbsp;&nbsp;Vala je očekivala da će čuti ljutite primedbe ispod šatorskog krila, pripadnici noćnog naroda ostaše mirni.
<BR>&nbsp;&nbsp;&nbsp;&nbsp;&nbsp;"Mora da je nekada išla do tla", primeti Rubalabl. "Čemu je inače mogla da služi?"
<BR>&nbsp;&nbsp;&nbsp;&nbsp;&nbsp;Dok je grad radio, postojale su leteće teretne letelice, ali kotrljajuća letelica mora da je bila jeftinija, i sigurno je bilo tereta suviše teškog da bi lebdeo. "Pretpostavljam da je pad gradova doveo vampire", primeti Vala.
<BR>&nbsp;&nbsp;&nbsp;&nbsp;&nbsp;Biđ upita: "Kako?"
<BR>&nbsp;&nbsp;&nbsp;&nbsp;&nbsp;Očiju uprtih u maglovite obrise Senkovitog Gnezda, Valavirgilin pusti um da luta i jezik da ga prati: "Središte industrije teško da je moglo dozvoliti vampirima da se gnezde u njegovom podrumu. Znači, uspevali su na neki način da ih drže na odstojanju, ali kada su gradovi pali, to je prestalo da deluje. Vampiri su tražili senke. Uselili su se. Jedne noći vampiri su se popeli uz rampu. Nisu sve sredili, i tako su do naredne noći izbeglice podigle rampu..."
<BR>&nbsp;&nbsp;&nbsp;&nbsp;&nbsp;Biđ je ponovo upitao: "Kako?"
<BR>&nbsp;&nbsp;&nbsp;&nbsp;&nbsp;Vala slegnu ramenima.
<BR>&nbsp;&nbsp;&nbsp;&nbsp;&nbsp;Rubalablov glas podsećao je na mehuriće blata koji pucaju. "Umesto toga, upitaj zašto? Sagradili su neverovatan viseći put za terete koji su bili suviše veliki čak i za ovu ogromnu lebdeću ploču. Zašto bi ga iko sagradio da se kreće, podiže? Takav jedan - okomiti most - bilo bi teško podići, a lako bi ga bilo oštetiti ako je još morao da se diže. Mislim da se pomalo razumemo u težinu i masu."
<BR>&nbsp;&nbsp;&nbsp;&nbsp;&nbsp;Rubalabl je bio u pravu, i Vala se iznervirala. "Ne znam odgovor. Šta mislite o ratu između ljudi koji su mogli da lete i onih koji nisu? Želeli biste da podignete most, tako da kažem."
<BR>&nbsp;&nbsp;&nbsp;&nbsp;&nbsp;Njena posada se zgledala. Biđ upita: "Ima li iko od vas stare zapise o takvom jednom ratu?" Niko se nije javio. "Glasine, bar?"
<BR>&nbsp;&nbsp;&nbsp;&nbsp;&nbsp;"Zaboravi", odbrusi Vala.
<BR>&nbsp;&nbsp;&nbsp;&nbsp;&nbsp;Manak upita: "Čemu graditi rampu koja se podiže? Zašto ne bi samo malo podigli grad?" Tuđinac ili ne, video je nešto u Valinom držanju i dodao: "Nema veze."
<BR>
<BR>&nbsp;&nbsp;&nbsp;&nbsp;&nbsp;Nebo je bilo crno i kiša je lila kada je Teger ušao u senku.
<BR>&nbsp;&nbsp;&nbsp;&nbsp;&nbsp;Palio je baklju kada je mogao, ali svetlost nije prodirala daleko. Osvetlila je bezoblični krug puta ispod. Ulazio je u grmljavinu sličnu oluji. Držao se desne strane i pronašao ogradu u visini rebara. Provirio je preko nje i ništa nije video.
<BR>&nbsp;&nbsp;&nbsp;&nbsp;&nbsp;Mora da su ga primetili. Možda ne vole baklje, ali to ga je svakako činilo sumnjivim. Nosio ih je još devet. Šta bi se desilo kada bi jednu ispustio?
<BR>&nbsp;&nbsp;&nbsp;&nbsp;&nbsp;Umesto toga, nagnuo se što je više mogao preko ograde i zavitlao baklju na okuku puta ispod sebe. Pogledao je da vidi da li još gori, a zatim sišao još malo niz rampu. Prešao je nešto više od punog zaokreta.
<BR>&nbsp;&nbsp;&nbsp;&nbsp;&nbsp;Sada je mogao da dozvoli da se njegova noćna vizija razvije.
<BR>&nbsp;&nbsp;&nbsp;&nbsp;&nbsp;Ovi mirisi su ga podsetili na noći koje su on i ostali proveli čekajući na razgovor sa demonima. Zvuci su podsećali na one iz Turlovog šatora noću: domaći zvuci, mrmljanja, iznenadne svađe, sve to na nekom stranom jeziku, nadjačavajući zvuk nalik na vodopad. Ono što je zamišljao da se nalazi ispod njega mora da je bilo gore od stvarnosti...
<BR>&nbsp;&nbsp;&nbsp;&nbsp;&nbsp;Teger pogleda preko ograde.
<BR>&nbsp;&nbsp;&nbsp;&nbsp;&nbsp;Podnožje spiralne rampe bilo je visoko odignuto iznad tla.
<BR>&nbsp;&nbsp;&nbsp;&nbsp;&nbsp;Nešto u njemu smatralo je da je to smešno. Video je bleda trouglasta lica podignuta naviše, i to mu je bilo smešno. Teger je počeo da se kikoće.
<BR>&nbsp;&nbsp;&nbsp;&nbsp;&nbsp;Duboko u senci, voda se slivala u okomitoj reci, neverovatan vodopad. Sva kiša koja je padala na Grad slivala se na neku ogromnu tamnu masu i potom oticala u Kućni-tok.
<BR>&nbsp;&nbsp;&nbsp;&nbsp;&nbsp;Nalazio se na ivici Grada. Vodopad mora da se bio blizu središta ili u središtu, ali grmljavina je čak i ovde bila bučna. Slivao se na, u, jednu nepreglednu, složenu strukturu, a potom u Kućni-tok putem manjih vodopada i odliva. Teger je malo šta mogao da vidi, osim tamne spram tame, ali... Ovde se nalazio vodoskok takve veličine kakvu niko osim drevnih graditelja gradova ne bi čak ni mogao da zamisli.
<BR>&nbsp;&nbsp;&nbsp;&nbsp;&nbsp;Kućni-tok je proticao sa obe strane fontane. Ovde kao da je bio zarobljen betonom. Tamo gde se beton završavao, blizu mesta na kome se nalazio Teger, bili su brzaci. Voda koja se slivala iz Grada, dodavala je svoje ubrzanje samom Kućnom-toku, i izdubila duboki kanjon. Samo su se njegovi zidovi videli pri bleštavoj dnevnoj svetlosti oko ivice Grada.
<BR>&nbsp;&nbsp;&nbsp;&nbsp;&nbsp;I, razume se, posvuda su se nalazili vampiri.
<BR>&nbsp;&nbsp;&nbsp;&nbsp;&nbsp;Većina ih je spavala, šćućurena po porodicama. Čekaj malo... Ono tamo su pripadnici mašinskog naroda, zar ne? Teško je bilo reći u mraku. Žena, uprkos brkovima; imala je grudi. I bez odeće. Nalazila se u središtu kruga vampira.
<BR>&nbsp;&nbsp;&nbsp;&nbsp;&nbsp;Tegeru je izgledalo kao da je štite od ostalih vampira: od lopova. Četvoro odraslih, dvoje dovoljno malih da su mogli biti deca, i dete u naručju jedne žene: dovoljno čuvara.
<BR>&nbsp;&nbsp;&nbsp;&nbsp;&nbsp;Nekoliko pripadnika mašinskog naroda odvedeno je za vreme napada na Turla. Teger je nastavio da gleda.
<BR>&nbsp;&nbsp;&nbsp;&nbsp;&nbsp;Beba se probudila i pokušala da sisa.
<BR>&nbsp;&nbsp;&nbsp;&nbsp;&nbsp;Žena se napola probudila. Predala je bebu crvenoj ženi. Oh, flapa mu, crvena ju je prinela svom vratu!
<BR>&nbsp;&nbsp;&nbsp;&nbsp;&nbsp;Teger se skljokao pored ograde, u mraku. Izvesno vreme nije ništa jeo, ali staro meso ptice ponovo je pokušalo da se digne.
<BR>&nbsp;&nbsp;&nbsp;&nbsp;&nbsp;Zašto li vampiri skupljaju zatvorenike?
<BR>&nbsp;&nbsp;&nbsp;&nbsp;&nbsp;Kako vampiri odbijaju svoje bebe od sise?
<BR>&nbsp;&nbsp;&nbsp;&nbsp;&nbsp;Teger nije želeo ništa više da sazna.
<BR>&nbsp;&nbsp;&nbsp;&nbsp;&nbsp;Ponekad je trik u tome da zaboraviš na problem. Teger je gotovo bio stigao do svetlosti iznad sebe kada se sve složilo u njegovom umu.
<BR>&nbsp;&nbsp;&nbsp;&nbsp;&nbsp;Voda. Rampa. Svetla. Vampiri ispod, nasukani graditelji gradova iznad. Krstarice!
<BR>&nbsp;&nbsp;&nbsp;&nbsp;&nbsp;Još je dosta toga trebalo saznati, ali Teger je znao ono što je trebalo da uradi sada. A posle... Na kraju će dobiti pomoć.
<BR>
<BR>&nbsp;&nbsp;&nbsp;&nbsp;&nbsp;Svetlost je preplavila celu lebdeću industrijsku strukturu.
<BR>&nbsp;&nbsp;&nbsp;&nbsp;&nbsp;Valavirgilin je patila od nedostatka sna. Uskoro će potražiti krevet. Ali bilo je tako lepo.
<BR>&nbsp;&nbsp;&nbsp;&nbsp;&nbsp;Um joj je odlutao.
<BR>&nbsp;&nbsp;&nbsp;&nbsp;&nbsp;Količina hrane se smanjivala u visinama. Retko su nailazili na travu; lovina je bila takođe retka i hitra. Sakupljači su nalazili dovoljno za jelo. Pripadnici rečnog naroda našli su ribu, dovoljno i za druge. Krstarica broj jedan donela je nazad čitave korpe ribe. Ruba će nahraniti sve osim demona i divova trave. Mašinskom narodu biće potrebno nešto više od ribe, ali ne još.
<BR>&nbsp;&nbsp;&nbsp;&nbsp;&nbsp;Nekoliko vampira lovilo je oko otpada Senkovitog Gnezda. Mora da su gladni, pomisli Vala, ali imali su uspeha. Varvija je podnela izveštaj o lešinarima koje nijedan crveni nikada ranije nije video. Možda su demoni pobili lešinare konkurente tamo gde su mogli.
<BR>&nbsp;&nbsp;&nbsp;&nbsp;&nbsp;Fudgabladl je rekao da su bacali telesa u Kućni-tok. Mora da je tada broj vampira bio manji. Sada su ih gomilali podalje od reke. Lešinari su dolazili po tela, a izgladneli vampiri su ih lovili zbog krvi.
<BR>&nbsp;&nbsp;&nbsp;&nbsp;&nbsp;Krstarice su ponovo parkirane leđa uz leđa, sa stražarima na dužnosti. Vampiri nisu obratili pažnju na njih prve noći. Imali su ceo dan na raspolaganju da nas posmatraju. Isto kao što smo mi posmatrali njih.
<BR>&nbsp;&nbsp;&nbsp;&nbsp;&nbsp;Kroz dan dva više neće biti trave u skladištu. Divovi će morati da haraju po niziji, samo danju, u pratnji sadruga. I demoni bi mogli da nađu krmu. Mora da zatvorenici vampira umiru na putu kući.
<BR>&nbsp;&nbsp;&nbsp;&nbsp;&nbsp;Progovorila je Tužna Cev. "Struja ne može da poteče bez izvesnih neobičnih materijala."
<BR>&nbsp;&nbsp;&nbsp;&nbsp;&nbsp;Valavirgilin nije poskočila, nije se osvrnula oko sebe. "Znam."
<BR>&nbsp;&nbsp;&nbsp;&nbsp;&nbsp;"Neobično. Nešto žice mora da je preživelo pad gradova, ili je kasnije stiglo pod Luk. Gde je jedan crveni pastir mogao da nađe tako nešto?"
<BR>&nbsp;&nbsp;&nbsp;&nbsp;&nbsp;"Mislim u mom zavežljaju", odvrati Valavirgilin. Demoni znaju sve tajne. "Dobro po Tegera. Inače bi umro na reci."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Valavirgilin prekide tišinu: "Luis Vu mi je ostavio gomilu - ima neki dugačak naziv - superprovodne tkanine. Trampila sam je sa porodicama graditelja gradova u jednom lebdećem gradu. Oni su je koristili da poprave svoja svetla i kondenzatore vode.
<BR>&nbsp;&nbsp;&nbsp;&nbsp;&nbsp;I tako sam se obogatila. Uzela sam Tarabliliasta za para. Rodila troje dece. Uložila sam u projekat koji mi je Luis Vu opisao. Plastika. Tarabliliast me nikada nije prekoreo što sam straćila naš novac." Osim jednom, setila se. "Konačno, to je bilo moje bogatstvo. On je malo šta uneo u parenje."
<BR>&nbsp;&nbsp;&nbsp;&nbsp;&nbsp;"Ta plastika." Tužna Cev je tu reč izgovorila savršeno oponašajući Valavirgilin izgovor. "Ima li naziv na našim jezicima?"
<BR>&nbsp;&nbsp;&nbsp;&nbsp;&nbsp;"Mislim da ne. Luis je opisao ono što se može dobiti od odvratnih otpadaka pri spravljanju goriva. Bez mirisa. Može da uzme bilo koji oblik. Pokazao mi je nekoliko plastičnih stvari. Inače sam nagađala.
<BR>&nbsp;&nbsp;&nbsp;&nbsp;&nbsp;Laboratorije Tarbavala postigle su rezultate... Dale odgovore... Ništa što smo mogli da prodamo. Tarb i naši roditelji vode računa o našoj deci dok se ja dovijam da dođem do novca kako bi cela ta naša stvar dejstvovala. Mislila sam da bi mi dobro došao jedan trgovački pohod. Oni koji ubede hominidne kulture da spravljaju alkohol dobijaju nagradu. Trgovina je dodatni prihod."
<BR>&nbsp;&nbsp;&nbsp;&nbsp;&nbsp;"Koliko si već dugo odsutna?"
<BR>&nbsp;&nbsp;&nbsp;&nbsp;&nbsp;"Skoro deset falana."
<BR>&nbsp;&nbsp;&nbsp;&nbsp;&nbsp;"Suviše dugo?"
<BR>&nbsp;&nbsp;&nbsp;&nbsp;&nbsp;"Ne znam. Parila sam se. Tarb se nikada nije pogađao oko toga." Vala odmahnu glavom. "Moram da spavam."
<BR>&nbsp;&nbsp;&nbsp;&nbsp;&nbsp;"Ja ću stražariti."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
