<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. TE KOSTI
<P>&nbsp;&nbsp;&nbsp;&nbsp;&nbsp;Prebacili su se sa oblačne dnevne svetlosti u ružičastu veštačku rasvetu doka za lendere na Igli; potom u kabinu za posadu, a prizor obodnog zida koji je obezbeđivala mrena prozujao je pored njih u vakuumski jasnoj sunčevoj svetlosti.
<BR>&nbsp;&nbsp;&nbsp;&nbsp;&nbsp;Brem je stigao poslednji. Spustio je svoju orkestralnu skulpturu tamo gde je Luis odbacio delove skafandera, i otišao pravo do kuhinjskog dispensera. "Pribavi nam najnovije podatke o sondi, Poslednji. Za koliko ćemo moći da pristanemo?"
<BR>&nbsp;&nbsp;&nbsp;&nbsp;&nbsp;Poslednji je izgovorio orkestralne akorde. Jednačine su se ispisale kroz vazduh u simbolima intergovora. "Mogli bismo da počnemo sa usporenjem pri dva g i da pristanemo kroz petnaest i po časova."
<BR>&nbsp;&nbsp;&nbsp;&nbsp;&nbsp;"Rekao si mi da sonda može da podnese deset g."
<BR>&nbsp;&nbsp;&nbsp;&nbsp;&nbsp;"Volim da imam marginu za grešku."
<BR>&nbsp;&nbsp;&nbsp;&nbsp;&nbsp;"Poslednji, pogon sonde je moćan, upadljiv izvor rendgenskih zraka. Daćemo neprijatelju najmanje moguće vreme za praćenje. Čekaj, onda pristupi usporenju pri deset g."
<BR>&nbsp;&nbsp;&nbsp;&nbsp;&nbsp;"Pri visokom potisku fuzijski pogon postaje svetliji, upadljiviji."
<BR>&nbsp;&nbsp;&nbsp;&nbsp;&nbsp;Brem ništa ne reče.
<BR>&nbsp;&nbsp;&nbsp;&nbsp;&nbsp;"Čekati, u redu. Razumem. Usporenje od deset g sa početkom kroz šest časova. Pristajanje kroz tek nešto više od devet časova. Mogu li da se vratim u svoju kabinu da jedem, da se okupam, plešem i odspavam?"
<BR>&nbsp;&nbsp;&nbsp;&nbsp;&nbsp;Zaštitnik je pijuckao iz kugle na stiskanje. Kzin nabra nozdrve, mada Luis nije ništa nanjušio. Brem reče: "Sve to možeš i ovde."
<BR>&nbsp;&nbsp;&nbsp;&nbsp;&nbsp;"Breme, moraću da uđem u svoju kabinu kada dođe vreme da smanjim brzinu sonde. Pusti me da sada odem."
<BR>&nbsp;&nbsp;&nbsp;&nbsp;&nbsp;"Pokaži mi svoju kabinu."
<BR>&nbsp;&nbsp;&nbsp;&nbsp;&nbsp;Poslednji prodorno zazvižda. Obodni zid je izbledeo, i oni se zagledaše u kabinu Poslednjeg.
<BR>&nbsp;&nbsp;&nbsp;&nbsp;&nbsp;Svetlost je bila žuta i prelazila je u narandžastu, ali je zato dekor bio u beskrajnim nijansama zelene kakve se mogu sresti u šumi po hladnom vremenu. Nije bilo uglova niti ivica. Pod i zid, površina stola i ostava, sve je bilo zaobljeno.
<BR>&nbsp;&nbsp;&nbsp;&nbsp;&nbsp;Brem mu naredi: "Ostavi ovako. Okupaj se i odspavaj. Ako plešeš, pleši sam..."
<BR>&nbsp;&nbsp;&nbsp;&nbsp;&nbsp;Poslednji frknu kao duvač u rog u nekoj oporoj deonici.
<BR>&nbsp;&nbsp;&nbsp;&nbsp;&nbsp;"Ako ugledam hologram tamo gde bi trebalo da vidim Poslednjeg, moraću da reagujem. Želiš da se osećam bezbedno, nije li tako?" Brem se nagnu povijenih kolena nad granitni blok. Podiže ga, okrenu se se njim i spusti ga.
<BR>&nbsp;&nbsp;&nbsp;&nbsp;&nbsp;Oh.
<BR>&nbsp;&nbsp;&nbsp;&nbsp;&nbsp;Poslednji zakorači na mesto gde se nalazio granit i nađe se sa druge strane nepropustive pregrade.
<BR>&nbsp;&nbsp;&nbsp;&nbsp;&nbsp;Obrisi kabine pomerali su se zajedno s njim. Iz poda se oblikovala činija i poprimila nijansu breskve. Lutkar je dostojanstveno zakoračio u nju. Rasla je poput cveta dok se nije gotovo zatvorila iznad njega: kada visokih bočnih strana veoma nalik na one koje su koristili u lunarnim gradovima.
<BR>&nbsp;&nbsp;&nbsp;&nbsp;&nbsp;Brem mora da je primetio Luisov napregnut pogled. "Šta te je snašlo, Luise?"
<BR>&nbsp;&nbsp;&nbsp;&nbsp;&nbsp;Luisa je snašlo to što je shvatio da Poslednji neće biti od neke velike koristi Luisu Vuu. Brem je imao na raspolaganju suviše vremena da pripitomi lutkara. Umesto da mu to kaže, on primeti: "Nešto mi je sinulo. Kabina Poslednjeg, na šta ti liči?"
<BR>&nbsp;&nbsp;&nbsp;&nbsp;&nbsp;"Možda na matericu."
<BR>&nbsp;&nbsp;&nbsp;&nbsp;&nbsp;"Šta misliš o utrobi kakve životinje?"
<BR>&nbsp;&nbsp;&nbsp;&nbsp;&nbsp;"Igramo li se mi to igre rečima?"
<BR>&nbsp;&nbsp;&nbsp;&nbsp;&nbsp;"Postoji razlika. Mogla bi biti važna. Ženke lutkara nemaju matericu. Jedna... životinja-lovina evoluirala je u životinju koja živi u simbiozi toliko dugo da je smatraju ženkom lutkara, ali ona to nije. Nesus je imao ovipozitora. Breme, pogledaj u arhivu Poslednjeg i vidi ima li dajl o osama-kopačima."
<BR>&nbsp;&nbsp;&nbsp;&nbsp;&nbsp;"Osama-kopačima, stet", odvrati Brem. "Imamo na raspolaganju nekih devet časova za igranje. Trebalo je da mi održiš predavanje na temu 'zaštitnici'."
<BR>&nbsp;&nbsp;&nbsp;&nbsp;&nbsp;Luis upita: "Da odemo da pogledamo kosti?"
<BR>&nbsp;&nbsp;&nbsp;&nbsp;&nbsp;"Predavanje", reče Brem.
<BR>&nbsp;&nbsp;&nbsp;&nbsp;&nbsp;Luis se povinovao. "Naš predak bio je Pak rasplođivač. Paki su evoluirali na planeti u blizini galaktičkog jezgra, recimo nekih stotinu trideset hiljada falana odavde brzinom svetlosti." Preko trideset hiljada svetlosnih godina. "Neki od njih pokušali su da osnuju koloniju na mojoj planeti, Zemlji, veoma davno. Nije bilo dovoljno talijuma da se održi u životu virus koji raste u žutom korenju, a on je taj koji rasplođivača pretvara u zaštitnika.
<BR>&nbsp;&nbsp;&nbsp;&nbsp;&nbsp;Zaštitnici su izumrli. Možda su prethodno raščistili neke grabljivice kako bi obezbedili rasplođivačima prostor za širenje. Nezreli Paki, rasplođivači, evoluirali su sami od sebe, isto kao i ovde. Raširili su se po Zemlji od mesta spuštanja u Africi i Aziji."
<BR>&nbsp;&nbsp;&nbsp;&nbsp;&nbsp;"Nagađanja?"
<BR>&nbsp;&nbsp;&nbsp;&nbsp;&nbsp;"Imamo kosti Paka rasplođivača iz klisure Olduvai i sa drugih mesta. U 'Smitsonijanu' postoji mumificirani Pak zaštitnik", reče Luis. "Iskopali su ga u pustinji na Marsu. Ja ga nikada nisam video. Čak ni sa mojim godinama ne možeš sve da postigneš. Ali proučavali smo hologram te stvari na kursu opšte biologije."
<BR>&nbsp;&nbsp;&nbsp;&nbsp;&nbsp;"I kakav je zaključak?"
<BR>&nbsp;&nbsp;&nbsp;&nbsp;&nbsp;"Došao je da spase staru koloniju. To je dokaz iz druge ruke, Breme, potiče od jednog žitelja Pojasa koji je jeo žuto korenje, ali Poslednji verovatno to ima u memoriji. Komponente broda, Brenanova priča, secirana mumija, hemijski..."
<BR>&nbsp;&nbsp;&nbsp;&nbsp;&nbsp;"Nećemo uznemiravati Poslednjeg. Ali ti si proučavao tu mumiju?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Hajde da pogledamo kosti."
<BR>
<BR>&nbsp;&nbsp;&nbsp;&nbsp;&nbsp;Luis je imao utisak da ga je oko zglavka stegla šaka puna kamenčića; čvornovati ga je povukao za sobom tako da nije mogao da mu se odupre. Šegrt ih je sledio bez skafandera. Kzini nisu morali da se plaše mirisa drveta života. Luis je prisilno hitao prema kosturu koji se pomaljao pri pojačanoj svetlosti zvezda.
<BR>&nbsp;&nbsp;&nbsp;&nbsp;&nbsp;Brem ih je suočio, povukao se unazad i rekao: "Reaguj."
<BR>&nbsp;&nbsp;&nbsp;&nbsp;&nbsp;Šegrt je kružio oko kostura. "Pao je u bici", promrmljao je. Onjušio ga je, a zatim je krenuo za svojim nosem prema Hronosovim razbacanim alatkama i odeći.
<BR>&nbsp;&nbsp;&nbsp;&nbsp;&nbsp;Luis pređe vrhovima prstiju preko erodiranih ivica na mestu gde je kost bila polomljena. Hoće li Brem naslutiti da je već bio ovde? Luis reče: "Čini se da je star hiljadama falana."
<BR>&nbsp;&nbsp;&nbsp;&nbsp;&nbsp;"Blizu sedam hiljada", potvrdi Brem.
<BR>&nbsp;&nbsp;&nbsp;&nbsp;&nbsp;"Na smrt prebijen. Ti?"
<BR>&nbsp;&nbsp;&nbsp;&nbsp;&nbsp;"Ja i En."
<BR>&nbsp;&nbsp;&nbsp;&nbsp;&nbsp;Šegrt se okrenu, uši mu se uspraviše. "Ispričaj nam priču. Ovde vas je izazvao?"
<BR>&nbsp;&nbsp;&nbsp;&nbsp;&nbsp;"Ne, krili smo svoje postojanje."
<BR>&nbsp;&nbsp;&nbsp;&nbsp;&nbsp;"Kako ste ga našli? Kako ste ga namamili?"
<BR>&nbsp;&nbsp;&nbsp;&nbsp;&nbsp;"Morao je da dođe. Čekali smo."
<BR>&nbsp;&nbsp;&nbsp;&nbsp;&nbsp;Kzin je čekao. Međutim, Brem nije nastavio, te tako Luis reče: "Ovo bi gotovo mogao biti deformisani Pak zaštitnik. Ipak, vilicama je mogao da lomi kosti. Na lobanji nema čeoni prevoj. Torzo, mislim da je suviše dugačak za jedan standardni primerak Paka. Breme, mislim da ovde imaš strvinara."
<BR>&nbsp;&nbsp;&nbsp;&nbsp;&nbsp;Prišao je šegrt da vidi o čemu to Luis priča. Brem upita: "Na osnovu čega to tvrdiš?"
<BR>&nbsp;&nbsp;&nbsp;&nbsp;&nbsp;"Vilica koja može da lomi kosti. Grabljivac bi imao zube da njima razdire velike arterije ili stomak. Dugački torzo omogućuje postojanje dovoljno velike utrobe koja je u stanju da se nosi sa teškim mesom. Čeoni prevoj koji nedostaje - ovaj, možda je izlazio jedino noću, ili je možda imao guste obrve umesto kapaka, ali..."
<BR>&nbsp;&nbsp;&nbsp;&nbsp;&nbsp;Šegrt upita: "Da li je mogao biti zaštitnik koji je poticao iz noćnog naroda? Izobliči lobanju, proširi zglobove..."
<BR>&nbsp;&nbsp;&nbsp;&nbsp;&nbsp;Luis odmahnu glavom. "Video sam dete demona u selu tkača. Video sam odrasle među neustrašivim ubicama vampira, i još odraslih na farmi gljiva ispod lebdećeg grada, nekada davno. Mogao bih da se zakunem da su svi pripadali istoj vrsti, a ovaj nije od njih.
<BR>&nbsp;&nbsp;&nbsp;&nbsp;&nbsp;Obrati pažnju: demoni na farmi gljiva bili su moje visine ili nešto malo viši. On je četiri inča niži. Nema zube, razume se, ali pogledaj šake. Šake demona su veće, deblje, nema toga što one ne mogu da raskinu. Što je još važnije, šegrte, vrsta koja trenutno postoji istovetna je na prostoru od dve stotine miliona milja."
<BR>&nbsp;&nbsp;&nbsp;&nbsp;&nbsp;Šegrt je gledao, ništa ne govoreći. Bila je prava retkost videti jednog kzina toliko mirnog.
<BR>&nbsp;&nbsp;&nbsp;&nbsp;&nbsp;"Ali očigledno je", strpljivo reče Brem. "Ovaj je stari, od vrste od koje je postao noćni narod."
<BR>&nbsp;&nbsp;&nbsp;&nbsp;&nbsp;Luis upita: "Hronos?"
<BR>&nbsp;&nbsp;&nbsp;&nbsp;&nbsp;"Prabog Grka?"
<BR>&nbsp;&nbsp;&nbsp;&nbsp;&nbsp;Luis je bio zapanjen i pokazao je to. "Proučavao si." tanj, eto gde je naučio onu muziku!
<BR>&nbsp;&nbsp;&nbsp;&nbsp;&nbsp;"Oni su radoznali, zar ne, ti lutkari? Poslednji ima literaturu stotine pokolenja ljudi, usmenu istoriju kzina, kdatlino sekvence dodirne skulpture, čak i neke osvetničke priče trinoka. Iz tvog devetnaestog i dvadesetog veka gledao sam zabave zasnovane na Drakuli Brema Stokera, uključujući dela Freda Saberhagena i En Rajs. Ali bolje da sačuvamo ime 'Hronos'. Ova spodoba ne može biti prva, Luise. Zar ti to nije jasno?
<BR>&nbsp;&nbsp;&nbsp;&nbsp;&nbsp;Pre osamdeset hiljada falana postojao je mrtav Pak zaštitnik. Mogao je biti star već stotine falana. Koliko znamo, možda je pomogao da se izgradi Luk. Nazovi njega Hronos. Došli su drevni pripadnici noćnog naroda i pojeli njegovo telo. Ako im meso zaštitnika nije donelo promenu, onda su pronašli žuto korenje koje je zaštitnik nosio sa sobom. Postali su zaštitnici. Ako ih je i bilo mnogo, ubrzo je ostao jedan."
<BR>&nbsp;&nbsp;&nbsp;&nbsp;&nbsp;Luis lupnu po ključnoj kosti mrtvog zaštitnika. Podigao se oblačić prašine. "Breme, ovo je najstariji zaštitnik o kome ćemo ikada išta saznati. Možda je bilo bogova pre Hronosa, za koje Grci nisu znali..."
<BR>&nbsp;&nbsp;&nbsp;&nbsp;&nbsp;Brem klimnu. "Kako hoćeš. Hronos."
<BR>&nbsp;&nbsp;&nbsp;&nbsp;&nbsp;"Stet. Hronosova vrsta možda je jela crkotine hiljadama godina posle nastanka Božje Pesnice..."
<BR>&nbsp;&nbsp;&nbsp;&nbsp;&nbsp;"Moraš li naglas da izgovoriš svaku očiglednu istinu? Ah, imaš učenika. Šegrte, shvataš li šta Luis hoće da kaže?"
<BR>&nbsp;&nbsp;&nbsp;&nbsp;&nbsp;"Istinu govoreći, shvatam ponešto", reče šegrt. "Brojevi su smešni osim ako je nešto vodilo demone u jednom pravcu preko velikih, stvarno velikih udaljenosti. Jedinstveno carstvo. Demoni mora da su isti na prostranstvu od dve stotine miliona milja. Možda na celom prstenu."
<BR>&nbsp;&nbsp;&nbsp;&nbsp;&nbsp;"Da! Hronos je bio taj koji se odnosio prema svojoj vrsti poput pastira. Breme? Zar zaštitnik ne pokušava da sačuva svoje vlastito genetsko ustrojstvo?"
<BR>&nbsp;&nbsp;&nbsp;&nbsp;&nbsp;Kzin na to skoči. "Da! Kako je Hronos mogao da vodi vlastite naslednike? Čak i dobra promena deluje pogrešno. Stani, šta ako je izabrao druge, slične strvinare? Ne, oni bi zavladali njegovim vlastitim porodom!"
<BR>&nbsp;&nbsp;&nbsp;&nbsp;&nbsp;Šegrt je učio kako se rešavaju zagonetke.
<BR>&nbsp;&nbsp;&nbsp;&nbsp;&nbsp;Brem reče: "Bio je demon. Čulo mirisa kod strvinara se tokom evolucije izmenilo. Čemu prići, šta dodirnuti, šta staviti u usta, svaka ta stvar ponaosob predstavlja svesni izbor. Jedan demon možda je slobodniji od ostalih zaštitnika. On bi mogao da povede svoju vrstu prema nečemu što on vidi kao savršenstvo."
<BR>&nbsp;&nbsp;&nbsp;&nbsp;&nbsp;Pogledali su stari kostur. Morao je da dođe, kazao je Brem. Blizu sedam hiljada falana, rekao je. Hiljadu sedam stotina godina? I ako je ono što je Luis počeo da podozreva bilo zasnovano na bilo kakvim činjenicama, biće bolje da ne postavlja direktna pitanja.
<BR>&nbsp;&nbsp;&nbsp;&nbsp;&nbsp;Pokušaj nešto izokola. "Tvoj par, da li je ona još ovde?"
<BR>&nbsp;&nbsp;&nbsp;&nbsp;&nbsp;"En bi mogla biti mrtva. Kada smo postali svesni da je Luk nestabilan u svojoj ravni, da na obodu moraju postojati motori, En je otišla da to popravi. Izvesno vreme sam mogao da je pratim. Možda su je ubili ovi koji sada tamo rade."
<BR>&nbsp;&nbsp;&nbsp;&nbsp;&nbsp;"Breme, ona je morala da napravi te druge zaštitnike."
<BR>&nbsp;&nbsp;&nbsp;&nbsp;&nbsp;"En nije osećala nikakvu sličnu nužnost kada me je napustila. Nameravala je da radi sama. Ovi zaštitnici koji su počeli da bujaju u poslednje vreme mogu biti delo jednog novijeg zaštitnika, zaštitnika naroda sa Lopte..."
<BR>&nbsp;&nbsp;&nbsp;&nbsp;&nbsp;"Tile."
<BR>&nbsp;&nbsp;&nbsp;&nbsp;&nbsp;"Tile Braun. Tvog para", reče Brem. "Poslednji ima dosje i o njoj."
<BR>&nbsp;&nbsp;&nbsp;&nbsp;&nbsp;"Jesi li bio ovde kada je Tila došla?"
<BR>&nbsp;&nbsp;&nbsp;&nbsp;&nbsp;"Jesam. Bilo je teže sakriti se od nje nego od Poslednjeg. Posmatrao sam je dok je učila da koristi odbranu od meteora. Bio sam siguran da namerava da uradi ono što je dužnost svakog zaštitnika: da spreči Luk da udari u Sunce. Koje su bile njene stvarne namere, Luise?"
<BR>&nbsp;&nbsp;&nbsp;&nbsp;&nbsp;"Tila je bila zaštitnik. Nisam u stanju da čitam um zaštitnika."
<BR>&nbsp;&nbsp;&nbsp;&nbsp;&nbsp;Brem upita: "Ako ne njen, čiji onda?"
<BR>&nbsp;&nbsp;&nbsp;&nbsp;&nbsp;"Video si dosje. Tila je bila čudna."
<BR>&nbsp;&nbsp;&nbsp;&nbsp;&nbsp;"Dvoje ih je došlo u središte za popravke", reče Brem. "Jeli su koren. Jedan je umro. Drugi je pao u komu koja vodi u stanje zaštitnika. Imao sam vremena da se sakrijem i postavim uređaje za posmatranje.
<BR>&nbsp;&nbsp;&nbsp;&nbsp;&nbsp;Tvoja Tila je lutala po središtu za popravke. Bilo je pravo zadovoljstvo gledati je. Otkrila je stvari koje ja nisam primetio, i na kraju je došla ovamo. Igrala se odbranom od meteora i teleskopskim displejom.
<BR>&nbsp;&nbsp;&nbsp;&nbsp;&nbsp;Onda je otišla. Mogao sam izvesno kraće vreme da je pratim na putu ka obodnom zidu. Koristila je magnetni prevozni sistem na obodnom zidu, mnogo brži nego onaj koji smo mi koristili, zato što je imala moderniji skafander."
<BR>&nbsp;&nbsp;&nbsp;&nbsp;&nbsp;"A vreme?"
<BR>&nbsp;&nbsp;&nbsp;&nbsp;&nbsp;"Neki vansolarni predmet udario je u sunce pre dvadeset dva falana. Oluje subatomskih čestica izbacile su Luk iz ravnoteže. Luise, Tila je bila u velikoj žurbi."
<BR>&nbsp;&nbsp;&nbsp;&nbsp;&nbsp;Pre dvadeset dva falana: Prsten je počeo da isklizava iz ravnoteže otprilike pet godina pre povratka Tople igle istrage. "Obrazovanje je stekla na Zemlji", reče Luis. "Sa mozgom zaštitnika i osnovnim znanjem iz fizike, mora da je prilično brzo shvatila situaciju. Otišla je da popravi sistem visinskih potisnika. Šta je tamo mogla da zatekne? En?"
<BR>&nbsp;&nbsp;&nbsp;&nbsp;&nbsp;"En bi se sakrila", reče Brem. "Posmatrala bi Tilu. Ubila bi Tilu kada bi uočila prvi znak nesposobnosti."
<BR>&nbsp;&nbsp;&nbsp;&nbsp;&nbsp;"Mmm."
<BR>&nbsp;&nbsp;&nbsp;&nbsp;&nbsp;"Poznavao si je..."
<BR>&nbsp;&nbsp;&nbsp;&nbsp;&nbsp;"Kao ženu. Breme, niko nije poznavao Tilu. Ona je bila statistička srećna slučajnost, žena koja je imala sreće svaki put kada je trebalo imati sreće, sve dok je Nesus nije izabrao za pohod na Prsten. Svaka vrsta normalnog života mora da je bila izvan njenog domašaja."
<BR>&nbsp;&nbsp;&nbsp;&nbsp;&nbsp;Šegrt primeti: "Moj otac ponekad pominje Tilu. Nikada nije znao šta da misli o njoj. Za lutkare, ona je bila deo programa rasplođavanja, rasplođavanja za sreću. Hmii je verovao da su uspeli."
<BR>&nbsp;&nbsp;&nbsp;&nbsp;&nbsp;"Nisu", reče Brem.
<BR>&nbsp;&nbsp;&nbsp;&nbsp;&nbsp;Luis dodade: "Ona je mrtva, Breme. Nije nikakva pretnja za tebe."
<BR>&nbsp;&nbsp;&nbsp;&nbsp;&nbsp;"Ali šta je jedan zaštitnik mogao da ostavi za sobom da bi oblikovao budućnost po svojoj želji? Mi planiramo daleko unapred. Luise, da li si video ono što je bilo potrebno da vidiš?"
<BR>&nbsp;&nbsp;&nbsp;&nbsp;&nbsp;"Aha."
<BR>
<BR>&nbsp;&nbsp;&nbsp;&nbsp;&nbsp;Brem se prebacio unutra, dozivajući ga: "Poslednji, probudi se!"
<BR>&nbsp;&nbsp;&nbsp;&nbsp;&nbsp;Poslednji je, međutim, već bio budan i plesao je u svojoj kabini... plesao je sa tri duha, tri lutkara suviše providna da bi ga mogla sakriti. "Breme, palo mi je na pamet nešto lukavo. Pre jednog sata nakratko sam uključio sondu kako bih je spustio ispod zida, tako da je ne vide osvajački brodovi."
<BR>&nbsp;&nbsp;&nbsp;&nbsp;&nbsp;"Brojevi?"
<BR>&nbsp;&nbsp;&nbsp;&nbsp;&nbsp;Poslednji zazvižda. Jednačine ispisaše redove duginih boja.
<BR>&nbsp;&nbsp;&nbsp;&nbsp;&nbsp;Brem ih je proučavao. To je bilo prvi put da ga je Luis video kako se ukočio, ali jednačine su bile suviše složene i nadmašivale su njegove sposobnosti. A onda Brem reče: "Dobro. Počni sa usporavanjem."
<BR>&nbsp;&nbsp;&nbsp;&nbsp;&nbsp;Poslednji odcvrkuta. Obodni zid koji je jurio iza njega naglo se otvori... "Stet?"
<BR>&nbsp;&nbsp;&nbsp;&nbsp;&nbsp;"Da, stet, ako te ne krije od mene."
<BR>&nbsp;&nbsp;&nbsp;&nbsp;&nbsp;...obodni zid je promicao tako brzo da se nisu videle pojedinosti; njegova ivica nalazila se visoko iznad, vrhovi prelivnih planina daleko ispod. Sonda mora da je bila otprilike tri stotine milja iznad, pomisli Lis.
<BR>&nbsp;&nbsp;&nbsp;&nbsp;&nbsp;Poslednji zacvrkuta. Luis potraži rezultate, ali nije mogao da ih vidi - stani malo, evo. U senci noći, pokretni obodni zid uhvatio je jaku plavičastu svetlost: odraz malog fuzionog pogona. Lebdeće jednačine su to bolje izražavale: neki od brojeva su se smanjivali.
<BR>&nbsp;&nbsp;&nbsp;&nbsp;&nbsp;Tri duha i dalje su plesala sa Poslednjim; Luis ih je poznavao. Frizure su im se razlikovale, ali sva trojica su bili Nesus.
<BR>&nbsp;&nbsp;&nbsp;&nbsp;&nbsp;Šegrt je zario zube u nešto iz čega je kapalo crveno. To baš nije bio prijatan prizor, ali Luis je iznenada osetio strašnu glad. Stao je da kuca po kuhinjskom zidu, držeći stalno na oku holograme.
<BR>&nbsp;&nbsp;&nbsp;&nbsp;&nbsp;Brem upita: "Poslednji, šta znaš o Tili Braun?"
<BR>&nbsp;&nbsp;&nbsp;&nbsp;&nbsp;Poslednji je zapevao poput bronzanog zvona. Iza njega se otvorio i treći hologram: neki popis, nagađao je Luis. Kabina je bila prepuna slika.
<BR>&nbsp;&nbsp;&nbsp;&nbsp;&nbsp;Brem je planuo. "Dolazi ovamo. Smesta dolazi ovamo!"
<BR>&nbsp;&nbsp;&nbsp;&nbsp;&nbsp;Poslednji nije oklevao. Zakoračio je i obreo se kod njih. "Nisam mislio ništa loše."
<BR>&nbsp;&nbsp;&nbsp;&nbsp;&nbsp;"Više volim kada si ovde. Luise, Poslednji, šegrte, pokušavam da stvorim sliku zaštitnika u svom umu. Ponešto znam o Hronosu, En sam prisno poznavao, ali Tila Braun je tuđinski zaštitnik. Uskoro ćemo morati da se suočimo sa tuđinskim zaštitnicima. Poslednji, šta si mi to pokazao?"
<BR>&nbsp;&nbsp;&nbsp;&nbsp;&nbsp;"Ovo su zapisi o projektu 'Srećno ljudsko biće'. Moja uprava je smatrala da bi nam ljudski saveznici mogli koristiti. Ljudska bića imaju sreće. Učinili bismo ih delotvornijim tako što bismo ih učinili još srećnijim. Opit je bio lokalnog karaktera, ograničen na jednu planetu, Zemlju. Dodali smo i lutriju formalnim kvalifikacijama koje su davale pravo na potomstvo. Nismo ispuštali iz vida bebe koje su se rodile zahvaljujući sreći. Finansirali smo društvenu mrežu kako bi deca mogla da se sreću i razmnožavaju."
<BR>&nbsp;&nbsp;&nbsp;&nbsp;&nbsp;"Je li imala sreće?"
<BR>&nbsp;&nbsp;&nbsp;&nbsp;&nbsp;Luis nije slušao, sasvim sigurno nije slušao. Kada je izborio za sebe mogućnost da ode sa Prstena, Tila je rešila da ostane. Luis je imao na raspolaganju četrdeset godina da pokuša da ne misli na Tilu Braun.
<BR>&nbsp;&nbsp;&nbsp;&nbsp;&nbsp;"Bila je šesto pokolenje dobitnika na lutriji, ali Tila nije bila srećna po lutkare, niti za svoje saradnike, a ne bih rekao ni da je sama bila srećna. Svako stvorenje traga za homeostazom. Tila je izgubila svog para, zatim pol i oblik, i na kraju život. Ali sreća se može tumačiti na mnogo načina."
<BR>&nbsp;&nbsp;&nbsp;&nbsp;&nbsp;Javio se šegrt. "Šta ako je tragala za nečim za šta je vredelo umreti?"
<BR>&nbsp;&nbsp;&nbsp;&nbsp;&nbsp;Luis zinu. Šegrt dodade. "Ili šta ako je samo želela da postane još inteligentnija? Kao moj otac. Kao ja. Sreća joj je podarila te stvari."
<BR>&nbsp;&nbsp;&nbsp;&nbsp;&nbsp;Brem reče: "Luise?"
<BR>&nbsp;&nbsp;&nbsp;&nbsp;&nbsp;"Možda. Zanimljivo tumačenje." Četrdeset godina nije uočio ono što je odmah palo u oči ovoj jedanaestogodišnjoj mački!
<BR>&nbsp;&nbsp;&nbsp;&nbsp;&nbsp;"Još nešto?"
<BR>&nbsp;&nbsp;&nbsp;&nbsp;&nbsp;Luis sklopi oči. Mogao je da je vidi, da je dodirne. "Od nas ju je odvojio hiroviti slučaj. Sreća. Kada smo je pronašli, ona je našla Tragača. Krupnog, mišićavog istraživača, odličnog vodiča; pretpostavljam da je bila zaljubljena u njega, takođe..."
<BR>&nbsp;&nbsp;&nbsp;&nbsp;&nbsp;"Da li je bila tvoja ili njegova?"
<BR>&nbsp;&nbsp;&nbsp;&nbsp;&nbsp;"Serijska poligamija. Preskoči..."
<BR>&nbsp;&nbsp;&nbsp;&nbsp;&nbsp;"Ostavila te je zbog njega?"
<BR>&nbsp;&nbsp;&nbsp;&nbsp;&nbsp;"Ne samo zbog Tragača. Breme, pronašla je ovu - ovu ogromnu igračku. Tili nikada ne bi palo na pamet da to nadmašuje njene sposobnosti, da je stvar prevelika da bi se njome igrala. Da bilo šta nadmašuje njene sposobnosti."
<BR>&nbsp;&nbsp;&nbsp;&nbsp;&nbsp;"Želela je da se igra lukom? A da ga pri tom ne uništi, razume se. Samo zaštitnik to može?"
<BR>&nbsp;&nbsp;&nbsp;&nbsp;&nbsp;Luis protrlja oči.
<BR>&nbsp;&nbsp;&nbsp;&nbsp;&nbsp;"I tako ste je ostavili na Prstenu. Šta onda?"
<BR>&nbsp;&nbsp;&nbsp;&nbsp;&nbsp;"Tragač mora da ju je odveo do Karte Marsa, ili joj je dovoljno stvari napričao, tako da je mogla da nasluti ostalo. Znala je da ulazi na neko čudno mesto, mesto tajni.
<BR>&nbsp;&nbsp;&nbsp;&nbsp;&nbsp;Ona... da vidimo... budi se kao zaštitnik. Tragač je mrtav. Tila je zaštitnik u središtu za popravke. Igra se u njemu. Otkriva kako da sunce pretvori u supertermalni laser. Raznosi nekoliko kometa?"
<BR>&nbsp;&nbsp;&nbsp;&nbsp;&nbsp;"Ona je to učinila."
<BR>&nbsp;&nbsp;&nbsp;&nbsp;&nbsp;"Doznaje kako da dobije teleskopske prizore uz pomoć uređaja za odbranu od meteora. Primećuje da Prsten oscilira. Pronalazi visinske potisnike na obodnom zidu, ali većine više nema. Svaki zaštitnik bi mogao da predvidi ishod toga.
<BR>&nbsp;&nbsp;&nbsp;&nbsp;&nbsp;Odlazi na obodni zid. Breme, da li je ponela sa sobom korenje?"
<BR>&nbsp;&nbsp;&nbsp;&nbsp;&nbsp;"Korenje, biljku u cvatu, talijum-oksid."
<BR>&nbsp;&nbsp;&nbsp;&nbsp;&nbsp;"Pronalazi brodove graditelja gradova sagrađene oko visinskih potisnika na obodu. En je možda zamenila neke od njih... aha. To je ono što je tvoja En radila: presretala je brodove graditelja gradova na povratku sa zvezda, skidala Basardove sabirnike i postavljala ih na obod. To je još jedna stvar koju mi Halrloprilalar nikada nije rekla. Nju i njenu posadu mora da je izbacio sa njihovog broda i vratio kroz obodni zid jedan ljutiti zaštitnik."
<BR>&nbsp;&nbsp;&nbsp;&nbsp;&nbsp;Brem je čekao.
<BR>&nbsp;&nbsp;&nbsp;&nbsp;&nbsp;"Jadna tanj Pril. To može da uvrne čoveku um."
<BR>&nbsp;&nbsp;&nbsp;&nbsp;&nbsp;Napravio je pauzu.
<BR>&nbsp;&nbsp;&nbsp;&nbsp;&nbsp;"I tako već imamo nekoliko visinskih potisnika vraćenih na svoje mesto, ali sve što Tila vidi jeste da ih graditelji gradova još nisu sve ukrali. Ona preuzima Enin posao. Hitno je. Pretvara neke rasplođivače u zaštitnike. Pričala mi je o njima: jedan od pripadnica naroda prelivnih planina, jedan vampir, jedan demon. Svi oni počinju da skidaju motore sa brodova koji se vraćaju i da ih ponovo postavljaju na zid.
<BR>&nbsp;&nbsp;&nbsp;&nbsp;&nbsp;Vratili su ih dvadeset, ali brodovi su prestali da se vraćaju, a vraćeni motori nisu imali dovoljno snage. Tila je ostavila ostale zaštitnike da se brinu za motore. Vratila se u središte za popravke. Mora da je znala šta joj predstoji da učini. Nije videla Toplu iglu istrage kako joj se približava dok nije ponovo počela da koristi teleskop u središtu za popravke."
<BR>&nbsp;&nbsp;&nbsp;&nbsp;&nbsp;Šegrt reče: "Mora da je imala teleskop i na obodu, Luise."
<BR>&nbsp;&nbsp;&nbsp;&nbsp;&nbsp;"Svakako, i mora da je bio dovoljno dobar da pomoću njega vidi velike brodove graditelja gradova koji su se vraćali. Igla je mnogo manja."
<BR>&nbsp;&nbsp;&nbsp;&nbsp;&nbsp;"Da li bi prepoznala Iglu?"
<BR>&nbsp;&nbsp;&nbsp;&nbsp;&nbsp;"Trup Opštih Proizvoda broj tri? Svakako."
<BR>&nbsp;&nbsp;&nbsp;&nbsp;&nbsp;Brem upita: "Kako je Igla mogla da utiče na njene planove?"
<BR>&nbsp;&nbsp;&nbsp;&nbsp;&nbsp;"Šta sam ti rekao o čitanju uma jednog zaštitnika, Breme?"
<BR>&nbsp;&nbsp;&nbsp;&nbsp;&nbsp;"Ali moraš pokušati."
<BR>&nbsp;&nbsp;&nbsp;&nbsp;&nbsp;Luis nije želeo da pokuša. "Evo šta mi je Tila kazala. Jednostavno, nije mogla da natera sebe da pobije bilion ljudi ni po cenu da spase trideset biliona. Inteligencija zaštitnika i empatija Tile Braun: mogla je da oseti njihovo umiranje. Znala je da se to mora obaviti i znala je da ćemo mi doći do rešenja kako da to učinimo, ja, Hmii i Poslednji, i nije mogla to da nam dozvoli. Naprosto je tražila da je ubijemo, Breme."
<BR>&nbsp;&nbsp;&nbsp;&nbsp;&nbsp;"Gledao sam kako se borila. Bolje bih se borio mrtav."
<BR>&nbsp;&nbsp;&nbsp;&nbsp;&nbsp;"Aha. To je bila borba mog života, ali niko ne može da nadmaši jednog zaštitnika."
<BR>&nbsp;&nbsp;&nbsp;&nbsp;&nbsp;"Ako je znala da ne može da uperi plazma potisnik duž obodnog zida, zašto se onda vratila u središte za popravke?" Glupo pitanje. Brem nije sačekao odgovor. "Šta je ona, zapravo, želela?"
<BR>&nbsp;&nbsp;&nbsp;&nbsp;&nbsp;Luis odmahnu glavom. "Šta zaštitnici žele? To je jedina stvar koju smo naučili o vama. Vaši motivi su čvrsto usađeni. Vi štitite vašu genetsku liniju. Kada ta linija izumre, prestajete da jedete i umirete. Tila nije imala dece na Prstenu, ali bilo je hominida. Rođaka, ako zažmuriš na jedno oko i drugim malo začkiljiš. Morala je da ih spase. Čemu čekati? Pošto je Prsten isklizavao iz ravnoteže..."
<BR>&nbsp;&nbsp;&nbsp;&nbsp;&nbsp;Brem odmahnu rukom. "Čekala je Toplu iglu istrage, kompjuterske programe lutkara. Gledao sam te kako ih koristiš i bilo mi je drago što se nisam umešao."
<BR>&nbsp;&nbsp;&nbsp;&nbsp;&nbsp;Oh. "Ali zašto to nije jednostavno rekla? tanj prokletstvo, čemu borba?" Stani malo... "Breme, da li je En otišla neposredno pošto ste ubili Hronosa?"
<BR>&nbsp;&nbsp;&nbsp;&nbsp;&nbsp;"Trebalo joj je nekoliko dana da se pripremi."
<BR>&nbsp;&nbsp;&nbsp;&nbsp;&nbsp;"I to je bilo pre nešto malo manje od sedam hiljada falana?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Negde oko hiljadu dvestote godine, prema mom kalendaru. Da li je ponela korenje? I da li mora da se vrati po još?"
<BR>&nbsp;&nbsp;&nbsp;&nbsp;&nbsp;"En je ponela korenje i biljku u cvatu i nešto talijum oksida. Posadila je drvo života, ali sadnica je propala posle izvesnog vremena, i ona se vratila pre blizu pet hiljada falana. Nije dugo ostala sa mnom. Od tada je nisam video. Ili je njena bašta uspela ili je ona mrtva."
<BR>&nbsp;&nbsp;&nbsp;&nbsp;&nbsp;"Aha. Tila je došla na istu pomisao? Korenje, biljke, talijum oksid. Ako je postojalo neko dobro mesto da se sve to posadi, onda se tamo nalazi Enina bašta. Tila bi znala šta je to."
<BR>&nbsp;&nbsp;&nbsp;&nbsp;&nbsp;"En bi je dobro sakrila."
<BR>&nbsp;&nbsp;&nbsp;&nbsp;&nbsp;"Ne možeš sakriti biljke od sunčeve svetlosti. Nije mogla da je smesti tamo gde bi njen miris udahnuo svaki hominid u prolazu. Sigurno bi želela da joj bude nadohvat ruke, na prelivnoj planini, na mestu koje ne mogu da osvoje čak ni baloni sa toplim vazduhom. Kakva pukotina, strma dolina, možda. I sada moramo da nagađamo da li ju je Tila videla."
<BR>&nbsp;&nbsp;&nbsp;&nbsp;&nbsp;"Šta ako jeste?"
<BR>&nbsp;&nbsp;&nbsp;&nbsp;&nbsp;Luis uzdahnu. "Breme, šta imaš o živim zaštitnicima?"
<BR>&nbsp;&nbsp;&nbsp;&nbsp;&nbsp;"Poslednji, pokaži mu. Idem da se okupam."
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
