<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. PROLAZ
<P>&nbsp;&nbsp;&nbsp;&nbsp;&nbsp;"Osećaš li to?"
<BR>&nbsp;&nbsp;&nbsp;&nbsp;&nbsp;"Da", odgovori Varvija.
<BR>&nbsp;&nbsp;&nbsp;&nbsp;&nbsp;Prostorija je podrhtavala, osećale su se lagane vibracije u svim zidovima i steni ispod.
<BR>&nbsp;&nbsp;&nbsp;&nbsp;&nbsp;Od vožnje u čudnim vozilima osećali su vrtoglavicu i bili su dezorijentisani, ali imali su na raspolaganju mnogo sati da se toga oslobode u snu. Ovo je bilo nešto drugo. Teger u početku nije primetio. Sada su Varvijino disanje i beskrajno drhtanje predstavljali jedine senzacije u mračnoj prostoriji.
<BR>&nbsp;&nbsp;&nbsp;&nbsp;&nbsp;"Imaš li neku ideju..."
<BR>&nbsp;&nbsp;&nbsp;&nbsp;&nbsp;"Mulj sa dna mora. Izbija na vrhu i mi to osećamo čak ovde dole."
<BR>&nbsp;&nbsp;&nbsp;&nbsp;&nbsp;Teger je zurio u nju u mraku.
<BR>&nbsp;&nbsp;&nbsp;&nbsp;&nbsp;"Pumpe ga ispumpavaju uz stražnji deo obodnog zida. Izlazi na pedeset dana hoda od ivice zida", reče Varvija. "Pada na sve prelivne planine. Od njega nastaju prelivne planine. Da nije pumpi, svo tle ispod Luka završilo bi u morima. Šapat mi je ispričao sve o tome."
<BR>&nbsp;&nbsp;&nbsp;&nbsp;&nbsp;"Ti si uspela da izvučeš mnogo više od Šapata nego ja."
<BR>&nbsp;&nbsp;&nbsp;&nbsp;&nbsp;"Pitam se gde li je ona sada."
<BR>&nbsp;&nbsp;&nbsp;&nbsp;&nbsp;"Ona?"
<BR>&nbsp;&nbsp;&nbsp;&nbsp;&nbsp;Prsti ga pomilovaše po vilici. "Samo nagađam. Pitala sam, ali nije htela da mi kaže. Znaš li kako zovu taj mulj sa dna mora?"
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Flap."
<BR>&nbsp;&nbsp;&nbsp;&nbsp;&nbsp;Teger se od srca nasmejao. "Šta? Hoćeš da kažeš da smo sve ovo vreme... Flap, svi koje znam misle da znaju šta flap znači. Morsko dno?"
<BR>&nbsp;&nbsp;&nbsp;&nbsp;&nbsp;"Ova planina je nastala od toga. Pritisak ga pretvara u stenu..."
<BR>&nbsp;&nbsp;&nbsp;&nbsp;&nbsp;Preplavila ih je bela svetlost. Nečiji glas reče: "Zdravo."
<BR>&nbsp;&nbsp;&nbsp;&nbsp;&nbsp;Skočili su na noge, obmotavši se krznom. Žitelji Visoke Tačke ostavili su im krzno nalik na Saronino, ostatak nekog lenjivca sa zelenim tačkama i oštećenom glavom. Na Varviji je izgledalo veoma lepo.
<BR>&nbsp;&nbsp;&nbsp;&nbsp;&nbsp;Varvija je imala drugih briga. Prošaputala je: "To nije bio naglasak kakav imaju žitelji Visoke Tačke..."
<BR>&nbsp;&nbsp;&nbsp;&nbsp;&nbsp;"Zdravo? Čujete glas Luisa Vua. Možemo li da razgovaramo?"
<BR>&nbsp;&nbsp;&nbsp;&nbsp;&nbsp;Teger žmirnu na bolnoj svetlosti. Nije mogao da razabere pojedinosti, ali nazirao je obličje nekog muškarca i nešto još čudnije.
<BR>&nbsp;&nbsp;&nbsp;&nbsp;&nbsp;"Narušili ste našu privatnost", reče on.
<BR>&nbsp;&nbsp;&nbsp;&nbsp;&nbsp;"Niste spavali. Naš je špijunski uređaj koji ste tako dugo nosili. Hoćete li da razgovarate ili da dođemo neki drugi put?"
<BR>&nbsp;&nbsp;&nbsp;&nbsp;&nbsp;Nešto kucnu po drvetu pored vrata od kože. Pozva ih ženski glas: "Teger? Vairbija?"
<BR>&nbsp;&nbsp;&nbsp;&nbsp;&nbsp;"Flap! Uđite", naredi Teger.
<BR>&nbsp;&nbsp;&nbsp;&nbsp;&nbsp;Kroz kože uđoše Jenavil i Baraji, kao i miris krvi. "Čuli smo glasove", reče mlada žena, "inače bismo ostavili u predvorju. To je gvil. Skripu ga je ubio za vas."
<BR>&nbsp;&nbsp;&nbsp;&nbsp;&nbsp;Gvil je bio veliki gušter. Rep mu se još grčio.
<BR>&nbsp;&nbsp;&nbsp;&nbsp;&nbsp;"U pravi čas", primeti Teger. Odvagnuo je gvila. Koža mu je bila kao oklop. Moraće da se odere. Obratio se potom sjaju u paučini i čudovištima unutra: "Razgovarajte sa Jenavil i Barajijem iz naroda Visoke Tačke. Oni znaju ono što mi samo nagađamo. Jenavil, Baraji, konačno smo se sreli sa Luisom Vuom."
<BR>
<BR>&nbsp;&nbsp;&nbsp;&nbsp;&nbsp;Dremajući sa bradom na pokretnom doku, Luis ču sebe kako govori. "Čujete glas Luisa Vua. Vidite moje saradnike, Brema i Žitelja mreže. Do sada smo ćutali jer imamo neprijatelje."
<BR>&nbsp;&nbsp;&nbsp;&nbsp;&nbsp;"Mi smo Varvija i Teger", reče jedan pištavi tuđinski glas. Luis je otvorio oči i prepoznao je crvenokožne ubice vampira. "Zašto ste sada prekinuli vaše ćutanje?"
<BR>&nbsp;&nbsp;&nbsp;&nbsp;&nbsp;"Moramo da postavimo neka pitanja." To je bio glas Luisa Vua, ali dolazio je od Poslednjeg.
<BR>&nbsp;&nbsp;&nbsp;&nbsp;&nbsp;Muškarac iz Visoke Tačke reče: "Treba da vam pokažemo skriveno ogledalo, prolaz kroz obod i sve drugo što poželite."
<BR>&nbsp;&nbsp;&nbsp;&nbsp;&nbsp;"Hvala. Jeste li spremni da prođete kroz taj prolaz?"
<BR>&nbsp;&nbsp;&nbsp;&nbsp;&nbsp;Jenavil užasnuto poskoči. "Ne! Višništi..." Luisov prevodilac je na trenutak oklevao. "...zaštitnici se sve vreme kreću kroz taj prolaz."
<BR>&nbsp;&nbsp;&nbsp;&nbsp;&nbsp;Luis je odlučio da ništa ne kaže. Bio je mlitav i osećao se glupo, a i bol se pritajio kada je želeo da ga oseti. Sigurno bi zvučao nesuvislo, a i šta bi pomislili kada bi čuli dva 'glasa Luisa Vua'?
<BR>&nbsp;&nbsp;&nbsp;&nbsp;&nbsp;Poslednji reče: "Ispričajte nam šta znate o zaštitnicima."
<BR>&nbsp;&nbsp;&nbsp;&nbsp;&nbsp;"Ima ih dve vrste. Zaštitnici koji su od naše vrste i koji se brinu da budemo bezbedni, ali oni slušaju zaštitnike iz nizije..."
<BR>&nbsp;&nbsp;&nbsp;&nbsp;&nbsp;"Možemo li da razgovaramo sa jednim zaštitnikom od naroda Visoke Tačke?"
<BR>&nbsp;&nbsp;&nbsp;&nbsp;&nbsp;"Mislim da ne. Gotovo je nemoguće sačuvati tajne od zaštitnika iz nizije, a zaštitnici su upadljivi. Mogu da pitam."
<BR>&nbsp;&nbsp;&nbsp;&nbsp;&nbsp;Lutkar upita: "Da li bi Šapat razgovarao sa nama?"
<BR>&nbsp;&nbsp;&nbsp;&nbsp;&nbsp;"Ha?
<BR>&nbsp;&nbsp;&nbsp;&nbsp;&nbsp;Crveni pastiri se zgledaše. Žena odsečno reče: "Šapat neće hteti."
<BR>&nbsp;&nbsp;&nbsp;&nbsp;&nbsp;"Šta nam možete reći o Šapatu?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"Šta se nalazi sa druge strane tog prolaza?"
<BR>&nbsp;&nbsp;&nbsp;&nbsp;&nbsp;Baraji reče: "Otrov, bar mi tako mislimo."
<BR>&nbsp;&nbsp;&nbsp;&nbsp;&nbsp;Jenavil objasni: "Zaštitnici imaju odela koja ih cele pokrivaju kada idu kroz taj prolaz. Nose uvek puno alata tamo-amo. Glasine kažu da grade nešto tamo napolju, nešto čudovišno."
<BR>&nbsp;&nbsp;&nbsp;&nbsp;&nbsp;Žena crvenih reče: "Luise Vu, oko je premešteno ovamo zahvaljujući velikoj moći noćnog naroda. Kada padne noć, možeš razgovarati sa njima."
<BR>&nbsp;&nbsp;&nbsp;&nbsp;&nbsp;"Koliko još ima do noći?"
<BR>&nbsp;&nbsp;&nbsp;&nbsp;&nbsp;Jenavil reče: "Dve desetine."
<BR>&nbsp;&nbsp;&nbsp;&nbsp;&nbsp;Glas Luisa Vua reče: "Sačekaćemo", i zapeva poput gudačkog kvarteta.
<BR>&nbsp;&nbsp;&nbsp;&nbsp;&nbsp;Brem upita: "Jesi li čuo, Luise?"
<BR>&nbsp;&nbsp;&nbsp;&nbsp;&nbsp;"Ponešto. Odlično izvedeno, Poslednji, ali potrebna ti je bolja šminka."
<BR>&nbsp;&nbsp;&nbsp;&nbsp;&nbsp;"Luis Vu je vašnešt. Čarobnjak. Niko ga ne vidi", reče Poslednji, "dok njegove čudne sluge govore umesto njega."
<BR>&nbsp;&nbsp;&nbsp;&nbsp;&nbsp;"Stet. Ko je Šapat?"
<BR>&nbsp;&nbsp;&nbsp;&nbsp;&nbsp;"En je Šapat", odvrati Brem. "Pregledao sam vaše trake o tome kako je Šapat vodio muškarca crvenih. Iskoristila je misiju krstarice da se sakrije."
<BR>&nbsp;&nbsp;&nbsp;&nbsp;&nbsp;"Ime 'Šapat' sasvim joj odgovara", primeti Luis.
<BR>&nbsp;&nbsp;&nbsp;&nbsp;&nbsp;Poslednji se okrenu od prozora. "Luise, šta ti misliš? Gde je Šapat? Hoće li se umešati?"
<BR>&nbsp;&nbsp;&nbsp;&nbsp;&nbsp;Luis je posmatrao ljude u prozoru. Nije uneo u sebe dovoljno anestetika da ga obori s nogu. "Breme, ti si jedini koji može da pretpostavi šta ona želi."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Suviše sam ošamućen da bih razmišljao. Mislim da želim da mi vratite moj glas."
<BR>&nbsp;&nbsp;&nbsp;&nbsp;&nbsp;"U redu", reče Poslednji.
<BR>
<BR>&nbsp;&nbsp;&nbsp;&nbsp;&nbsp;Varvija je nožem odrala gvila. Teger reče: "Crveni pastiri moraju da jedu meso odmah po ubijanju. Možda ćete se uznemiriti ako to budete gledali."
<BR>&nbsp;&nbsp;&nbsp;&nbsp;&nbsp;Varvija je raščerečila gvila i jedan deo dala Tegeru. Počeli su da jedu. Par iz Visoke Tačke bio je zadivljen i zaprepašćen. Teger se pitao zašto su još tu, pošto se prozor ponovo pretvorio u bronzanu paučinu.
<BR>&nbsp;&nbsp;&nbsp;&nbsp;&nbsp;Same kosti. Teger ih upitno pogleda; Baraji pokaza prstom prema posudi.
<BR>&nbsp;&nbsp;&nbsp;&nbsp;&nbsp;Jenavil reče: "Teger, Vairbija, primetili smo da niste pomenuli reštru dok niste videli šta se krije ispod naših krzna."
<BR>&nbsp;&nbsp;&nbsp;&nbsp;&nbsp;Ah.
<BR>&nbsp;&nbsp;&nbsp;&nbsp;&nbsp;"Naš narod se spari jednom za ceo život", odvrati Varvija i pogleda svog para. Nešto je prošlo između njih i ona dodade: "Dogodilo se nešto što nas je izmenilo. Ali nama nije potrebna rišatra. Promenilo se samo to što možemo da biramo."
<BR>&nbsp;&nbsp;&nbsp;&nbsp;&nbsp;Teger je razmislio o tome. "Baraji, Jenavil, ne postoje priče o crvenim pastirima koji upražnjavaju rišatru. Šta ako vaša ogledala koja pričaju rašire priču svuda po niziji? Gde bismo mogli da živimo? Ko bi se pario s našom decom?"
<BR>&nbsp;&nbsp;&nbsp;&nbsp;&nbsp;Žitelji Visoke Tačke se zgledaše.
<BR>&nbsp;&nbsp;&nbsp;&nbsp;&nbsp;"Videla si pripadnike noćnog naroda, Jenavil", reče Varvija. "Šta ako počne da se priča da ste upražnjavali rišatru sa crvenokožnim posetiocima odozdo? Šta će pripadnici noćnog naroda očekivati?"
<BR>&nbsp;&nbsp;&nbsp;&nbsp;&nbsp;Baraji klimnu. "Pašće im na pamet da upražnjavaju reštru sa nama. Koliko smo znatiželjni, paru moj?"
<BR>&nbsp;&nbsp;&nbsp;&nbsp;&nbsp;Udarala ga je po širokom ramenu, ovlaš i sa otvorenom šakom, smejući se. Teger pomisli da je to značilo 'ne'. "Nije u pitanju samo njihov oblik. Njihov miris!"
<BR>&nbsp;&nbsp;&nbsp;&nbsp;&nbsp;Baraji se umirujući potapša po stražnjici. "Znači, moraćemo da čuvamo još jednu tajnu."
<BR>
<BR>&nbsp;&nbsp;&nbsp;&nbsp;&nbsp;Smejurija. Luis je gledao sa čistom požudom. Ovakva jedna predstava postigla bi neviđeni uspeh, pomisli on, na kanalima koji se plaćaju na svim svetovima u poznatom svemiru. Razume se da je bila snimljena... Što se toga tiče, koliko je čula mrena snimala? Pored vida i sluha. Miris? Radar za kinestetička osećanja?
<BR>&nbsp;&nbsp;&nbsp;&nbsp;&nbsp;Tu je negde utonuo u san.
<BR>&nbsp;&nbsp;&nbsp;&nbsp;&nbsp;Mnogo časova kasnije, kako mu se činilo, probudio se i zapanjeno se zablenuo u samog sebe koji se nadnosio odozgo.
<BR>&nbsp;&nbsp;&nbsp;&nbsp;&nbsp;Ne: bio je to njegov skafander, iskrivljen kao da su mu kosti polomljene tamo gde bi kod ljudskog bića bile prave. Brem je zabacio kacigu i upitao: "Jesi li dobro?"
<BR>&nbsp;&nbsp;&nbsp;&nbsp;&nbsp;"Još sam grogi." Medicinski komplet ubacio je lekove u njega, ali mogao je da oseti gde ga vreba bol.
<BR>&nbsp;&nbsp;&nbsp;&nbsp;&nbsp;"Imao si dva dislocirana rebra. Namestio sam ih. Nema slomljenih kostiju. Nagnječio si mišiće, pokidao ligamente i opnu creva, iskliznuo ti je kičmeni disk koji sam vratio na mesto. Za ozdravljenje će ti biti dovoljni tvoj odbrambeni mehanizam i portabl medicinski komplet."
<BR>&nbsp;&nbsp;&nbsp;&nbsp;&nbsp;"Zašto nosiš moj skafander?"
<BR>&nbsp;&nbsp;&nbsp;&nbsp;&nbsp;"U pitanju je strategija."
<BR>&nbsp;&nbsp;&nbsp;&nbsp;&nbsp;"Suviše složeno za moj sićušni um? U redu, Breme. Primetićeš da imamo nove posetioce. Ako bi me otkačio, glas Luisa Vua mogao bi da pokaže lice.
<BR>
<BR>&nbsp;&nbsp;&nbsp;&nbsp;&nbsp;Poslednji i Brem čekali su stojeći malo iza Luisa svaki sa po jedne strane. Sa druge strane prozora mrene, crveni su se sklupčali ispod krzna, pustivši demone da zauzmu središnji deo prizora.
<BR>&nbsp;&nbsp;&nbsp;&nbsp;&nbsp;Demoni su drhtali. Visoka i mršava žena reče: "Tamo napolju je hladno! Ovaj, ja sam Tužna Cev, ovo je Harfista. Da li tvoja kutija čini moj glas razumljivim?"
<BR>&nbsp;&nbsp;&nbsp;&nbsp;&nbsp;"Da, sve je u redu. Otkud znate za mog prevodioca?"
<BR>&nbsp;&nbsp;&nbsp;&nbsp;&nbsp;"Izgleda da je tvoj sadrug Kovač Melodije otišao, ali je zato njegov sin Kazarf pričao o tvojoj poseti gradu tkača."
<BR>&nbsp;&nbsp;&nbsp;&nbsp;&nbsp;"Prenesite moje pozdrave Kazarfu. Tužna Cevi, zbog čega ste preneli kamen težak kao dva čoveka tako daleko, ako ste mogli da razgovarate sa mnom preko Kovača Melodije?"
<BR>&nbsp;&nbsp;&nbsp;&nbsp;&nbsp;Demoni se nasmejaše, pokazavši suviše zube. "Da, mogli smo da razgovaramo, ali šta bismo rekli? Da je obodni zid u pogrešnim rukama? Mi to ne znamo. Ti, jesi li ti vašnešt?" Zaštitnik, reče prevodilac.
<BR>&nbsp;&nbsp;&nbsp;&nbsp;&nbsp;Brem odvrati: "Jesam."
<BR>&nbsp;&nbsp;&nbsp;&nbsp;&nbsp;Teger poče da ustaje; Varvija ga povuče dole. I demoni su se trgnuli, ali je Harfista ipak naterao sebe da se obrati zaštitniku. "Znamo dovoljno, tako da nam je jasno da smo bespomoćni. To su vampiri-zaštitnici. Uzimaju žitelje Visoke Tačke kao životinje iz krda. Neki od njih se vraćaju kao zaštitnici. Mnogi jednostavno nestanu."
<BR>&nbsp;&nbsp;&nbsp;&nbsp;&nbsp;Brem reče: "Popravljaju Luk."
<BR>&nbsp;&nbsp;&nbsp;&nbsp;&nbsp;"Da li čine više dobra nego štete?"
<BR>&nbsp;&nbsp;&nbsp;&nbsp;&nbsp;"Da, čine. Ima ih suviše i boriće se kada popravke budu okončane. Nadamo se da možemo da poboljšamo ravnotežu."
<BR>&nbsp;&nbsp;&nbsp;&nbsp;&nbsp;"Kako očekujete da pomognete?"
<BR>&nbsp;&nbsp;&nbsp;&nbsp;&nbsp;"Moramo još mnogo toga da saznamo. Recite nam šta znate."
<BR>&nbsp;&nbsp;&nbsp;&nbsp;&nbsp;Harfista značajno slegnu ramenima. "Znate isto koliko i mi. Visoka Tačka će nam još toga pokazati kad svane."
<BR>&nbsp;&nbsp;&nbsp;&nbsp;&nbsp;Poslednji se oglasi kao flauta. Prozor se skupio tako da je sada predstavljao pozadinu.
<BR>&nbsp;&nbsp;&nbsp;&nbsp;&nbsp;"Čekamo", reče on. "Luise snimili smo prethodni razgovor. Znaju dosta o zaštitnicima i ponešto o Tili Braun. Ili da ti odsviramo serenadu?"
<BR>&nbsp;&nbsp;&nbsp;&nbsp;&nbsp;Brem je već posezao za spakovanim instrumentom koji je doneo sa Skrivenog Patrijarha.
<BR>&nbsp;&nbsp;&nbsp;&nbsp;&nbsp;"Malo muzike uz večeru baš bi mi prijalo", učtivo reče Luis. "A i umirem od gladi."
<BR>
<BR>&nbsp;&nbsp;&nbsp;&nbsp;&nbsp;Luis je pokušavao da se koliko-toliko istegne. Dok je dizao šegrta, istegao je neke važne mišiće i tetive. Pomoglo mu je ono što je Brem uradio za njega, ali morao je pažljivo da se kreće.
<BR>&nbsp;&nbsp;&nbsp;&nbsp;&nbsp;Prošlo je mnogo časova. Sada se prozor u Visokoj Tački truckavo okretao kroz noćni planinski predeo. Izmešana skupina hominida kotrljala je ukradenu mrenu poput točka izlizanim putevima sela. Kada su napustili selo i krenuli uzbrdo preko stenja, od kretanja je počelo da mu se prevrće u stomaku.
<BR>&nbsp;&nbsp;&nbsp;&nbsp;&nbsp;Luis okrenu leđa prizoru, imajući poverenja u ostale da će ga obavestiti kada mrena stigne na neko zanimljivo mesto. Šta je zadržalo kzina? Bilo gde u poznatom svemiru bar bi mogao da upotrebi autodok! Medicinski komplet ne bi uradio ništa za njega osim što bi mu ubrizgao hemikalije, i biće mu potreban kroz nekoliko minuta.
<BR>
<BR>&nbsp;&nbsp;&nbsp;&nbsp;&nbsp;Četvorica žitelja Visoke Tačke nosili su paučinu i njenu pozadinu. Peli su se uzbrdo kroz noć neprozirnu kao testo. Saron je išla ispred crvenih pastira i pripadnika noćnog naroda kako bi im pokazivala uporišta za noge.
<BR>&nbsp;&nbsp;&nbsp;&nbsp;&nbsp;Demoni su pokušali da pomognu pri nošenju, ali za njih je već dovoljan napor bilo i to da dođu do daha.
<BR>&nbsp;&nbsp;&nbsp;&nbsp;&nbsp;"Uskoro će sunčeva svetlost", reče Varvija ženi demonu. "Šta ćete onda?"
<BR>&nbsp;&nbsp;&nbsp;&nbsp;&nbsp;"Rečeno mi je da ćemo stići do prolaza. Zaklon."
<BR>&nbsp;&nbsp;&nbsp;&nbsp;&nbsp;Ovde nije bilo puteva. I ono malo staza, bile su samo tragovi nogu na stvrdnutoj zemlji i steni. Žitelji Visoke Tačke su se peli i peli preko tla koje se uspinjalo, sve dalje i dalje, miljama iznad beskrajne nizije.
<BR>&nbsp;&nbsp;&nbsp;&nbsp;&nbsp;U smeru okretanja počele su da se naziru terminatorska linija i dnevna svetlost.
<BR>&nbsp;&nbsp;&nbsp;&nbsp;&nbsp;Kada bi se donji predeo zumirao sa prelivnih planina, ličio je na reljefnu kartu, nalik na onu koju su demoni napravili za njih ispred dvorane divova trave. Možda im je ovakav jedan pogled dao ideju za to. Pojedinosti su se sve više gubile što se poniralo dalje. Jedna srebrna nit koja je povezivala barice mogla je predstavljati Kućni-tok, ili bilo koji drugi vodeni tok, ili, pak, nešto sasvim deseto.
<BR>&nbsp;&nbsp;&nbsp;&nbsp;&nbsp;Varviju su, izgleda, pohodile slične misli. "Zemlje kroz koje prolaze crveni pastiri, da li su one uopšte dovoljno velike da ih vidimo? Kako ćemo ponovo pronaći crvene pastire?"
<BR>&nbsp;&nbsp;&nbsp;&nbsp;&nbsp;Harfista reče: "To nije nikakav problem..."
<BR>&nbsp;&nbsp;&nbsp;&nbsp;&nbsp;Tužna Cev reče: "Naš narod poznaje puteve crvenih pastira. Napraviće kartu... Izvini." Morala je da zastane kako bi došla do daha. "Napraviće kartu puta za nas... Govorom ogledala. Naći ćete novi dom - isto onako brzo kao što ste došli ovamo."
<BR>&nbsp;&nbsp;&nbsp;&nbsp;&nbsp;"Oh. Dobro." A onda se Varvija nasmejala. "Vaše rešenje bilo je drastično! Nismo baš morali da otputujemo tako daleko."
<BR>&nbsp;&nbsp;&nbsp;&nbsp;&nbsp;Teger nikada ne bi sebi dozvolio da pokaže slabost dok ga Varvija posmatra. Sledio je Saron poslednjim ostacima snage. Starica je usporila. Čuo je i ostale žitelje Visoke Tačke kako dahću pod teretom paučine koju su teglili uzbrdo.
<BR>&nbsp;&nbsp;&nbsp;&nbsp;&nbsp;Dan je hitao ka njima iz smera okretanja. Kada je prva ivica sunca provirila iza senke noći, Harfista je izvukao iz zavežljaja dva smotana šešira sa ogromnim obodima. Sada su samo pripadnici noćnog naroda išli u senci.
<BR>&nbsp;&nbsp;&nbsp;&nbsp;&nbsp;"Moraćemo da se držimo samih rubova pašnjaka crvenih pastira", reče Varvija, "Što dalje od priča koje su možda već počele da kruže."
<BR>&nbsp;&nbsp;&nbsp;&nbsp;&nbsp;Harfista reče: "Ne. Varvija, ne pripadaju svi crveni pastiri istoj vrsti."
<BR>&nbsp;&nbsp;&nbsp;&nbsp;&nbsp;"Ali svakako da pripadamo!"
<BR>&nbsp;&nbsp;&nbsp;&nbsp;&nbsp;Teger reče: "Nastojimo da osvojimo našeg para iz drugih plemena na proslavama, dok krda prolaze. Radili smo to od pamtiveka."
<BR>&nbsp;&nbsp;&nbsp;&nbsp;&nbsp;Harfista reče: "Odlična zamisao..."
<BR>&nbsp;&nbsp;&nbsp;&nbsp;&nbsp;"Ali ne činite to uvek", primeti Tužna Cev. "Ti i Varvija imate isti naglasak..."
<BR>&nbsp;&nbsp;&nbsp;&nbsp;&nbsp;"Da, oboje smo rođeni u Ginjeroferovom plemenu, ali ostali nalaze para i izvan njega."
<BR>&nbsp;&nbsp;&nbsp;&nbsp;&nbsp;"Neka plemena su odustala od toga. Neka jednostavno nisu uporna u tom pogledu, kao Ginjeroferovi ljudi. Tegeru, što se više udaljiš od Ginjeroferovog plemena, manja je verovatnoća da će tvoja deca naći parove koji mogu da im podare decu. To i ne bi bilo mnogo važno kada se ne biste sparivali za ceo život."
<BR>&nbsp;&nbsp;&nbsp;&nbsp;&nbsp;"Flap", prošaputa Teger.
<BR>&nbsp;&nbsp;&nbsp;&nbsp;&nbsp;Nešto je sevnulo u njihovom pravcu kada su zaobišli jednu prepreku od odronjene stene.
<BR>&nbsp;&nbsp;&nbsp;&nbsp;&nbsp;Teger je pokušao da zamisli kako bi ogledalo moglo da izgleda. Sada nije mogao da ga vidi. Već je video sebe, Varviju, demone i žitelje Visoke Tačke, nebo i obodni zid. Ogledalo je bilo ravni prozor koji je prikazivao ono što se nalazilo iza posmatrača. Bilo je visoko kao muškarac crvenih pastira i široko kao trojica.
<BR>&nbsp;&nbsp;&nbsp;&nbsp;&nbsp;Spustili su paučinu i njenu pozadinu pažljivo na mesto, vodoravno na ogledalo. Saron i muškarci skloniše se ispred ogledala, što učiniše i demoni.
<BR>&nbsp;&nbsp;&nbsp;&nbsp;&nbsp;Progovorio je Harfista, naglašujući suglasnike, kao da se obraća mnoštvu.
<BR>&nbsp;&nbsp;&nbsp;&nbsp;&nbsp;Muškarci stadoše da pokreću ogledalo gore-dole. Bilo je na šarkama. Jenavil stade iza Tegera i pokaza duž oboda.
<BR>&nbsp;&nbsp;&nbsp;&nbsp;&nbsp;Prema narednoj prelivnoj planini.
<BR>&nbsp;&nbsp;&nbsp;&nbsp;&nbsp;Svetlost je poigravala po padini planine, spuštajući se i podižući onako kako su muškarci pomerali ogledalo.
<BR>&nbsp;&nbsp;&nbsp;&nbsp;&nbsp;Teger upita: "Kako to radi?"
<BR>&nbsp;&nbsp;&nbsp;&nbsp;&nbsp;Jenavil se nasmeja. "Ah, pripadnici noćnog naroda vam nisu baš sve rekli! Sunčeva ogledala prenose šifru koju znamo mi i noćni narod. Ona prenose vesti između planina, ali i vesti iz nizija u planine i obrnuto."
<BR>&nbsp;&nbsp;&nbsp;&nbsp;&nbsp;To je mnogo toga objašnjavalo. Demoni su uvek znali i previše o vremenskim prilikama, Senkovitom Gnezdu, samoj bronzanoj paukovoj mreži.
<BR>&nbsp;&nbsp;&nbsp;&nbsp;&nbsp;Ovo četvoro ponovo privukoše pogled Luisa Vua. "Iza ove izbočine stene", reče Saron, "Pa gore."
<BR>
<BR>&nbsp;&nbsp;&nbsp;&nbsp;&nbsp;"Razmatrali smo vaš problem, Tužna Cev i ja. Mislim da smo pronašli rešenje", reče Harfista.
<BR>&nbsp;&nbsp;&nbsp;&nbsp;&nbsp;I Teger je razmišljao. "To ti je kao kad moraš da biraš između dva zla. Ako odemo suviše daleko, odredićemo sudbinu svojoj deci. Ako se skrasimo suviše blizu puta kojim se kreće Ginjeroferovo pleme, čučemo priče o sebi."
<BR>&nbsp;&nbsp;&nbsp;&nbsp;&nbsp;"Suviše smo upadljivi", reče Varvija, "veoma nas je lako prepoznati. Kada posetioci budu pričali o ubicama vampira koji su upoznali rišatru, to ćemo biti mi."
<BR>&nbsp;&nbsp;&nbsp;&nbsp;&nbsp;Harfista se iscerio, pokazavši sve svoje zube slične lopatama. "Pretpostavimo da postoji stara priča", poče Harfista. "Nekada davno svi hominidi bili su monogamni. Nijedan muškarac ne bi ni pogledao ženu koja nije njegova, a ona ne bi gledala nikoga osim njega. Kada bi se hominidi sreli, izbio bi rat.
<BR>&nbsp;&nbsp;&nbsp;&nbsp;&nbsp;A onda su naišla dva junaka koja su shvatila da hominidi mogu i drugačije da žive. Izmislila su rišatru i okončala rat. Raširila su je kao što to rade sveštenici..."
<BR>&nbsp;&nbsp;&nbsp;&nbsp;&nbsp;Varvija povika: "Harfisto, postoji li zaista jedna takva priča?"
<BR>&nbsp;&nbsp;&nbsp;&nbsp;&nbsp;"Još ne."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Pripadnici noćnog naroda biraju s kim će da razgovaraju, ali ne smete pomisliti da ćutimo. Videli ste sunčeva ogledala. Ona su naš glas. I sami znate da svaki sveštenik mora znati kako da se otarasi svojih mrtvih. Sveštenici moraju da razgovaraju sa nama."
<BR>&nbsp;&nbsp;&nbsp;&nbsp;&nbsp;Staza je postala strmija tako da su sada svi dahtali. "Možemo raširiti priču iz nekoliko pravaca", reče Tužna Cev. "Samo se starice sećaju legende, ili starci. Priča govori o junacima njihove vrste koji su izmislili rišatru i okončali rat, i o tome kako njihova vlastita vrsta od tada upražnjava rišatru. Pojedinosti se razlikuju od vrste do vrste. Kada se pojavi varijacija u kojoj su junaci crveni pastiri koji su okončali rat da bi stekli savaznike protiv vampira..."
<BR>&nbsp;&nbsp;&nbsp;&nbsp;&nbsp;"To je samo priča", nasmeja se Teger. Počeo je da veruje kako bi mogla da upali. "Samo priča, Varvija?"
<BR>&nbsp;&nbsp;&nbsp;&nbsp;&nbsp;"Možda", reče ona. "Možda. Vredi pokušati. Možemo lagati, ljubavi, sve dok ne moramo da lažemo jedno drugo."
<BR>
<BR>&nbsp;&nbsp;&nbsp;&nbsp;&nbsp;Stena velika poput najviše gradske zgrade raspolutila se okomito, i žitelji Visoke Tačke ih povedoše kroz tu raseklinu. Raznobojne trake protezale su se kroz stenu. "To je učinio led", reče Deb. "Stena upija vodu. Smrzava se. Topi se i ponovo smrzava."
<BR>&nbsp;&nbsp;&nbsp;&nbsp;&nbsp;Ledeni vetar fijukao je kroz pukotinu, štipajući svaki delić izložene kože. Štipajući za oči. Teger je išao naslepo, pipajući, sledeći Varviju, iako je i ona držala oči ztvorene.
<BR>&nbsp;&nbsp;&nbsp;&nbsp;&nbsp;Zaustavila ga je nečija krupna šaka položena na njegove grudi. Tek tada je otvorio oči.
<BR>&nbsp;&nbsp;&nbsp;&nbsp;&nbsp;Konačno su stigli do mesta na kome su mogli da se sakriju od vetra: jedan stenoviti tunel kroz planinu. Ali zaustavili su se u raspuklini, još jedva nazirući ulaz u tunel. Iz raspukline se uzdizala padina od odronjenog kamenja koja se protezala do grubog stenovitog ulaza.
<BR>&nbsp;&nbsp;&nbsp;&nbsp;&nbsp;Barej progovori prvi put. "Tegeru, to nije zaklon."
<BR>&nbsp;&nbsp;&nbsp;&nbsp;&nbsp;On upita: "Zašto? Zar unutra ima čudovišta?"
<BR>&nbsp;&nbsp;&nbsp;&nbsp;&nbsp;"Da. Vašništi."
<BR>&nbsp;&nbsp;&nbsp;&nbsp;&nbsp;Postavili su paučinu na njegov obod i podigli je tako da je bila okrenuta prema otvoru. Barej je ponovo zamukao. Saron reče: "Luise Vu, možeš li da vidiš?"
<BR>&nbsp;&nbsp;&nbsp;&nbsp;&nbsp;Bronzana paučina progovori. "Aha, jedva. Koliko je dubok?"
<BR>&nbsp;&nbsp;&nbsp;&nbsp;&nbsp;"Mislimo da je to prolaz kroz visoku planinu. Niko od nas nije otišao tako daleko."
<BR>&nbsp;&nbsp;&nbsp;&nbsp;&nbsp;"Bili ste unutra?"
<BR>&nbsp;&nbsp;&nbsp;&nbsp;&nbsp;Progovorila je Deb. "Većina žitelja visoke Tačke i gotovo stotinu posetilaca koji lete sakrili su se u tom prolazu kada je zasijala mrtvačka svetlost. Mogli smo da lovimo samo noću. Pošto je mrtvačka svetlost zgasla, bili smo izbačeni i zabranjeno nam je da se vratimo."
<BR>&nbsp;&nbsp;&nbsp;&nbsp;&nbsp;Dahtavi glas reče: "Opiši višništija."
<BR>&nbsp;&nbsp;&nbsp;&nbsp;&nbsp;Tegerove oči sretoše Varvijine. Taj glas iz paučine mora da je vašnešt, Brem, ali zvučao je veoma slično Šapatu.
<BR>&nbsp;&nbsp;&nbsp;&nbsp;&nbsp;"Višništi je brinuo o nama", reče Deb, "ali niko od nas nijednog nikada nije video."
<BR>&nbsp;&nbsp;&nbsp;&nbsp;&nbsp;"Šta, nikada?"
<BR>&nbsp;&nbsp;&nbsp;&nbsp;&nbsp;"Ali ponekad bi neko od nas nestao. Postojala je granica do koje smo mogli da idemo niz prolaz. Znali smo da u prolazu vreba smrt, ali vrebala je i napolju."
<BR>&nbsp;&nbsp;&nbsp;&nbsp;&nbsp;"Zar niste mogli da podignete vlastite zaklone? Stena bi zaustavila zračenje... zaustavila mrtvačku svetlost."
<BR>&nbsp;&nbsp;&nbsp;&nbsp;&nbsp;"Znali smo to. Sakrijte se u pećinama, rekao je višništi. Da podignite kuće od kamena? Planina bi stresla kamenje na naše glave!"
<BR>&nbsp;&nbsp;&nbsp;&nbsp;&nbsp;Glas Luisa Vua reče: "Moji sadruzi mi pokazuju sliku napravljenu sa visine od desetina dana hoda iznad vas. Pravo je čudo koliko pojedinosti može čovek da uoči kada se nalazi dovoljno daleko, Deb. Planina na kojoj živite je neka vrsta zaravnjene kupe, ali oko tog tunela podseća na peščani zamak podignut uza zid sa cevi koja viri iz njega."
<BR>&nbsp;&nbsp;&nbsp;&nbsp;&nbsp;Čekali su da Luis Vu postane jasniji.
<BR>&nbsp;&nbsp;&nbsp;&nbsp;&nbsp;"Aha. Hoću da kažem, prolaz je stariji od planine i mnogo jači. Kladim se da je od skrita. Planina se postepeno sleže pod vlastitom težinom, ali prolaz ostaje tamo gde jeste, i višništi moraju stalno da prokopavaju ulaz. Možete li me provesti kroz njega?"
<BR>&nbsp;&nbsp;&nbsp;&nbsp;&nbsp;"Ne!" odvratiše Barej, Saron i Jenavil.
<BR>&nbsp;&nbsp;&nbsp;&nbsp;&nbsp;Deb reče: "Bili smo izbačeni! Ako nas vide, umrećemo!"
<BR>&nbsp;&nbsp;&nbsp;&nbsp;&nbsp;Saron reče: "Stajali smo na polomljenoj steni. Nismo ostavili otiske stopala niti miris. Ako neki višništi sazna da smo dolazili i da smo doneli ovo, umrećemo."
<BR>&nbsp;&nbsp;&nbsp;&nbsp;&nbsp;Harfista je bio taj koji se pobunio. "Oko Luisa Vua prevalilo je tako veliki put da bi tako malo videlo."
<BR>&nbsp;&nbsp;&nbsp;&nbsp;&nbsp;"Tako je kako je. Haride, ostani. Ako nađeš neki znak da smo bili ovde, ukloni ga. Harfisto, da li si dovoljno snažan da zauzmeš Haridovo mesto?"
<BR>&nbsp;&nbsp;&nbsp;&nbsp;&nbsp;Nečiji glas reče: "Ostavite paučinu."
<BR>&nbsp;&nbsp;&nbsp;&nbsp;&nbsp;Devetoro hominida se sledilo. Teger nije mogao da vidi desetog. A to nije bio glas Šapata, niti zaštitnika Brema, ali je sadržao istu zadihanost.
<BR>&nbsp;&nbsp;&nbsp;&nbsp;&nbsp;Žitelji Visoke Tačke krenuli su u tišini da se povlače kroz procep u steni spuštajući se naniže. Teger i Varvija su ih sledili, vodeći demone, koji su sada već bili gotovo slepi u crnim senkama svojih šešira. Ostavili su bronzanu paučinu uspravljenu u procepu i nisu se osvrnuli.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
