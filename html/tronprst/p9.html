<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. LOKALNI DUH
<P>&nbsp;&nbsp;&nbsp;&nbsp;&nbsp;Teger je čučao leđima oslonjen uz veliku bledu stenu, sa petama ispod zadnjice, sasvim nepokretan. Svuda oko njega bila je šikara koja ga je skrivala.
<BR>&nbsp;&nbsp;&nbsp;&nbsp;&nbsp;Tako su crveni lovili. I Teger je lovio kroz svoj um, tražeći Tegera. Šake su se lenjo poigravale mačem, oštreći ivicu.
<BR>&nbsp;&nbsp;&nbsp;&nbsp;&nbsp;Razne misli smenjivale su se po površini Tegerovog uma. Ako im dopusti da prodru dublje, razmišljaće o Varviji. Znao je da sa tim ne može da se suoči.
<BR>&nbsp;&nbsp;&nbsp;&nbsp;&nbsp;Ujednačeni huk vode naterao ga je da klima glavom. Neće čuti nijedno stvorenje kako mu se približava. Možda će ga namirisati, ili uočiti kretanje u šikari oko sebe. Mač mu je bio dovoljan.
<BR>&nbsp;&nbsp;&nbsp;&nbsp;&nbsp;Svi događaji odvijali su se na obali. U jednom trenutku pregovori su se izmetnuli u zabavu na vodi.
<BR>&nbsp;&nbsp;&nbsp;&nbsp;&nbsp;Mač može upotrebiti i protiv sebe samog. Samo da ga okrene. I skoči sa vrha stene? Ta pomisao gotovo da je letimično dodirnula površinu njegovog uma.
<BR>&nbsp;&nbsp;&nbsp;&nbsp;&nbsp;"Teger huki-Tandartal."
<BR>&nbsp;&nbsp;&nbsp;&nbsp;&nbsp;Teger skoči i obre se na steni, napravivši mačem pun krug pre nego što je njegov um sustigao događaje. Vampiri ne govore. Šta...?
<BR>&nbsp;&nbsp;&nbsp;&nbsp;&nbsp;Glas nešto jači od huka reke, tako tih da se Tegeru mogao lako i pričiniti, reče: "Ne mogu ti nauditi, Tegeru. Ja ispunjavam želje."
<BR>&nbsp;&nbsp;&nbsp;&nbsp;&nbsp;Na vidiku nije bilo nijednog živog bića. Teger upita: "Želje?" Da li ga je to pronašao kakav lokalni duh?
<BR>&nbsp;&nbsp;&nbsp;&nbsp;&nbsp;"Nekada sam bila živa žena. Sada pomažem drugima u nadi da ću postati bolja. Šta želiš od mene?"
<BR>&nbsp;&nbsp;&nbsp;&nbsp;&nbsp;"Želim da umrem."
<BR>&nbsp;&nbsp;&nbsp;&nbsp;&nbsp;Pauza, a onda: "Pravo traćenje."
<BR>&nbsp;&nbsp;&nbsp;&nbsp;&nbsp;Teger je čuo rapavo napinjanje duboko ispod šapata. Nekako nije mogao da poveruje da će mu mač biti dovoljno brz. Reče: "Stani."
<BR>&nbsp;&nbsp;&nbsp;&nbsp;&nbsp;"Stala sam." Šapat je bio sada mnogo bliži.
<BR>&nbsp;&nbsp;&nbsp;&nbsp;&nbsp;Teger je dva puta progovorio prethodno ne razmislivši. Sada: izbegao je brzu smrt. Da li je to želeo? Ali ako želje mogu biti ispunjene...
<BR>&nbsp;&nbsp;&nbsp;&nbsp;&nbsp;"Nešto se dogodilo prošle noći. Želim da se to nije dogodilo."
<BR>&nbsp;&nbsp;&nbsp;&nbsp;&nbsp;"To ne može biti."
<BR>&nbsp;&nbsp;&nbsp;&nbsp;&nbsp;Svi muškarci sa krstarice broj dva, bez obzira na oblik, hemiju, hranu, parili su se sa Tegerovim parnjakom. Oni su morali da umru, pomisli on. A žene?... Svi koji znaju. Varvija, takođe, pomisli on, iako je njegov um odbijao tu pomisao.
<BR>&nbsp;&nbsp;&nbsp;&nbsp;&nbsp;Oni su to učinili Varviji, meni. Vampiri! Zar da pobijem polovinu nas samo tako što ću izraziti želju? Bez odbrane, ostali će pomreti. Ginjeroferovo pleme... Iznenada je video kako će plemena crvenih pokleknuti pred širećom vampirskom kugom. Muškarci i žene, nesposobni da veruju jedni drugima, razdvojiće se u besu. Porodice i plemena će se raspasti. Vampiri će ih savladati jednog po jednog.
<BR>&nbsp;&nbsp;&nbsp;&nbsp;&nbsp;Teger reče: "Želim da pobiješ sve vampire pod Lukom."
<BR>&nbsp;&nbsp;&nbsp;&nbsp;&nbsp;Začuo se šapat. "Ne posedujem takvu moć."
<BR>&nbsp;&nbsp;&nbsp;&nbsp;&nbsp;"Kakvu moć poseduješ?"
<BR>&nbsp;&nbsp;&nbsp;&nbsp;&nbsp;"Tegeru, ja sam um i glas. Ja znam stvari. Ponekad sagledam stvari pre vas. Nikada ne lažem."
<BR>&nbsp;&nbsp;&nbsp;&nbsp;&nbsp;Beskorisno stvorenje. "Lokalni duše, tvoje dobre namere prevazilaze tvoja sredstva. Šta ako poželim da pojedem ribu?"
<BR>&nbsp;&nbsp;&nbsp;&nbsp;&nbsp;"To mogu da izvedem. Hoćeš li sačekati?"
<BR>&nbsp;&nbsp;&nbsp;&nbsp;&nbsp;"Hoću, ali zašto?"
<BR>&nbsp;&nbsp;&nbsp;&nbsp;&nbsp;"Niko me ne sme videti. Mnogo bi bilo brže da ti kažem kako sam da dođeš do ribe."
<BR>&nbsp;&nbsp;&nbsp;&nbsp;&nbsp;Tačno, na obali je bilo vrlo živo. "Imaš li ime?"
<BR>&nbsp;&nbsp;&nbsp;&nbsp;&nbsp;"Zovi me kako te je volja?"
<BR>&nbsp;&nbsp;&nbsp;&nbsp;&nbsp;"Šapat."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Šapatu, želim da ubijam vampire."
<BR>&nbsp;&nbsp;&nbsp;&nbsp;&nbsp;"Isto kao i svi tvoji saputnici. Hoćeš li im se ponovo pridružiti?"
<BR>&nbsp;&nbsp;&nbsp;&nbsp;&nbsp;Teger se strese. "Neću."
<BR>&nbsp;&nbsp;&nbsp;&nbsp;&nbsp;"Razmisli o tome šta će ti biti potrebno. Do sada si već valjda otkrio da je moć vampira mnogo veća od moći tvoga mača..."
<BR>&nbsp;&nbsp;&nbsp;&nbsp;&nbsp;Teger zastenja i nisko povi glavu, prekrivši šakama uši. Šapat ga je sačekao i ubrzo potom rekao: "Biće ti potrebna sredstva za odbranu. Treba da napravimo spisak."
<BR>&nbsp;&nbsp;&nbsp;&nbsp;&nbsp;"Šapatu, ne želim da razgovaram ni sa jednim od njih." Polako se prisećao da su već falan noći, koliko su proveli među Turlovim narodom, on i Varvija pokušavali da objasne zašto ih je njihova monogamna priroda činila nadmoćnim u odnosu na vabljenje vampira. To je razdraživalo ostale vrste.
<BR>&nbsp;&nbsp;&nbsp;&nbsp;&nbsp;Šapat reče: "Prvo vozilo su napustili svi osim Harfiste. Harfista spava. Čak i ako se probudi, neće ti smetati. Uzmi ono što će ti biti potrebno."
<BR>
<BR>&nbsp;&nbsp;&nbsp;&nbsp;&nbsp;Vala je poželela da može da se uživi u to.
<BR>&nbsp;&nbsp;&nbsp;&nbsp;&nbsp;Voda je bila hladna. Morali ste stalno da budete u pokretu da bi vam bilo toplo. Svi su se, izgleda, međusobno prali. Na pitanja o čovekovim osobinama ili rišatri moglo se odgovoriti pokazivanjem. Čitakumišad i Rubalabl pokušavali su da nešto smisle kako bi Čitova usta ostala iznad vode. Biđ i Tvuk su gledali i predlagali. Sprani su svi paraziti, ali su sakupljači uvek umeli da nađu fantomski svrab.
<BR>&nbsp;&nbsp;&nbsp;&nbsp;&nbsp;Barok se okrenuo, cereći se. Šakama je uhvatio Valu za ramena i čvrsto je okrenuo. Žustro joj je istrljao leđa nekim rapavim morskim povrćem.
<BR>&nbsp;&nbsp;&nbsp;&nbsp;&nbsp;Sve je to bilo divno prijateljski, kako samo može biti među vrstama koje se ne nadmeću oko istih potreba. Sve bi bilo dobro kada bi samo Varvija i Teger izišli trčeći i držeći se za ruke iz kontejnera.
<BR>&nbsp;&nbsp;&nbsp;&nbsp;&nbsp;Pogledala je preko ramena. Zvuci reke prigušiće njene tiho izgovorene reči. "Sabarokareš, potrebna mi je tvoja pomoć. Tvoja, Kejverbrimisova i Čitakumišadova."
<BR>&nbsp;&nbsp;&nbsp;&nbsp;&nbsp;Barok je nastavio sa svojim poslom. "Kakva pomoć?"
<BR>&nbsp;&nbsp;&nbsp;&nbsp;&nbsp;"Pođite sa mnom da zavirimo u krstaricu broj dva."
<BR>&nbsp;&nbsp;&nbsp;&nbsp;&nbsp;Njegove šake su se zaustavile. Osvrnuo se. "Mislim da ne bi trebalo da uznemiravamo Čita."
<BR>&nbsp;&nbsp;&nbsp;&nbsp;&nbsp;"Ne. Šta misliš, hoće li mu to uspeti?"
<BR>&nbsp;&nbsp;&nbsp;&nbsp;&nbsp;"Mogao bi da se utopi. Eno tamo Keja. Neobičan prizor."
<BR>&nbsp;&nbsp;&nbsp;&nbsp;&nbsp;Kejverbrimis je ležao na stomaku, uglavnom u vodi, crtajući karte u blatu vrhovima prstiju. Neidentifikovan pripadnik rečnog naroda delio mu je savete. Vala se dovukla s njegove druge strane i upitala: "Jesi li išta naučio?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Pokloni mi nekoliko udisaja svoga vremena, meni i Baroku."
<BR>&nbsp;&nbsp;&nbsp;&nbsp;&nbsp;Osvrnuo se, zagledao u njeno lice, odlučio da ništa ne pita. Skočio je na noge i povukao i nju za sobom, nag kao ona i Barok. Nije bilo vremena da Vala ode do gomile sa svojom odećom.
<BR>&nbsp;&nbsp;&nbsp;&nbsp;&nbsp;Možda bi joj se dopalo da šeta naga, kada bi kiša oslabila. Da li je odeća zaista bila tako opasna? Ali nije stvar bila samo u tome da budu čisti. Vampir bi mogao otkriti krv ispod mirisa vunene tkanine ili štavljene kože.
<BR>&nbsp;&nbsp;&nbsp;&nbsp;&nbsp;Nije odeća bila ta koju je želela. Već zavežljaj.
<BR>&nbsp;&nbsp;&nbsp;&nbsp;&nbsp;Zavežljaj bi odskakao na nagoj ženi.
<BR>&nbsp;&nbsp;&nbsp;&nbsp;&nbsp;...Oh, nema sumnje da bi bilo u redu.
<BR>&nbsp;&nbsp;&nbsp;&nbsp;&nbsp;Kada su se njih troje dovoljno udaljili tako da ih niko nije mogao čuti, Vala upita: "Kej, kako se Varvija ponašala..."
<BR>&nbsp;&nbsp;&nbsp;&nbsp;&nbsp;"Upražnjavala je rišatru sa svima nama."
<BR>&nbsp;&nbsp;&nbsp;&nbsp;&nbsp;Zakoračila je na pokretnu dasku. "Da li joj je to smetalo?"
<BR>&nbsp;&nbsp;&nbsp;&nbsp;&nbsp;"Jeste. Nekoliko puta je pokušala da iziđe napolje. Možda samo da bi nas se oslobodila, možda da bi otišla kod vampira. Oni bi je se ionako dokopali. Greši kada kaže da je imuna."
<BR>&nbsp;&nbsp;&nbsp;&nbsp;&nbsp;"Kej, niko to nije poverovao..."
<BR>&nbsp;&nbsp;&nbsp;&nbsp;&nbsp;"Varvija jeste. Nisam mogao da je pustim napolje. Kada je svanulo, pokušali smo da je smirimo." Govorio je kroz stisnute zube. "Nije vredelo. Možda neka žena. Ili neko ko nije bio tamo. Možda bi mogao da je nagna da progovori."
<BR>&nbsp;&nbsp;&nbsp;&nbsp;&nbsp;"Ja ću pokušati", reče Vala. Otvorila je trik bravu i ušla u kontejner.
<BR>&nbsp;&nbsp;&nbsp;&nbsp;&nbsp;Unutra nije bilo sasvim mračno. Svetlost je prodirala kroz kulu topa. Vala pokuša da namiriše duhove starog tereta i sačeka da joj se oči priviknu.
<BR>&nbsp;&nbsp;&nbsp;&nbsp;&nbsp;Barut. Minč i biberlik. Velike količine trave za Tvuk i Paruma. Sapun: čudna stvar koju su pravile vrste daleko udesno. Pokušala je da oseti stari smrad, znoj izazvan strahom ljudi koji su se krili od napadača, agoniju ranjenih; ali sve je to bilo očišćeno. Nije se osećao miris krvi.
<BR>&nbsp;&nbsp;&nbsp;&nbsp;&nbsp;Popela se lestvicama do topa. Ni traga od Tegera.
<BR>&nbsp;&nbsp;&nbsp;&nbsp;&nbsp;Kejverbrimis joj dodirnu zglavak. Samo što nije zajecala: "Oh flap, oh flap, bila sam sasvim sigurna da ćemo zateći potoke krvi! Teger mora da je pogodio, a i kako bi Varvija mogla da ga slaže? Varvija!"
<BR>&nbsp;&nbsp;&nbsp;&nbsp;&nbsp;Varvijina stopala mlitavo su visila ispred proreza za top. Vala se napola provukla kroz otvor. "Varvija, gde je on?"
<BR>&nbsp;&nbsp;&nbsp;&nbsp;&nbsp;Varvija nije odgovorila.
<BR>&nbsp;&nbsp;&nbsp;&nbsp;&nbsp;"Pa, kako je podneo?"
<BR>&nbsp;&nbsp;&nbsp;&nbsp;&nbsp;Varvija progovori: "Mrtav iznutra."
<BR>&nbsp;&nbsp;&nbsp;&nbsp;&nbsp;"Varvija, cenjeni savezniče, niko zapravo nije verovao da ćeš biti imuna na vampirski miris."
<BR>&nbsp;&nbsp;&nbsp;&nbsp;&nbsp;"Mislila sam da će me ubiti", reče Varvija. "To mu čak uopšte nije palo na pamet."
<BR>&nbsp;&nbsp;&nbsp;&nbsp;&nbsp;"Možemo li išta učiniti za njega?"
<BR>&nbsp;&nbsp;&nbsp;&nbsp;&nbsp;"Želi da bude sam, pretpostavljam."
<BR>&nbsp;&nbsp;&nbsp;&nbsp;&nbsp;"A ti?"
<BR>&nbsp;&nbsp;&nbsp;&nbsp;&nbsp;"I ja."
<BR>&nbsp;&nbsp;&nbsp;&nbsp;&nbsp;Vala skliznu niz lestvice.
<BR>&nbsp;&nbsp;&nbsp;&nbsp;&nbsp;"Ne može da nas izgubi", reče Kejverbrimis. "Može da sledi reku, da sledi tragove točkova. Možda mu je samo potrebno malo vremena da svari ono što se dogodilo. Da ponovo razmisli."
<BR>&nbsp;&nbsp;&nbsp;&nbsp;&nbsp;Klimnula je u tami.
<BR>&nbsp;&nbsp;&nbsp;&nbsp;&nbsp;"Vala, trebalo bi da pokrenemo kola."
<BR>&nbsp;&nbsp;&nbsp;&nbsp;&nbsp;"Ja ću pozadi." Dok ostali pripreme krstaricu broj jedan za pokret, možda bi mogla da potraži Tegera. Nije poverovala. "Dobro motrite na Varviju. Ili da je ja uzmem?"
<BR>&nbsp;&nbsp;&nbsp;&nbsp;&nbsp;"Uzmi je. Ti si šef, a ona ima najbolji vid..."
<BR>&nbsp;&nbsp;&nbsp;&nbsp;&nbsp;"To nije..."
<BR>&nbsp;&nbsp;&nbsp;&nbsp;&nbsp;"To je pristojan izgovor. Mogla bi da porazgovara s tobom jer..." zaćutao je.
<BR>&nbsp;&nbsp;&nbsp;&nbsp;&nbsp;"Zato što nije upražnjavala rišatru ni sa kim iz krstarice broj jedan."
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;"Ti si muškarac, Kej..."
<BR>&nbsp;&nbsp;&nbsp;&nbsp;&nbsp;"Šefe, ne mogu da pretpostavim kako se Teger sada oseća. Ovakve stvari se ne događaju crvenima."
<BR>
<BR>&nbsp;&nbsp;&nbsp;&nbsp;&nbsp;Teger se nečujno spustio niz postolje topa. Nije primetio ni živu dušu, tako da je poskočio kada mu neki glas prošaputa suviše blizu uha. "Imaš li sve što ti je potrebno za put?"
<BR>&nbsp;&nbsp;&nbsp;&nbsp;&nbsp;Teger je ostao u čučnju. Prošaputao je: "Peškire i biberlik. Sapun. Čistu odeću. Mač. Slediću reku tako da mi neće biti potrebna čutura, pa sam je napunio gorivom. To može dobro da posluži."
<BR>&nbsp;&nbsp;&nbsp;&nbsp;&nbsp;"Nadam se ne za piće."
<BR>&nbsp;&nbsp;&nbsp;&nbsp;&nbsp;"Gorivo peče." To se tebe ne tiče!
<BR>&nbsp;&nbsp;&nbsp;&nbsp;&nbsp;"Planiraš li da ubijaš nasumce. Ili nešto organizovanije?"
<BR>&nbsp;&nbsp;&nbsp;&nbsp;&nbsp;"Ništa ne znam. Oni žive ispod grada fabrike, velike lebdeće strukture. Šapatu, ako mi..."
<BR>&nbsp;&nbsp;&nbsp;&nbsp;&nbsp;"Ako ti."
<BR>&nbsp;&nbsp;&nbsp;&nbsp;&nbsp;"Ako ne mogu da uništim njihovo pribežište, neću postići ništa. Ako ne učinim... ako ne uspem da uradim ništa... veliko?"
<BR>&nbsp;&nbsp;&nbsp;&nbsp;&nbsp;"Zbog časti?"
<BR>&nbsp;&nbsp;&nbsp;&nbsp;&nbsp;"Da. Zbog onog što je Varvija učinila - ja sada nisam ništa. Moram napraviti nešto od sebe."
<BR>&nbsp;&nbsp;&nbsp;&nbsp;&nbsp;"Poželi."
<BR>&nbsp;&nbsp;&nbsp;&nbsp;&nbsp;"Da uništim Senkovito Gnezdo."
<BR>&nbsp;&nbsp;&nbsp;&nbsp;&nbsp;"Hoćeš."
<BR>&nbsp;&nbsp;&nbsp;&nbsp;&nbsp;"Neka padne. Zdrobi ih."
<BR>&nbsp;&nbsp;&nbsp;&nbsp;&nbsp;"To bi moglo biti teško."
<BR>&nbsp;&nbsp;&nbsp;&nbsp;&nbsp;"Teško?" Teger okači zavežljaj o rame. Primetio je troje nagih ljudi kako ulaze u krstaricu broj dva. To je bilo bezopasno, ali mogli bi potom pretražiti i narednu krstaricu. Teger se povukao u grmlje.
<BR>&nbsp;&nbsp;&nbsp;&nbsp;&nbsp;Razgovarao je sam sa sobom ili sa praznim vazduhom. "Teško. To je nemoguće! Ne mogu da izvršim invaziju vampirskog gnezda. Kada bih mogao da se nađem iznad njih, u toj lebdećoj fabrici - ali morao bih da letim."
<BR>&nbsp;&nbsp;&nbsp;&nbsp;&nbsp;Šapat: "Šta Valavirgilin krije?"
<BR>&nbsp;&nbsp;&nbsp;&nbsp;&nbsp;Auh? "Mašinski narod imaju svoje tajne", reče Teger.
<BR>&nbsp;&nbsp;&nbsp;&nbsp;&nbsp;Šapat: "Znala je da ćete ti i Varvija podleći vampiskom mamcu. Ipak se nada da njena mala vojska može da pobedi. Da li ona zna nešto što niko drugi ne zna?"
<BR>&nbsp;&nbsp;&nbsp;&nbsp;&nbsp;Tegerov um je pokušao da se zatvori; jecaj mu se peo uz grlo. Čuće ga. Pronaći. Njegov razum, ne sme izgubiti razum usled histerije tela. Razmišljaj.
<BR>&nbsp;&nbsp;&nbsp;&nbsp;&nbsp;Njegova prva suvisla misao posle izvesnog vremena bila je da je upravo čuo prvu stvarnu Šapatinu naredbu, kako god bila izrečena.
<BR>&nbsp;&nbsp;&nbsp;&nbsp;&nbsp;Luis Vu od naroda sa Lopte posetio je Ginjeroferovo pleme. Valavirgilin ga je takođe znala... Poznavala ga je bolje, jer su njene veštine uključivale i rišatru. Da li joj je Luis Vu nešto otkrio?
<BR>&nbsp;&nbsp;&nbsp;&nbsp;&nbsp;A i video ju je nagu, pre svega nekoliko trenutaka.
<BR>&nbsp;&nbsp;&nbsp;&nbsp;&nbsp;"Mora da je ostavila zavežljaj zajedno sa odećom. Šapatu, gde je Valavirgilina odeća?"
<BR>&nbsp;&nbsp;&nbsp;&nbsp;&nbsp;"Pogledaj duž obale... Tamo. Zavežljaj je na zaravnjenom blatu, ali ga možeš dohvatiti štapom."
<BR>&nbsp;&nbsp;&nbsp;&nbsp;&nbsp;"Šapatu, nisam ja lopov. Želim samo da pogledam."
<BR>&nbsp;&nbsp;&nbsp;&nbsp;&nbsp;Glas prošaputa: "Šta ako Valavirgilin krije znanje koje bi moglo da pomogne njenim sadruzima?"
<BR>&nbsp;&nbsp;&nbsp;&nbsp;&nbsp;"Informacija je vlasništvo."
<BR>&nbsp;&nbsp;&nbsp;&nbsp;&nbsp;Tišina je bila odgovor.
<BR>&nbsp;&nbsp;&nbsp;&nbsp;&nbsp;"Jesam li ja lud?" upitao je sam sebe. Ovaj lokalni duh nije učinio ništa što Tegerov vlastiti um nije mogao da uradi. Ono što mu se dogodilo moglo je svakoga oterati u ludilo. Da li Šapat uopšte postoji?
<BR>&nbsp;&nbsp;&nbsp;&nbsp;&nbsp;Varvija je pretrpela strašan šok. Šta je ona osećala? Zastrašujuća istina je glasila da je i ona možda bila isto onoliko luda kao i on.
<BR>&nbsp;&nbsp;&nbsp;&nbsp;&nbsp;Teger je puzao kroz šikaru poput kakve grabljivice, a njegova lovina bio je kožni zavežljaj koji mu nije pripadao.
<BR>&nbsp;&nbsp;&nbsp;&nbsp;&nbsp;Stani, oslušni šuštanje šikare, da li čuješ Šapat ili bilo kog od saputnika. Ništa.
<BR>&nbsp;&nbsp;&nbsp;&nbsp;&nbsp;Mora da je već poludeo kada je sumnjao u ženu mašinskog naroda. Ovo je zaista bio Valavirgilin rat. Ona je umešala demone, dok bi megalomanijak zadržao vlast za sebe. Valavirgilino oružje im je sačuvalo živote...
<BR>&nbsp;&nbsp;&nbsp;&nbsp;&nbsp;Evo njene odeće, oprane i rasprostrte preko žbunja, a i zavežljaj je tu visio. Mogao bi da pogleda.
<BR>&nbsp;&nbsp;&nbsp;&nbsp;&nbsp;Nije morao da se pokaže. Mogao je da ga dohvati mačem. Podvukao je vrh ispod trake i povukao je ka sebi, istovremeno puzeći na stomaku unazad u grmlje. Zavežljaj se jednostavno otvarao, poput mnogih koje je video, ali za razliku od njih, ovaj je imao mnogo džepova. Spolja je bio od kože; a iznutra postavljen nekim veoma finim pletenim materijalom. Njen potpaljivač vatre bio je isto onoliko dobar kao i njegov, nabavljen izdaleka. Ćebe, pomodarska čutura (prazna), kutija sa vlažnim sapunom, meci i prazan pištolj.
<BR>&nbsp;&nbsp;&nbsp;&nbsp;&nbsp;Pištolj: za Tegera je on mogao da znači razliku između života i smrti. Između lopova i - nije postojala reč za ono što su on i Varvija bili sada, ali nije bilo hominida koji nije znao za reč lopov.
<BR>&nbsp;&nbsp;&nbsp;&nbsp;&nbsp;"Ludak", izgovori on. Pokušao je da vrati stvari na mesto. Da li bi mogao da vrati zavežljaj i da niko ne posumnja u njega?
<BR>&nbsp;&nbsp;&nbsp;&nbsp;&nbsp;Prošaputao je u tišinu. "Nemam prava na barut mašinskog naroda. Krađa te tajne bila bi krađa." Smotao je zavežljaj, pa ga ponovo otvorio. Osetio je nešto hladno.
<BR>&nbsp;&nbsp;&nbsp;&nbsp;&nbsp;Postava: bila je hladna, hladnoća je nestajala pod njegovim dodirom.
<BR>&nbsp;&nbsp;&nbsp;&nbsp;&nbsp;Utrljao ju je u prste. Njeno tkanje bilo je suviše fino da bi se videlo sa bilo koje udaljenosti. Bilo je slojevito, imalo je nekoliko slojeva.
<BR>&nbsp;&nbsp;&nbsp;&nbsp;&nbsp;Odvojio je jedan sloj i povukao. Niti manje jakog materijala se odvojiše, i sloj se otkinu.
<BR>&nbsp;&nbsp;&nbsp;&nbsp;&nbsp;Bio je paučinast, veoma fin. Nije znao kako da ga vrati. Šta je to bilo?
<BR>&nbsp;&nbsp;&nbsp;&nbsp;&nbsp;Kakav je interes Šapat imao u svemu ovome?
<BR>&nbsp;&nbsp;&nbsp;&nbsp;&nbsp;Gurnuo ga je u svoj kilt. Manje je bilo verovatno da će ga tamo tražiti nego u njegovom zavežljaju. Smotao je Valavirgilin zavežljaj. Vratio ga je pomoću svog sečiva na granu, možda na istu onu granu.
<BR>&nbsp;&nbsp;&nbsp;&nbsp;&nbsp;Njegovi nekadašnji sadruzi nalazili su se i uzvodno i nizvodno po obali i u grmlju. Možda su njega lovili. Biće najbolje da krene.
<BR>
<BR>&nbsp;&nbsp;&nbsp;&nbsp;&nbsp;Teger je na kolenima išao kroz žbunje dok se nije proredilo. Zatim je potrčao po golom blatu, skriven maglom koja je postepeno postajala sve gušća.
<BR>&nbsp;&nbsp;&nbsp;&nbsp;&nbsp;Reka se širila, isto kao i obala od ravno-blata. Krstarice se više nisu mogle videti.
<BR>&nbsp;&nbsp;&nbsp;&nbsp;&nbsp;Teger nije brinuo zbog rečnog naroda. Narod čije su oči morale da vide i kroz vazduh i kroz vodu imao bi poteškoća da ga identifikuje. Oni nisu mogli da plivaju onako brzo kao što je on mogao da trči, a jedva da su uopšte mogli da hodaju. Kako bi obavestili krstarice? On je trčao, prethodivši vestima o sebi.
<BR>&nbsp;&nbsp;&nbsp;&nbsp;&nbsp;Teger je ostao prepušten sam sebi.
<BR>&nbsp;&nbsp;&nbsp;&nbsp;&nbsp;To saznanje mu je razdiralo grudi. Iako su četiri tuđinske vrste bili njegovi saveznici i prijatelji, gotovo uopšte nije razmišljao o njima. On je tugovao za Varvijom. Od kada su počeli da se pare, od njegovog i njenog detinjstva, nikada nisu bili razdvojeni više od nekoliko dana.
<BR>&nbsp;&nbsp;&nbsp;&nbsp;&nbsp;Svet se mora izmeniti pre nego što se ikada ponovo suoči s njom.
<BR>&nbsp;&nbsp;&nbsp;&nbsp;&nbsp;Reka se promenila dok je trčao. Pesak. Šljunak. Drveće je nicalo po celoj goloj steni, gotovo sve do vode. Ovde je bilo uskih brzaka, i morao je da se popne uz stenu da ih zaobiđe. Troje vampira i jedno dete, ščućureni u tankoj senci nadnoseće stene iznad reke, gledali su ga kako se udaljava trčeći i nisu krenuli u poteru.
<BR>&nbsp;&nbsp;&nbsp;&nbsp;&nbsp;Nastavio je da trči dok je dan odmicao.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
