<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG
<P>&nbsp;&nbsp;&nbsp;&nbsp;&nbsp;KARTA BRDA SVETE JELENE
<BR>
<BR>&nbsp;&nbsp;&nbsp;&nbsp;&nbsp;1733. Pad gradova (eksperimentalistički režim lutkara zarazio je Prsten superprovodničkom kugom)
<BR>&nbsp;&nbsp;&nbsp;&nbsp;&nbsp;2851. Prvi kontakt: Lažljivo kopile zabija se u Prsten
<BR>&nbsp;&nbsp;&nbsp;&nbsp;&nbsp;2878. Topla igla istrage napušta Kanjon
<BR>&nbsp;&nbsp;&nbsp;&nbsp;&nbsp;2880. Topla igla istrage stiže do Prstena
<BR>&nbsp;&nbsp;&nbsp;&nbsp;&nbsp;2881. Ponovo je uspostavljena stabilnost Prstena
<BR>
<BR>&nbsp;&nbsp;&nbsp;&nbsp;&nbsp;2882.
<BR>
<BR>&nbsp;&nbsp;&nbsp;&nbsp;&nbsp;Poslednji je plesao.
<BR>
<BR>&nbsp;&nbsp;&nbsp;&nbsp;&nbsp;Plesali su dokle god je pogled sezao, ispod tavanice od ravnog ogledala. Desetine hiljada pripadnika njegovog roda kretalo se u čvrstim ustrojstvima koja su podsećala na ogromne mutirajuće krivine, naizmenično dižući i spuštajući glave kako bi se što bolje orijentisali. Klepetanje njihovih kopita stapalo se s muzikom, podsećajući na sto hiljada kastanjeta.
<BR>&nbsp;&nbsp;&nbsp;&nbsp;&nbsp;Šutni kratko, šutni u stranu, okreni se. Jedim okom prati suigrača. U ovom pokretu i u narednom ne smeš pogledati prema zidu koji skriva Neveste. Ne smeš dodirnuti. Milionima godina takmičarski ples i široki spektar ostalih društvenih vektora određivao je ko će se pariti, a ko ne.
<BR>&nbsp;&nbsp;&nbsp;&nbsp;&nbsp;S druge strane opsene plesa pomaljala se opsena prozora, udaljenog i ogromnog. Prizor Skrivenog Patrijarha koji se ukazivao Poslednjem predstavljao je distrakciju, temeljni rizik, prepreku u okviru plesa. Isturi glavu; pokloni se...
<BR>&nbsp;&nbsp;&nbsp;&nbsp;&nbsp;Ostali tronožni plesači, nepregledni pod i tavanica, predstavljali su projekcije iz memorije kompjutera na Toploj igli istrage. Ples je pomagao Poslednjem da sačuva svoje veštine, reflekse, zdravlje. Ova godina prošla je u ukrućenosti, oporavljanju i razmišljanju; međutim, takva stanja mogla su se u trenu izmeniti.
<BR>&nbsp;&nbsp;&nbsp;&nbsp;&nbsp;Pre jednu zemaljsku godinu, ili pre pola arhaične godine na svetu lutkara, ili pre četrdeset rotacija Prstena... Poslednji i njegovi sužnji tuđinci pronašli su lađu dugačku jednu milju ukotvljenu ispod Karte Marsa. Nazvali su je Skriveni Patrijarh i isplovili, ostavivši Poslednjeg. Prozor u plesu Poslednjeg predstavljao je prizor u stvarnom vremenu koji je prenosila mrena u košu na pramčanom jarbolu Skrivenog Patrijarha.
<BR>&nbsp;&nbsp;&nbsp;&nbsp;&nbsp;Ono što je prozor prikazivao bilo je stvarnije od plesača.
<BR>&nbsp;&nbsp;&nbsp;&nbsp;&nbsp;Hmii i Luis Vu lenjo su se vukli u prednjem planu. Pobunjene sluge Poslednjeg delovale su pomalo iscrpljeno. Medicinski programi Poslednjeg obojici su povratili mladost, ima tome tek nešto više od dve godine. Još su bili mladi i zdravi, ali i mlitavi i tromi.
<BR>&nbsp;&nbsp;&nbsp;&nbsp;&nbsp;Šut pozadi, dodirni kopita. Okreni se, očeši se jezicima.
<BR>&nbsp;&nbsp;&nbsp;&nbsp;&nbsp;Veliki Okean ležao je ispod mora magle. Vetrom uskovitlana magla stvarala je aerodinamična ustrojstva preko golemog broda. U blizini obale magla se skupljala poput talasa koji će se o nju razbiti. Iznad magle izdizali su se samo koševi na jarbolima visokim šest stotina stopa. Daleko u unutrašnjosti kopna, planinski vrhovi parali su beli prekrivač; bili su gotovo crni i sjajni.
<BR>&nbsp;&nbsp;&nbsp;&nbsp;&nbsp;Skriveni Patrijarh vratio se kući. Još malo pa će Poslednji izgubiti svoje sadruge tuđince.
<BR>&nbsp;&nbsp;&nbsp;&nbsp;&nbsp;Mrena je uhvatila glasove.
<BR>&nbsp;&nbsp;&nbsp;&nbsp;&nbsp;Luis Vu: "Gotovo da sam siguran da su ono tamo planina Hud i planina Reiner. Ono tamo ne prepoznajem, ali ako planina Sveta Jelena nije pre skoro hiljadu godina raznela svoj vrh, onda bi to mogala biti ona."
<BR>&nbsp;&nbsp;&nbsp;&nbsp;&nbsp;Hmii: "Planina na Prstenu ne eksplodira osim ako je ne pogodiš meteorom."
<BR>&nbsp;&nbsp;&nbsp;&nbsp;&nbsp;"Upravo to i hoću da kažem. Mislim da ćemo proći pored karte zaliva San Franciska za manje od deset časova. Imajući u vidu vrstu vetra i talasa koji nastaju na Velikom Okeanu, biće ti potreban pristojan zaliv za tvoj lender, Hmii. Možeš odande otpočeti svoju invaziju, ako ti ne smeta da budeš upadljiv."
<BR>&nbsp;&nbsp;&nbsp;&nbsp;&nbsp;"Volim da budem upadljiv." Kzin je ustao i protegnuo se, izbacivši kandže. Osam stopa krzna posutog bodežima, prava košmarna vizija. Poslednji je morao da podseti sebe kako je pred njim samo hologram. Kzin i Skriveni Patrijarh nalazili su se 300.000 milja daleko od svemirske letelice zakopane ispod Karte Marsa.
<BR>&nbsp;&nbsp;&nbsp;&nbsp;&nbsp;Okreni se, prednje noge klize ulevo, korak ulevo. Ne obraćaj pažnju na ono što ti odvlači pažnju.
<BR>&nbsp;&nbsp;&nbsp;&nbsp;&nbsp;Kzin ponovo sede. "Ovaj brod imao je unapred određenu sudbinu, zar ne misliš i ti tako? Bio je sagrađen za invaziju Karte Zemlje. Ukrala ga je Tila pošto je postala zaštitnik, kako bi osvojila Kartu Marsa i središte za popravke. A sada se Skriveni Patrijarh vraća da ponovo osvoji Zemlju."
<BR>&nbsp;&nbsp;&nbsp;&nbsp;&nbsp;Unutar osakaćenog međuzvezdanog broda Poslednjeg počeo je da duva sve jači, sve hladniji vetar kroz kabinu. Ples je postajao sve brži. Znoj je natopio elegantno očešljanu grivu Poslednjeg i slivao mu se niz noge.
<BR>&nbsp;&nbsp;&nbsp;&nbsp;&nbsp;Kroz prozor je dopiralo više od vidljive svetlosti. Zahvaljujući radaru mogao je da vidi veliki zaliv, na jugu prema orijentisanosti karte, i ljušture gradova koje su arhaični kzini podigli duž obale. Zaobljenost planete bi to sakrila od njega.
<BR>&nbsp;&nbsp;&nbsp;&nbsp;&nbsp;Luis reče: "Nedostajaćeš mi."
<BR>&nbsp;&nbsp;&nbsp;&nbsp;&nbsp;Nekoliko trenutaka moglo je izgledati da ga njegov sadrug nije čuo. A onda je ogromna masa narandžastog krzna progovorila, ne okrenuvši se. "Luise. Tamo se nalaze gospodari koje sam u stanju da pobedim i ženke koje mogu da mi podare decu. Tamo je moje mesto. Ne tvoje. Tamo, tamo su hominidi robovi, a i nisu ni od tvog roda, zapravo. Ti ne bi trebalo da pođeš, ja ne bi trebalo da ostanem."
<BR>&nbsp;&nbsp;&nbsp;&nbsp;&nbsp;"Da li sam ja rekao nešto drugo? Ti odlaziš, ja ostajem. Nedostajaćeš mi."
<BR>&nbsp;&nbsp;&nbsp;&nbsp;&nbsp;"Iako se tvoj razum tome protivi."
<BR>&nbsp;&nbsp;&nbsp;&nbsp;&nbsp;"Ah."
<BR>&nbsp;&nbsp;&nbsp;&nbsp;&nbsp;Hmii reče: "Luise, pre mnogo godina čuo sam jednu priču o tebi. Moram saznati istinu."
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Pošto smo se vratili na naše svetove, pošto smo predali brod lutkara našim uvaženim vladama da ga prouče, Čtara-Rit te je pozvao da slobodno posetiš park lova pokraj grada Čvarambrova Krvi. Ti si bio prvi tuđinac koji je u njega ušao ne zato da bi umro. Proveo si dva dana i jednu noć u njemu. Kako je bilo?"
<BR>&nbsp;&nbsp;&nbsp;&nbsp;&nbsp;Luis je ostao nepokretno da leži na leđima. "Uglavnom mi se svidelo. I to zbog časti koja mi je ukazana, čini mi se, ali s vremena na vreme čovek mora da iskuša svoju sreću."
<BR>&nbsp;&nbsp;&nbsp;&nbsp;&nbsp;"Čuli smo priču, naredne noći na banketu Čtara-Rita."
<BR>&nbsp;&nbsp;&nbsp;&nbsp;&nbsp;"Šta si čuo?"
<BR>&nbsp;&nbsp;&nbsp;&nbsp;&nbsp;"Nalazio si se u unutrašnjem kvadrantu, među uvezenima. Pronašao si jednu vrednu životinju..."
<BR>&nbsp;&nbsp;&nbsp;&nbsp;&nbsp;Luis se istog časa ispravi i sede. "Belog bengalskog tigra! Pronašao sam divnu zelenu šumu koja se ugnezdila među svim tim crvenim i narandžastim biljnim životom kzinta, i osećao sam se nekako bezbedno, prijatno i nostalgično. A onda je taj - taj predivan... faz... ljudožder izišao iz grmlja i pogledao me. Hmii, bio je tvoje veličine, težio je možda osam stotina funti i bio je izgladneo. Izvini, nastavi."
<BR>&nbsp;&nbsp;&nbsp;&nbsp;&nbsp;"Šta je to benglaski tigar?"
<BR>&nbsp;&nbsp;&nbsp;&nbsp;&nbsp;"Nešto naše, sa Zemlje. Drevni neprijatelj, moglo bi se reći."
<BR>&nbsp;&nbsp;&nbsp;&nbsp;&nbsp;"Rečeno nam je da si žurno prošao pored njega da dohvatiš jednu granu. Da si stao nasuprot tigra i zamahnuo granom kao da je oružje, te ga upitao: 'Sećaš li se?' Tigar se okrenuo i otišao."
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Zašto si to uradio. Da li tigrovi govore?"
<BR>&nbsp;&nbsp;&nbsp;&nbsp;&nbsp;Luis se nasmejao. "Pomislih da će možda da ode ako se ne budem ponašao kao plen. Da to nije upalilo, imao sam nameru da ga raspalim po nosu. U blizini se nalazilo to raspolućeno drvo, i čvrsta grana koja je mogla da posluži kao toljaga. A obratio sam mu se jer je neki kzin možda slušao. Već bi samo po sebi bilo grozno umreti kao glupavi turista u Patrijarhovom parku za lov. Umreti kao kukavni plen, bljak."
<BR>&nbsp;&nbsp;&nbsp;&nbsp;&nbsp;"Da li si znao da ti je Patrijarh dodelio čuvara?"
<BR>&nbsp;&nbsp;&nbsp;&nbsp;&nbsp;"Ne. Mislio sam da možda ima monitora, kamera. Posmatrao sam tigra kako odlazi. Okrenuo sam se i našao se licem u lice sa naoružanim kzinom. Gotovo da sam iskočio iz kože. Pomislih od njega da je još jedan tigar."
<BR>&nbsp;&nbsp;&nbsp;&nbsp;&nbsp;"Rekao je da malo nedostajalo da te ošamuti. Izazvao si ga. Bio si spreman da ga mlatneš toljagom."
<BR>&nbsp;&nbsp;&nbsp;&nbsp;&nbsp;"Rekao je da je hteo da me ošamuti?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Luis Vu se nasmeja. "Imao je ošamućivač ARM-a sa ugrađenom drškom. Vaš patrijarh nikada nije naučio kako se pravi milosrdno oružje, tako da su morali da ga kupuju od Ujedinjenih Nacija, pretpostavljam. Upravo sam se spremao da zamahnem toljagom. Ispustio je pušku i pustio kandže, te shvatih da je kzin i nasmejah se."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;Luis je zabacio glavu unazad i nasmejao se, širom otvorivši usta i pokazavši sve zube. Da je to uradio jedan kzin, to bi predstavljalo otvoren izazov; Hmiijeve uši sasvim se priljubiše.
<BR>&nbsp;&nbsp;&nbsp;&nbsp;&nbsp;"Hahahaha! Nisam mogao da se zaustavim. Bio sam tanj srećan. On nije nameravao da me ošamuti. Ubio bi me jednim pokretom kandži, ali je uspeo da se savlada."
<BR>&nbsp;&nbsp;&nbsp;&nbsp;&nbsp;"Bilo kako bilo, priča je zanimljiva."
<BR>&nbsp;&nbsp;&nbsp;&nbsp;&nbsp;"Hmii, nešto mi pade na pamet. Kada bismo mogli da odemo sa Prstena, ti bi želeo da se vratiš kao Hmii, zar ne?"
<BR>&nbsp;&nbsp;&nbsp;&nbsp;&nbsp;"Mali su izgledi da bi iko znao za mene. Tretman podmlađivanja Poslednjeg uklonio je i moje ožiljke. Izgledao bih nešto stariji od svog najstarijeg sina, koji mora da sada upravlja mojim imanjima."
<BR>&nbsp;&nbsp;&nbsp;&nbsp;&nbsp;"Aha. A Poslednji možda ne bi hteo da sarađuje..."
<BR>&nbsp;&nbsp;&nbsp;&nbsp;&nbsp;"Ne bih to tražio od njega!"
<BR>&nbsp;&nbsp;&nbsp;&nbsp;&nbsp;"Da li bi tražio od mene?"
<BR>&nbsp;&nbsp;&nbsp;&nbsp;&nbsp;Hmii odvrati: "Ne bi bilo potrebe."
<BR>&nbsp;&nbsp;&nbsp;&nbsp;&nbsp;"Nisam baš stekao utisak da bi partijarh mogao da prihvati reč Luisa Vua kada je posredi tvoj identitet. Ali on bi to učinio, zar ne?"
<BR>&nbsp;&nbsp;&nbsp;&nbsp;&nbsp;"Verujem da bi, Govorniče-sa-tigrovima. Ali ti si izabrao da umreš."
<BR>&nbsp;&nbsp;&nbsp;&nbsp;&nbsp;Luis frknu. "Oh, Hmii, ne umirem ništa brže od tebe! Najverovatnije mi je preostalo još pedesetak godina, a Tila Braun je smrskala magični medicinski komplet Poslednjeg."
<BR>&nbsp;&nbsp;&nbsp;&nbsp;&nbsp;Poslednji pomisli kako je sad dosta.
<BR>&nbsp;&nbsp;&nbsp;&nbsp;&nbsp;"Mora da ima vlastite medicinske pogodnosti na komandom mostu", primeti kzin.
<BR>&nbsp;&nbsp;&nbsp;&nbsp;&nbsp;"Ne možemo dopreti do njih."
<BR>&nbsp;&nbsp;&nbsp;&nbsp;&nbsp;"I kuhinja ima medicinske programe, Luise."
<BR>&nbsp;&nbsp;&nbsp;&nbsp;&nbsp;"Morao bih da molim jednog lutkara."
<BR>&nbsp;&nbsp;&nbsp;&nbsp;&nbsp;Možda bi ih razbesneo ako bi ih prekinuo. A da im odvrati pažnju?
<BR>&nbsp;&nbsp;&nbsp;&nbsp;&nbsp;Govor lutkara bio je sažetiji i fleksibilniji od bilo kog ljudskog ili kzinti jezika. Poslednji je odzviždao-odcvrkutao nekoliko rečenica: naredba () ples () pređi u niži nivo složenosti () ponovo () pređi na mrenu šest Skrivenog Patrijarha () prenos/prijem () pošalji sliku, zvuk, bez mirisa, bez teksture, ošamućivač isključen. "Hmii, Luise..."
<BR>&nbsp;&nbsp;&nbsp;&nbsp;&nbsp;Obojica su poskočili, zatim se zakotrljali i ustali, zablenuvši se.
<BR>&nbsp;&nbsp;&nbsp;&nbsp;&nbsp;"Da li sam vas prekinuo? Želim da vam pokažem određene slike."
<BR>&nbsp;&nbsp;&nbsp;&nbsp;&nbsp;Na trenutak su samo gledali ples. Poslednji je mogao da pretpostavi koliko mora da blesavo izgleda. Lica obojice počeše da se razvlače u osmeh; dok je Luisovo izražavalo veselje, Hmiijevo je izražavalo bes. "Uhodio si", reče Hmii. "Kako?"
<BR>&nbsp;&nbsp;&nbsp;&nbsp;&nbsp;"Podigni pogled. Nemoj je uništiti, Hmii, samo pogledaj iznad sebe u jarbol koji podupire radio-antenu. Nadohvat ti je kandži..."
<BR>&nbsp;&nbsp;&nbsp;&nbsp;&nbsp;Lica tuđinaca veoma su se uvećala. Luis reče: "Liči na bronzanu paučinu sa crnim paukom u središtu. Fraktalno ustrojstvo. Teško ga je videti... takođe je teško videti gde se završava. Mislio sam da ih plete neki insekt sa Prstena."
<BR>&nbsp;&nbsp;&nbsp;&nbsp;&nbsp;Poslednji im reče: "To su kamera, mikrofon, teleskop, projektor, a i neke druge alatke. Širi se. Ostavio sam ih na raznim mestima, ne samo na ovom brodu. Luise, možeš li da pozoveš svoje goste?" Zvižduk: naredba () lociraj graditelje gradova. "Treba nešto da vam pokažem. I oni bi trebalo ovo da vide."
<BR>&nbsp;&nbsp;&nbsp;&nbsp;&nbsp;"Šta to izvodiš, liči na tai-kvon-do", reče Luis.
<BR>&nbsp;&nbsp;&nbsp;&nbsp;&nbsp;Nareba () Traži: tai-kvon-do.
<BR>&nbsp;&nbsp;&nbsp;&nbsp;&nbsp;Pojavilo se obaveštenje. Borbeni stil. Glupost: njegova vrsta nikada se nije borila. Poslednji reče: "Ne želim da izgubim mišićni tonus. Neočekivano uvek dolazi u najnezgodnijem času." Među plesačima se otvorio drugi prozor: graditelji gradova pripremali su obrok u ogromnoj kuhinji. "Sigurno vidite..."
<BR>&nbsp;&nbsp;&nbsp;&nbsp;&nbsp;Hmiijeve kandže sevnuše prema lutkarevim očima. Prozor broj šest belo je zatreperio i zatvorio se.
<BR>
<BR>&nbsp;&nbsp;&nbsp;&nbsp;&nbsp;Šut. Provuci se pored Predvodnika trenutka. Ustani. Pomeri se milimetar; ustani. Strpljenje.
<BR>&nbsp;&nbsp;&nbsp;&nbsp;&nbsp;Mogu da ga izbegavaju. Izbegavaju ga već deset časova, i pola arhaične godine pre toga; ali moraju da jedu.
<BR>&nbsp;&nbsp;&nbsp;&nbsp;&nbsp;Drveni sto bio je ogroman, veličine kzinskog stola za bankete. Pre godinu dana Poslednji je morao da isključi kanal za njuh u mreni, zbog smrada usirene krvi koji se dizao sa stola. Smrad je sada bio nešto slabiji. Uklonjene su kzinske tapiserije i ovlaš izrezbarene freske, jer su bile suviše krvave za ukus hominida. Nešto od toga premešteno je u Hmiijevu kabinu.
<BR>&nbsp;&nbsp;&nbsp;&nbsp;&nbsp;U vazduhu se osećao jak miris pečene ribe. Kavaresksenjajok i Harkabiparolin poslovali su po pomoćnoj kuhinji.
<BR>&nbsp;&nbsp;&nbsp;&nbsp;&nbsp;Njena mala kćer delovala je sasvim srećno, ostavljena na jednom kraju stola. Na drugom kraju, sirova polovina ogromne ribe čekala je kzina.
<BR>&nbsp;&nbsp;&nbsp;&nbsp;&nbsp;Hmii je primetio ribu. "Imali ste sreće", reče on sa odobravanjem. Očima je šarao po tavanici i zidovima. Pronašao je ono što je tražio: svetlucavu fraktalnu paukovu mrežu neposredno ispod velike narandžaste sijalice u samom vrhu kupole.
<BR>&nbsp;&nbsp;&nbsp;&nbsp;&nbsp;Uđoše graditelji gradova, brišući šake. Kavaresksenjajok, momak tek izišao iz puberteta; Harkabiparolin, njegova saputnica, nekoliko godina starija; oboje sasvim ćelavih temena, sa kosom koja im je padala preko lopatica. Harkabiparolin podiže bebu i dade joj da sisa. Kavaresksenjajok reče: "Uskoro ćemo vas izgubiti."
<BR>&nbsp;&nbsp;&nbsp;&nbsp;&nbsp;Hmii reče: "Imamo uhodu. To sam i mislio, ali sada znamo zasigurno. Lutkar je postavio kamere unaokolo."
<BR>&nbsp;&nbsp;&nbsp;&nbsp;&nbsp;Dečak se nasmejao njegovom besu. "Isto bismo i mi njemu učinili. Prirodno je tragati za znanjem!"
<BR>&nbsp;&nbsp;&nbsp;&nbsp;&nbsp;"Za manje od jednog dana oslobodiću se lutkarevog pogleda. Kava, Harki, mnogo ćete mi nedostajati. Vaše društvo, vaše znanje, vaša iskrivljena mudrost. Ali moje misli pripadaće samo meni!"
<BR>&nbsp;&nbsp;&nbsp;&nbsp;&nbsp;Sve ih gubim, pomisli Poslednji. Preživljavanje predlaže da sagradim put koji će ih vratiti k meni. On reče: "Narode, da li biste mi posvetili jedan sat da vas zabavim?"
<BR>&nbsp;&nbsp;&nbsp;&nbsp;&nbsp;Graditelji gradova zinuše. Kzin se isceri. Luis Vu primeti: "Da nas zabaviš... Svakako."
<BR>&nbsp;&nbsp;&nbsp;&nbsp;&nbsp;"Da li biste ugasili svetlo?"
<BR>&nbsp;&nbsp;&nbsp;&nbsp;&nbsp;To je učinio Luis. Lutkar je zviždukavo zapevao. Posmatrao je na displeju njihova lica.
<BR>&nbsp;&nbsp;&nbsp;&nbsp;&nbsp;Tamo gde se nekada nalazila mrena, sada su videli prozor: pogled kroz vetar i kišu, niz obod ogromne metalne ploče. Daleko ispod, na stotine nagomilanih belih humanoidnih obličja. Delovali su dosta društveno. Trali su se jedni o druge bez imalo neprijateljstva, a tu i tamo su se parili, ne tražeći privatnost.
<BR>&nbsp;&nbsp;&nbsp;&nbsp;&nbsp;"Ovo je vreme sadašnje", objavi Poslednji. "Posmatram ovo mesto od kada smo vratili Prsten na njegovu orbitu."
<BR>&nbsp;&nbsp;&nbsp;&nbsp;&nbsp;Kavaresksenjajok reče: "Vampiri. Flipe, Harki, da li ste ih ikada videli ovoliko na jednom mestu?"
<BR>&nbsp;&nbsp;&nbsp;&nbsp;&nbsp;Luis upita: "Dakle?"
<BR>&nbsp;&nbsp;&nbsp;&nbsp;&nbsp;"Pre nego što sam vratio našu sondu u Veliki Okean. Koristio sam je za raspršivanje mrena. Gledate oblast koju smo prvu istražili, sa najviše strukture koju sam mogao da pronađem, kako bih imao najbolji mogući pregled. Nažalost, kiša i oblaci od početka mi zaklanjaju pogled. Ali, Luise, ti možeš da vidiš da ovde ima života."
<BR>&nbsp;&nbsp;&nbsp;&nbsp;&nbsp;"Vampiri."
<BR>&nbsp;&nbsp;&nbsp;&nbsp;&nbsp;"Kavaresksenjajok, Harkabiparolin, to je levo od mesta na kome ste vi živeli. Vidite li da život tamo cveta? Mogli biste da se vratite."
<BR>&nbsp;&nbsp;&nbsp;&nbsp;&nbsp;Žena je čekala, odlažući da donese sud. Dečak se kolebao. Izgovorio je nešto na svom jeziku, neprevodivo.
<BR>&nbsp;&nbsp;&nbsp;&nbsp;&nbsp;"Ne obećavaj ono što ne možeš da pružiš", reče Luis Vu.
<BR>&nbsp;&nbsp;&nbsp;&nbsp;&nbsp;"Luise, izbegavaš me od kada smo spasli Prsten. Uvek govoriš kako smo prešli lemilicom preko stotina hiljada milja naseljenog područja. Preispitao sam tvoje brojke. Ti ne slušaš. Uveri se sam, oni su još živi!"
<BR>&nbsp;&nbsp;&nbsp;&nbsp;&nbsp;"Divno", reče Luis. "Vampiri su preživeli!"
<BR>&nbsp;&nbsp;&nbsp;&nbsp;&nbsp;"Ne samo vampiri. Gledaj." Poslednji je zazviždao; zumirane su bile udaljene planine.
<BR>&nbsp;&nbsp;&nbsp;&nbsp;&nbsp;Tridesetak hominida marširalo je kroz prolaz između vrhova. Dvadeset jedan vampir; šestoro malih crvenokožaca pastira koje su videli tokom svoje poslednje posete; petoro većih, tamnijih hominidnih stvorenja; dvoje od maloglave vrste, koje možda nije trebalo ubrajati među razumne. Sva lovina bila je naga, i niko od njih nije pokušavao da pobegne. Bili su umorni, ali veseli. Svaki član druge vrste imao je vampira za pratioca. Samo je nekolicina vampira nosila odeću koja ih je štitila od hladnoće i kiše. Odeća je očigledno bila pozajmljena, skrojena da odgovara nečem drugom, a ne onome što ju je sada nosilo.
<BR>&nbsp;&nbsp;&nbsp;&nbsp;&nbsp;Vampiri uopšte nisu bili razumni ili su bar Poslednjem tako rekli. Pitao se da li bi životinje držale robove ili stoku... ali nema veze. "Luise, Hmii, vidite li? Ima i drugih živih vrsta, takođe živih. Jednom sam čak video i graditelja gradova."
<BR>&nbsp;&nbsp;&nbsp;&nbsp;&nbsp;Luis Vu primeti: "Ne vidim rak i ne vidim mutacije, ali mora da postoje. Poslednji, obaveštenja sam dobio od Tile Braun. Tila je bila zaštitnik, bistrija od tebe i mene. Rekla je, jedan i po bilion mrtvih."
<BR>&nbsp;&nbsp;&nbsp;&nbsp;&nbsp;Poslednji reče: "Tila je bila inteligentna, ali ja na nju gledam kao na ljudsko biće, Luise. Čak i posle njene promene: ljudsko. Ljudska bića ne gledaju opasnosti u oči. Lutkare zovete kukavicama, ali ne gledati je kukavičluk..."
<BR>&nbsp;&nbsp;&nbsp;&nbsp;&nbsp;"Mani se toga. Prošlo je godina dana. Rak može da odnese deset ili dvadeset. Mutacije odnose celo pokolenje."
<BR>&nbsp;&nbsp;&nbsp;&nbsp;&nbsp;"Zaštitnici imaju svoja ograničenja! Tila nije imala pojma koliko su moćni moji kompjuteri. Ostavili ste me da izvršim podešavanja, Luise..."
<BR>&nbsp;&nbsp;&nbsp;&nbsp;&nbsp;"Mani se toga."
<BR>&nbsp;&nbsp;&nbsp;&nbsp;&nbsp;"Nastaviću da tražim", reče lutkar.
<BR>
<BR>&nbsp;&nbsp;&nbsp;&nbsp;&nbsp;Poslednji je plesao. Maraton će se nastaviti dok on ne pogreši. Iscrpljivao se; telo će mu se oporaviti, a potom ojačati.
<BR>&nbsp;&nbsp;&nbsp;&nbsp;&nbsp;Nije se potrudio da prisluškuje dok su tuđinci večerali. Hmii nije razorio mrenu, ali ubuduće neće razmenjivati tajne nadohvat nje.
<BR>&nbsp;&nbsp;&nbsp;&nbsp;&nbsp;I ne treba. Tokom godinu dana, dok je njegova šarolika posada i dalje pokušavala da sredi stvari vezane za Tilu Braun i nestabilnost Prstena, leteća sonda Poslednjeg razastrla je mrene po celom Skrivenom Patrijarhu.
<BR>&nbsp;&nbsp;&nbsp;&nbsp;&nbsp;Više bi voleo da se usredsredio na ples.
<BR>&nbsp;&nbsp;&nbsp;&nbsp;&nbsp;Biće dovoljno vremena za to. Hmii će uskoro otići. Luis će se povući u ćutanje. Kroz godinu dana i on će možda napustiti brod, prepustiti kontorolu Poslednjem. Bibliotekari graditelji gradova... da se pozabavi njima?
<BR>&nbsp;&nbsp;&nbsp;&nbsp;&nbsp;U izvesnom smislu oni su već za njega bili izgubljeni. Poslednji je kontrolisao medicinsku opremu na Igli. Ako bi uvideli da je iskoristio svoju moć za iznuđivanje, shvatili bi istinu. Ali bio je suviše otvoren. I Hmii i Luis odbili su medicinsku pomoć s njegove strane.
<BR>&nbsp;&nbsp;&nbsp;&nbsp;&nbsp;Luis Vu i Hmii išli su žurno niz hodnik u senci. Recepcija je bila veoma slabo osvetljena i neće primetiti paučinu. Poslednji je uhvatio samo deo razgovora. Posle ga je pustio nekoliko puta.
<BR>&nbsp;&nbsp;&nbsp;&nbsp;&nbsp;Luis: "...igra dominacije. Poslednji mora da ima kontrolu nad nama. Suviše smo mu bliski, mogli bismo i te kako da ga povredimo."
<BR>&nbsp;&nbsp;&nbsp;&nbsp;&nbsp;Hmii: "Pokušao sam da dokonam kako."
<BR>&nbsp;&nbsp;&nbsp;&nbsp;&nbsp;Luis: "Ozbiljno si pokušao? No, nema veze. Ostavio nas je same godinu dana, a zatim se pojavio usred rutinske vežbe. Čemu trud? Ništa u tom prenosu nije delovalo hitno."
<BR>&nbsp;&nbsp;&nbsp;&nbsp;&nbsp;Hmii: "Znam kako ti razmišljaš. Čuo nas je, zar ne? Ako mogu da se vratim u Patrijaršiju, neće mi biti potreban Poslednji da povratim svoja dobra. Imam tebe. Ti ne tražiš da ti se plati."
<BR>&nbsp;&nbsp;&nbsp;&nbsp;&nbsp;Luis: "Aha."
<BR>&nbsp;&nbsp;&nbsp;&nbsp;&nbsp;Poslednji je razmišljao da li da ih prekine. Šta da kaže?
<BR>&nbsp;&nbsp;&nbsp;&nbsp;&nbsp;Hmii: "Mene je držao u šaci zahvaljujući izgubljenim posedima, ali čime je držao u šaci tebe? Uz pomoć žice, ali prestao si da se drogiraš. Autodok u lenderu je bio uništen, ali u kuhinji sasvim sigurno postoji program za spravljanje osnažujućeg začina?"
<BR>&nbsp;&nbsp;&nbsp;&nbsp;&nbsp;"Vrlo verovatno. I za tebe."
<BR>&nbsp;&nbsp;&nbsp;&nbsp;&nbsp;Hmii je to odbacio, mahnuvši rukom. "Ali ako dopustiš sebi da ostariš, on nema ništa."
<BR>&nbsp;&nbsp;&nbsp;&nbsp;&nbsp;Luis klimnu.
<BR>&nbsp;&nbsp;&nbsp;&nbsp;&nbsp;"Ali hoće li ti Poslednji poverovati? Za lutkara... Ne vređam te. Siguran sam da govoriš istinu, Luise. Ali za lutkara je ravno samoubistvu kada neko dopusti sebi da ostari."
<BR>&nbsp;&nbsp;&nbsp;&nbsp;&nbsp;Luis klimnu, ćutke.
<BR>&nbsp;&nbsp;&nbsp;&nbsp;&nbsp;"Je li to opravdanje za bilion ubistava?"
<BR>&nbsp;&nbsp;&nbsp;&nbsp;&nbsp;Luis bi prekinuo razgovor neke druge večeri, ali sada reče: "Opravdanje za obojicu. Ja ću umreti od starosti. Poslednji gubi svoje sužnje... gubi kontrolu nad svojim okruženjem."
<BR>&nbsp;&nbsp;&nbsp;&nbsp;&nbsp;"Ali da su preživeli?"
<BR>&nbsp;&nbsp;&nbsp;&nbsp;&nbsp;"Da su preživeli. Da. Poslednji je zapravo obavio programiranje. Ja nisam mogao da uđem u tu oblast središta za popravke. Vrvela je od drveta-života. Ja sam mu omogućio da rasprši mlaz plazme sa sunca na preko pet posto Prstena. Da to nije uradio, onda bih ja mogao... da živim. I tako me Poslednji ponovo poseduje. A to je važno, ako sam ja razlog što ne poseduje tebe."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"I tako, pokaži Luisu stari snimak i reci mu da je to prenos uživo..."
<BR>&nbsp;&nbsp;&nbsp;&nbsp;&nbsp;Dizao se vatar, naleti su zatomljivali glasove. Hmii: "Šta ako... brojke..."
<BR>&nbsp;&nbsp;&nbsp;&nbsp;&nbsp;"...Poslednjeg da odustane..."
<BR>&nbsp;&nbsp;&nbsp;&nbsp;&nbsp;"...mozak stari brže od ostalih delova tvoga tela!" Kzin je izgubio strpljenje, spustio se na sve četiri i odskakutao niz palubu. Nije bilo važno. Bili su izvan dometa.
<BR>&nbsp;&nbsp;&nbsp;&nbsp;&nbsp;Poslednji je zašištao poput najvećeg aparata za espreso na svetu koji se raspada.
<BR>&nbsp;&nbsp;&nbsp;&nbsp;&nbsp;U tom njegovom šištanju bilo je uspona i prizvuka koje nijedno stvorenje sa Zemlje ili Kzina nije moglo da čuje, sa harmonicima koji su sadržavali ogromne količine informacija. Poreklo dvaju vrsta koje jedva da su napustile pašnjake, odnosno sišle sa drveća. Planovi opreme koja će naterati sunce da zablešti, zatim da se blesak pretvori u laserski snop, u top razmera Prstena. Delovi kompjuterske opreme smanjeni na kvantni nivo raspršili su se po kabini Poslednjeg poput sloja boje. Programi velike otpornosti i snage.
<BR>&nbsp;&nbsp;&nbsp;&nbsp;&nbsp;Vi izopačeni otpaci poludivljeg, polurazumnog roda! Vaš sažaljenja vredan zaštitnik, vaša Tila rođena pod srećnom zvezdom, nije bila ni prilagodljiva niti je shvatala, ali vi čak niste ni toliko razboriti da slušate. Ja sam ih sve spasao! Ja, pomoću softvera na svom brodu!
<BR>&nbsp;&nbsp;&nbsp;&nbsp;&nbsp;Jedan vrisak i Poslednji je ponovo bio miran. Nije preskočio nijedan korak. Jedan unazad, naklon, dok Predvodnik trenutka upliće Mlade u kvadret: prilika da se popije malo vode, koja mu je strašno potrebna. Jednu glavu povio je da usisa, jednu izdigao da prati ples: ponekad je dolazilo do varijacija.
<BR>&nbsp;&nbsp;&nbsp;&nbsp;&nbsp;Da li je Luis Vu postajao senilan? Tako brzo? Odavno je prevalio dvestotu. Osnažujući začin održavao je pojedina ljudska bića zdravim i razboritim čitavih pet stotina godina, ponekad i više. Ali bez njegovih medicinskih pogodnosti, Luis Vu bi mogao brzo da ostari.
<BR>&nbsp;&nbsp;&nbsp;&nbsp;&nbsp;A Hmii će otići.
<BR>&nbsp;&nbsp;&nbsp;&nbsp;&nbsp;Nije važno. Poslednji se nalazio na najbezbednijem zamislivom mestu. Njegov brod bio je zatrpan u kubnim miljama ohlađene magme u blizini centra središta za popravke na Prstenu. Ništa nije bilo hitno. Mogao je da čeka. Tu su bili i bibliotekari. Nešto će se izmeniti... a tu je bio i ples.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
