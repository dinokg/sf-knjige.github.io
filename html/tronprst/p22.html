<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. KVRGAVI ČOVEK
<BR>@03 = Topla igla istrage, 2892.
<P>&nbsp;&nbsp;&nbsp;&nbsp;&nbsp;Topla igla istrage bila je sagrađena oko trupa tipa tri Opštih Proizvoda, sa unutrašnjim zidovima koji su odvajali lutkarskog kapetana od posade tuđinaca. U poslednje vreme brod je više služio kao obitavalište nego svemirska letelica. Igla nije mogla da premaši brzinu svetlosti, pošto je Luis Vu skinuo montirani hiperpogon pre jedanaest godina, iz razloga koji su mu se u to vreme činili dobri. Sam brod bio je optočen magmom za vreme pregovora sa zaštitnikom koji je nekada bila Tila Braun.
<BR>&nbsp;&nbsp;&nbsp;&nbsp;&nbsp;Tokom tog razdoblja i kasnije, Poslednji je razmestio pokretne diskove po brodu, središtu za popravke i drugde.
<BR>&nbsp;&nbsp;&nbsp;&nbsp;&nbsp;Luis je očekivao da će se pojaviti u odvojenim odajama za posadu. Poslednji nije morao da predloži, možda nije smeo da rizikuje da ga neko čuje kako predlaže da Luis brzo dođe.
<BR>
<BR>&nbsp;&nbsp;&nbsp;&nbsp;&nbsp;Lebdeće ploče su se tvrdo spustile. Luis je ublažio udar povivši kolena, ali je ipak izgubio ravnotežu. Povikao je: "Nešto me..."
<BR>&nbsp;&nbsp;&nbsp;&nbsp;&nbsp;Nešto me prati! Poslednji... Ali ovde se toliko toga događalo.
<BR>&nbsp;&nbsp;&nbsp;&nbsp;&nbsp;Hiljade Piersonovih lutkara se pomeralo, vrtelo i đilitalo, na sceni levo. To je moglo da smeta, ali nije. Luis i Hmii su naučili da ne obraćaju pažnju na taj deo broda. To je bio deo koji je pripadao Poslednjem, a i zid nije bio od stakla. Bio je od neprobojne materije od koje se pravio trup Opštih Proizvoda.
<BR>&nbsp;&nbsp;&nbsp;&nbsp;&nbsp;Ali jedan dvoglavi, tronogi tuđinac, sa ukovrdžanom grivom, ukrašenom draguljima na formalni način, nalazio se između zida kuhinje i kovčega velikog poput prenosne kabine oborene na bok.
<BR>&nbsp;&nbsp;&nbsp;&nbsp;&nbsp;Neki kvrgavi starac u odeći koja je visila trčao je prema Poslednjem, izbacujući kolena i laktove.
<BR>&nbsp;&nbsp;&nbsp;&nbsp;&nbsp;Skriveni prenosni disk vodio je u odaja Poslednjeg. Poslednji mora da je bio blizu njega ili na njemu, pomisli Luis. Tamo će biti neugroziv.
<BR>&nbsp;&nbsp;&nbsp;&nbsp;&nbsp;Instinkti mora da su bili suviše snažni. Umesto toga Poslednji je okrenuo leđa.
<BR>&nbsp;&nbsp;&nbsp;&nbsp;&nbsp;Sve se dogodilo veoma brzo. Luis još nije bio povratio ravnotežu. Poslednji se okrenuo, glave su se široko razmakle, gledajući unazad, binokularni vid sa osnovom na tri stopala. Nanišanio je u metu. Stražnja noga mu se povila napred i sevnula pravo nazad kada je kvrgavi čovek napao.
<BR>&nbsp;&nbsp;&nbsp;&nbsp;&nbsp;Šut Poslednjeg bio je dobar, pravo u metu. Luis je čuo metalni udar: kvrgavi čovek mora da je nosio ploču preko grudi. Oklop ili ne, taj udarac bi bacio u komu svakog normalnog hominida. Kvrgavi čovek se okrenuo usled udara, stopala su mu poletela sa poda, jednom šakom uhvatio je članak Poslednjeg u želji da iskoristi njegov zalet kada se Poslednji povukao da zada još jedan udarac. Kvrgavi čovek zakorači u stranu, izbegnu kopito i odalami snažno pesnicom po lutkarevoj ukrašenoj grivi na mestu gde su se dve glave spajale sa torzom.
<BR>&nbsp;&nbsp;&nbsp;&nbsp;&nbsp;To je bila lobanja Poslednjeg.
<BR>&nbsp;&nbsp;&nbsp;&nbsp;&nbsp;Luis se okretao sa baterijom u ruci. Suviše sporo, suviše nespretno, omamljeni lutkar mu se nalazio na putu. Nešto ga je udarilo po desnom zglavku, tako da mu je baterija-laser izletela iz šake. Metalna kugla? Druga mu je izbila varijabilni nož.
<BR>&nbsp;&nbsp;&nbsp;&nbsp;&nbsp;Luis se snažno trgnuo ne bi li izbegao žičanu oštricu koja se vrtela.
<BR>&nbsp;&nbsp;&nbsp;&nbsp;&nbsp;Poslednji je bio oboren, sklupčan u loptu, sa glavama i vratovima gurnutim između prednjih nogu. Pod je bio preplavljen vodom do članaka. Baterija koja mu je ispala bila je potopljena, ali je slala nit svetlosti kroz providni trup Igle ka lavi sa druge strane.
<BR>&nbsp;&nbsp;&nbsp;&nbsp;&nbsp;Žičana oštrica nije prepolovila Luisa. Puka sreća. Ali osećao je da mu se šake i zglavci tresu od udaraca; bio je izbačen iz ravnoteže, a i kvrgavi mu se približavao. Zaštitnik!
<BR>&nbsp;&nbsp;&nbsp;&nbsp;&nbsp;Luis se skotrljao sa prenosnog diska u ugao i počeo da se pridiže. U desnom zglavku osećao je bolne damare. Levi mu je bio samo utrnuo.
<BR>&nbsp;&nbsp;&nbsp;&nbsp;&nbsp;U prostoru u kome se do malope nalazio, zatreperilo je nešto ogromno na četiri uda. Uspravilo se, veliko poput kakvog narandžastog medveda, držeći mali top u ogromnoj šaci.
<BR>&nbsp;&nbsp;&nbsp;&nbsp;&nbsp;Kvrgavi se okrenuo u trenu, sagnuo i zamahnuo Luisovim varijabilnim nožem prema velikom uljezu... kzinu. Kzinovo oružje je odletelo zajedno sa velikim kandžastim prstima koji su ga i dalje stezali. Kzin se sledio u čučnju i zaurlao. Kvrgavi je preteći podigao i bateriju.
<BR>&nbsp;&nbsp;&nbsp;&nbsp;&nbsp;"Ne mrdajte", reče. "Stanovniče paučine, i ti da nisi mrdnuo. Luise Vu, ostani gde si. Da li u tvom ugovoru stoji da treba da umreš?"
<BR>&nbsp;&nbsp;&nbsp;&nbsp;&nbsp;Usne kvrgavog povukle su se sa desni; desni su toliko očvrsle da su se gotovo pretvorile u kosti, a vilica se krzavo probila napred. Lice mu je bilo tvrdo, gotovo nalik na kljun. Govorio je praveći pauze da izbaci vazduh, ali na intergovoru. Kako je kvrgavi mogao da nauči intergovor? Prisluškujući Poslednjeg?
<BR>&nbsp;&nbsp;&nbsp;&nbsp;&nbsp;Ugovor?
<BR>&nbsp;&nbsp;&nbsp;&nbsp;&nbsp;Stvarnost je pristizala u talasima, probijajući se kroz bol. Ima jedanaest godina kako se nije nalazio u ovolikoj nevolji. Uz oklevanje, Luis reče: "Da, pod uslovima o kojima ću sam da odlučim. Prihvataš li moj ugovor?"
<BR>&nbsp;&nbsp;&nbsp;&nbsp;&nbsp;"Da", reče kvrgavi.
<BR>&nbsp;&nbsp;&nbsp;&nbsp;&nbsp;Uprkos onome što se ranije dogodilo, to je bilo zaprepašćujuće.
<BR>&nbsp;&nbsp;&nbsp;&nbsp;&nbsp;Muškarcu kzinu krv je obilato tekla iz šake na kojoj je ostao samo jedan prst. Zagrlio je tu ruku, pokušavajući da stegne arterije. Nije skidao pogled sa Luisa. Reče, takođe na intergovoru: "Šta da radim?"
<BR>&nbsp;&nbsp;&nbsp;&nbsp;&nbsp;"Podigni ruku iznad glave. Nastavi da stežeš zglavak. Stisni krvne žile. Ne pokušavaj da se boriš. To je zaštitnik. Poslednji, ukljući... Poslednji! Isteklo je vreme za popodnevni odmor. Za sve nas."
<BR>&nbsp;&nbsp;&nbsp;&nbsp;&nbsp;Lutkar se odmotao. "Govori, Luise."
<BR>&nbsp;&nbsp;&nbsp;&nbsp;&nbsp;Crni kovčeg... "Tvoj antidok, rekao si da ga možeš podesiti da pomogne kzinu?"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Učini to. A onda mi možeš ispričati šta se dogodilo. Ja sam na trostrukom vremenu, uzgred budi rečeno, pošto mi ovo miriše na hitan slučaj."
<BR>&nbsp;&nbsp;&nbsp;&nbsp;&nbsp;Poslednji nije bio u najboljoj formi. Reče: "Da izlečim jednog ranjenog, nepoznatog kzina?"
<BR>&nbsp;&nbsp;&nbsp;&nbsp;&nbsp;"Smesta da si to uradio."
<BR>&nbsp;&nbsp;&nbsp;&nbsp;&nbsp;"Ali, Luise..."
<BR>&nbsp;&nbsp;&nbsp;&nbsp;&nbsp;"Ja sam pod ugovorom! Ovo je za naše dobro. Zar ne shvataš ko mora da je ovo?"
<BR>&nbsp;&nbsp;&nbsp;&nbsp;&nbsp;Lutkar kleknu ispred autodoka i poče da podešava kontrolne uređaje.
<BR>&nbsp;&nbsp;&nbsp;&nbsp;&nbsp;Zaštitnik je i dalje držao bateriju i varijabilni nož. Luis nije mogao da smisli ništa što bi mogao da preduzme, kao što nije znao ni šta će sa čudnim kzinom koji se iznenada pojavio, ili sa neprestanim treperenjem lutkara koji su plesali i koje je video krajičkom oka.
<BR>&nbsp;&nbsp;&nbsp;&nbsp;&nbsp;Jedna po jedna, tanj, stvar!
<BR>&nbsp;&nbsp;&nbsp;&nbsp;&nbsp;Kzin. "Ko si ti?"
<BR>&nbsp;&nbsp;&nbsp;&nbsp;&nbsp;"Šegrt."
<BR>&nbsp;&nbsp;&nbsp;&nbsp;&nbsp;"Hmiijev sin", pogodi Luis. Zaboravio je kako ogroman postaje muškarac kzin kada stojiš pored njega. Ovaj nije mogao imati više od jedanaest godina, i još nije bio narastao do svoje prave visine. "Nemaš pravo ime?"
<BR>&nbsp;&nbsp;&nbsp;&nbsp;&nbsp;"Još ne. Najstariji Hmiijev sin. Izazvao sam ga. Borili smo se. Otac pobedio. Rekao mi: stekni mudrost. Budi uz Luisa Vua. Šegrtuj."
<BR>&nbsp;&nbsp;&nbsp;&nbsp;&nbsp;"Auh... Poslednji, koliko ti treba da podesiš autodok na metabolizam kzina?"
<BR>&nbsp;&nbsp;&nbsp;&nbsp;&nbsp;"Nekoliko minuta. Podveži kzinu žile."
<BR>&nbsp;&nbsp;&nbsp;&nbsp;&nbsp;Luis krenu prema dispenseru, lagano, držeći šake tako da ih zaštitnik može videti. Desna šaka i zglob bili su mu veoma naduveni. Tu je šaku držao podignutu iznad glave. Leva šaka mu je bila utrnula, ali poslužiće, pomisli on.
<BR>&nbsp;&nbsp;&nbsp;&nbsp;&nbsp;Kuhinjski zid imao je menije za kzinsku i ljudsku kuhinju, dodatke hrane, sredstva protiv alergija, odeću i druge stvari. Luis nije video apotekarski meni, ali uopšte nije sumnjao da i on postoji. Poslednji ga je sreo kao zavisnika od struje. Sigurno mu ne bi pokazao kako da dođe do hemikalija za odvikavanje.
<BR>&nbsp;&nbsp;&nbsp;&nbsp;&nbsp;Luis otkuca na tastaturi Sol/Nordijska/formalna i izbor kravata. Odolevši iskušenju, odabrao je narandžasto-žuti uzorak koji će pristajati kzinu. Čak mu ni pogled nije skrenuo prema alatki za kopanje trgovaca robljem koju je trakom prilepio ispod vratanca dispensera pre čitavog jednog životnog veka.
<BR>&nbsp;&nbsp;&nbsp;&nbsp;&nbsp;Miris kzina bio je veoma slab. Šegrt mora da se dobro izribao kako se ne bi osećao dok ga je uhodio, pomisli Luis Vu. Na njegovom narandžastom krznu nalazile su se tri uporedne brazde preko stomaka. Inače je nosio halovinska obeležja: oba uha kao da su mu bila umočena u gorku čokoladu, gotovo crna; široka čokoladna brazda protezala mu se niz leđa, jedna manja čokoladna zapeta krasila mu je rep i nogu. Bio je niži od Hmiija, čak sedam stopa, ali zato širok kao on: hibrid. Majka mu je sigurno od drevnih kzina sa Karte Kzina.
<BR>&nbsp;&nbsp;&nbsp;&nbsp;&nbsp;Šegrt sede, spustivši ruku tako da je sada postala dostupna. Luis povi debeli zglavak kravatom, upotrebivši levu šaku i zube. Oticanje krvi smanjilo se na kapanje.
<BR>&nbsp;&nbsp;&nbsp;&nbsp;&nbsp;Kzin promrmlja: "Ko je moj napadač?"
<BR>&nbsp;&nbsp;&nbsp;&nbsp;&nbsp;"Tanj ako znam, ali ako bih morao da nagađam... Zdravo, kvrgavi?"
<BR>&nbsp;&nbsp;&nbsp;&nbsp;&nbsp;"Govori."
<BR>&nbsp;&nbsp;&nbsp;&nbsp;&nbsp;"I Poslednji i ja smo pretpostavili da u središtu za popravke mora postojati zaštitnik. Obarao si osvajačke brodove. Vreme je jasno govorilo da deluješ odavde. Poslednji je ostavio prenosne diskove po celom mestu. Zaštitnik je u stanju tako da reprogramira disk da on bude povezan sa ovim ovde čim ovaj bude uključen..."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I onda se pojaviš neposredno pre mene. Krajnje precizno. Ja sam ti bio potreban kao odvlačenje pažnje, a i računao si na lutkareve reflekse. To je zanimljivo, zar ne, Poslednji? Imao si trenutak da pobegneš, ali si ga iskoristio za šut?"
<BR>&nbsp;&nbsp;&nbsp;&nbsp;&nbsp;"To je stara stvar. U redu, refleksno sam se okrenuo da se borim... pobedio si."
<BR>&nbsp;&nbsp;&nbsp;&nbsp;&nbsp;Luis se isceri. Bol više nije bio tako nepodnošljiv, ali bio je ošamućen endorfinima. Reče: "Šegrte. Ovo je zaštitnik. Pogledaj ga. Svi izgledaju tako kvrgavo, svi su brilijantni i opasni."
<BR>&nbsp;&nbsp;&nbsp;&nbsp;&nbsp;"Meni izgleda kao običan hominid." Kzin zavrte krupnom, krznatom glavom.
<BR>&nbsp;&nbsp;&nbsp;&nbsp;&nbsp;"Koliko si me dugo promatrao?" upita Luis.
<BR>&nbsp;&nbsp;&nbsp;&nbsp;&nbsp;"Dva dana. Mislio sam da nešto naučim od tebe pre nego što se pokažem."
<BR>&nbsp;&nbsp;&nbsp;&nbsp;&nbsp;"Mudrost?"
<BR>&nbsp;&nbsp;&nbsp;&nbsp;&nbsp;"Otac te je pominjao. Veruje da je mudrost koju sada poseduje naučio od tebe, kao i da i ja to mogu. Ali me je primetio jedan od lešinara."
<BR>&nbsp;&nbsp;&nbsp;&nbsp;&nbsp;"Dečak?"
<BR>&nbsp;&nbsp;&nbsp;&nbsp;&nbsp;"Da. Nazvao si ga Kazarf."
<BR>&nbsp;&nbsp;&nbsp;&nbsp;&nbsp;"Razgovarao sam i sa njegovim ocem."
<BR>&nbsp;&nbsp;&nbsp;&nbsp;&nbsp;"Dečak i ja smo razgovarali. Njegov otac nije bio daleko, slušao je, misleći da se dobro sakrio. Ispričao sam ono što znam o tebi. Ne znam tajne koje bi bilo vredno sakriti. Nisam pominjao Poslednjeg."
<BR>&nbsp;&nbsp;&nbsp;&nbsp;&nbsp;"Šta on onda misli - kako smo stigli na Prsten?"
<BR>&nbsp;&nbsp;&nbsp;&nbsp;&nbsp;"Misliš na Luk? Rekao sam da si dovezao brod. Nisam pominjao Kazarfu trenutni prevoz. Nisam poverovao ocu. Kada si povezao prenosne kabine..."
<BR>&nbsp;&nbsp;&nbsp;&nbsp;&nbsp;"Prenosne diskove. Prenosne kabine koristimo u poznatom svemiru i u Patrijaršiji. One su mnogo manje sofisticirane."
<BR>&nbsp;&nbsp;&nbsp;&nbsp;&nbsp;"...prenosne diskove. Skočio sam. Iznenadio sam Kazarfa i njegovog oca. Zapanjeno su zinuli. Iznenađenje!" prošaputa kzin i skljoka se. Zatvorio je oči.
<BR>&nbsp;&nbsp;&nbsp;&nbsp;&nbsp;"Poslednji?"
<BR>&nbsp;&nbsp;&nbsp;&nbsp;&nbsp;"Spreman. Donesi ga."
<BR>&nbsp;&nbsp;&nbsp;&nbsp;&nbsp;Luis podmetnu rame ispod šegrtovog pazuha i ustade. Šegrt je prikupio toliko snage da ustane, posrćući ode do hirurške komore i sruči se u nju.
<BR>&nbsp;&nbsp;&nbsp;&nbsp;&nbsp;Luis mu olabavi zavoj i malo ispravi kzina. Pronašao je kzinovu odesečenu šaku, i dve bezvredne polovine teškog metalnog ručnog topa koji je doneo sa sobom. Podigao je pola šake.
<BR>&nbsp;&nbsp;&nbsp;&nbsp;&nbsp;Poslednji je uze u usta. "Spusti poklopac", reče on i stavi šaku u drugi otvor. Zatim je smotao noge i gurnuo glave između prednjih nogu.
<BR>&nbsp;&nbsp;&nbsp;&nbsp;&nbsp;Proživljava šok, pomisli Luis. Kvrgavi upita: "Samoubistvo?"
<BR>&nbsp;&nbsp;&nbsp;&nbsp;&nbsp;Jedna glava je izvirila. "Ispoljavam bespomoćnost. Ovo je predaja", reče Poslednji.
<BR>&nbsp;&nbsp;&nbsp;&nbsp;&nbsp;"Predaja, dobro."
<BR>&nbsp;&nbsp;&nbsp;&nbsp;&nbsp;Kzin će verovatno biti unutra danima.
<BR>&nbsp;&nbsp;&nbsp;&nbsp;&nbsp;Luis je mogao svakog časa da se onesvesti.
<BR>&nbsp;&nbsp;&nbsp;&nbsp;&nbsp;Agonija ga je trgnula. Zaštitnikove kvrgave šake pomerale su kosti u Luisovom desnom zglavku. Luisova druga šaka čvrsto je ščepala zaštitnikovu ruku. Zastenjao je i zacvileo. Stvarnost je pristizala u talasima bola.
<BR>&nbsp;&nbsp;&nbsp;&nbsp;&nbsp;Tek kada se zaštitnik povukao, Luis se setio da potraži njegovo oružje. Svejedno. Na odori kvrgavka bilo je sijaset raznih džepova, i u jednom od njih nazreo je bateriju.
<BR>&nbsp;&nbsp;&nbsp;&nbsp;&nbsp;Šta mora da uradi pre nego što se ponovo onesvesti?
<BR>&nbsp;&nbsp;&nbsp;&nbsp;&nbsp;Ugovor. Izvukao je beležnicu i gurnuo je lutkaru. "Na ovo si pristao. Trebalo bi naglas da ga pročitaš, pošto se naš sadrug takođe saglasio s tim."
<BR>&nbsp;&nbsp;&nbsp;&nbsp;&nbsp;Lutkar uze beležnicu. Druga glava okrenula se prema kvrgavku. "Zašto si to uradio?"
<BR>&nbsp;&nbsp;&nbsp;&nbsp;&nbsp;"Potrebni su mi saveznici koji nisu zaštitnici. Zaštitnici ubijaju jedni druge", reče kvrgavi. "Mogu vas obavezati formalnim obećanjem koje ide i jednima i drugima u korist. Čitaj."
<BR>&nbsp;&nbsp;&nbsp;&nbsp;&nbsp;Poslednji je pročitao.
<BR>&nbsp;&nbsp;&nbsp;&nbsp;&nbsp;Kvrgavi muškarac - ili žena: bio je nešto niži i vitkiji nego što je bila Tila Braun pošto je postala zaštitnik. Ćelav, tvrda koža, naduveni zglobovi, trouglasto lice i ispupčena lobanja, sve je to onemogućivalo da se utvrdi pol. Luis pomisli da može da nazre tragove muških genitalija, ali nije mogao da se zakune u to.
<BR>&nbsp;&nbsp;&nbsp;&nbsp;&nbsp;Iza neprobojnog zida plesalo je milion hologramskih lutkara. Poslednji je sigurno mislio da će se vratiti među njih pre nego što propusti ijedan korak.
<BR>&nbsp;&nbsp;&nbsp;&nbsp;&nbsp;"'...ako po njegovoj ličnoj proceni nalog podrazumeva nepotreban rizik...' Ličnoj proceni?"
<BR>&nbsp;&nbsp;&nbsp;&nbsp;&nbsp;Luis se osmehnu i slegnu ramenima.
<BR>&nbsp;&nbsp;&nbsp;&nbsp;&nbsp;"...nepotrebno nanošenje štete... očita narušavanja etike...' Lična procena?"
<BR>&nbsp;&nbsp;&nbsp;&nbsp;&nbsp;Zaštitnik upita: "Poslednji, hoćeš li se i ti obavezati na isto?"
<BR>&nbsp;&nbsp;&nbsp;&nbsp;&nbsp;Poslednji je ozlojeđeno zazviždao. "Ti govoriš o ropstvu! Kako bi mogao da mi to nadoknadiš? Ja sam Luisu Vuu ponudio život! Ako je to jasno, prihvatam."
<BR>&nbsp;&nbsp;&nbsp;&nbsp;&nbsp;Luis više nije mogao da izdrži. Upitao je: "Ko si ti?"
<BR>&nbsp;&nbsp;&nbsp;&nbsp;&nbsp;"Nije mi potrebno ime. Izaberi koje hoćeš."
<BR>&nbsp;&nbsp;&nbsp;&nbsp;&nbsp;"Od koje si vrste?"
<BR>&nbsp;&nbsp;&nbsp;&nbsp;&nbsp;"Vampir."
<BR>&nbsp;&nbsp;&nbsp;&nbsp;&nbsp;"Šališ se."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Luis samo što se nije onesvestio.
<BR>&nbsp;&nbsp;&nbsp;&nbsp;&nbsp;Pronašao je medicinski komplet Tile Braun zavaren za najgornju teretnu ploču, još odavno. Morao je da ustane da bi ga dosegao. Škrgučući zubima od bola, gurnuo je naduvenu desnu šaku u otvor za postavljanje dijagnoza.
<BR>&nbsp;&nbsp;&nbsp;&nbsp;&nbsp;Bol je uminuo. Na ekranu su se pojavila pitanja. Da, želeo je da ostane budan. Ne, nije mogao da dopuni zalihe raznih lekova... zloslutno dugačak spisak.
<BR>&nbsp;&nbsp;&nbsp;&nbsp;&nbsp;Imao je utisak kao da je ostao bez cele desne ruke i ništa drugo ga, zapravo, nije bolelo. Bio je pri svesti i slobodno je mogao da se poigrava delićima stvarnosti i da pokušava ponovo da ih sastavi. Obavezao se da služi zaštitniku... Nije li tako? Zaštitnik se obavezao Luisu, sa ograničenim moćima nad Luisom Vuom. I lutkar se obavezao, a obavezao se i zaštitniku, prema Luisovom ugovoru.
<BR>&nbsp;&nbsp;&nbsp;&nbsp;&nbsp;Mogao je da čuje šta su ostali govorili, ali reči su mu kroz jedno uho ulazile a kroz drugo izlazile. "Zahteva najhitnije... Osvajači... S druge strane luka."
<BR>&nbsp;&nbsp;&nbsp;&nbsp;&nbsp;"ARM i brodovi Patrijaršije", reče Luis. "Kladim se." Politički entiteti će krenuti u osvajanje: to im je bilo u prirodi. Opis Prstena koji je dao ušao je u zapise Ujedinjenih Nacija. Hmii je razgovarao sa Patrijarhom. Koje su još organizacije mogle znati za Prsten? "I Flota svetova?"
<BR>&nbsp;&nbsp;&nbsp;&nbsp;&nbsp;"Tako jadno projektovani, tako slabo zaštićeni?" odsvirao je lutkar. "Ti nisu naši!"
<BR>&nbsp;&nbsp;&nbsp;&nbsp;&nbsp;"Da li su ti politički entiteti opasni", upitao je kvrgavi.
<BR>&nbsp;&nbsp;&nbsp;&nbsp;&nbsp;Lutkar je smatrao da su beskrajno opasni i rekao je to. Luisu je tutnjalo u glavi od hemikalija; nije se uključio u razgovor.
<BR>&nbsp;&nbsp;&nbsp;&nbsp;&nbsp;"Da li postoji mogućnost da odustanu od svojih planova?"
<BR>&nbsp;&nbsp;&nbsp;&nbsp;&nbsp;"Ne. Mogu ti pokazati gde se kriju njihovi međuzvezdani transporteri", reče Poslednji. "Oni neće učestvovati u invaziji. Čak ni tvoj supertermalni laser koji se napaja sa sunca neće stići do najudaljenijih meta. Brodovi koji će se spustiti biće ratni bez hiperpogonskih motora."
<BR>&nbsp;&nbsp;&nbsp;&nbsp;&nbsp;"Pokaži mi."
<BR>&nbsp;&nbsp;&nbsp;&nbsp;&nbsp;"Iz moje kabine."
<BR>&nbsp;&nbsp;&nbsp;&nbsp;&nbsp;Luis se u sebi nasmejao.
<BR>&nbsp;&nbsp;&nbsp;&nbsp;&nbsp;Neobeležni prenosni disk prebacivao je samo u kabinu Poslednjeg, i nije propuštao tuđince. Poslednji bi se našao iza neprobojnog zida. Kakvi su izgledi da kvrgavi to dozvoli?
<BR>&nbsp;&nbsp;&nbsp;&nbsp;&nbsp;Zaštitnik vampir. Luis natera sebe da pokrene usta. "Šta jedeš?"
<BR>&nbsp;&nbsp;&nbsp;&nbsp;&nbsp;"Pravim kašu od povrća. Nisam okusio krv već dvadeset osam falana", odvrati kvrgavi. "Moja glad nije rizična po vas."
<BR>&nbsp;&nbsp;&nbsp;&nbsp;&nbsp;"Dobro", reče Luis i na trenutak sklopi oči.
<BR>&nbsp;&nbsp;&nbsp;&nbsp;&nbsp;Čuo je: "Poslednji, samo jednom možeš da raskineš ugovor. Pokaži mi sve brodove osvajača."
<BR>&nbsp;&nbsp;&nbsp;&nbsp;&nbsp;Odgovor Poslednjeg sastojao se od ćurlikave, zviždukave muzike sa nad-tonovima u subsoničnom basu. Luis naglo otvori oči i vide kako plesači nestaju i kako ih smenjuju rotirajuće triprostorne zvezdane karte.
<BR>&nbsp;&nbsp;&nbsp;&nbsp;&nbsp;Sistem je delovao gotovo prazan osim što se u njemu nalazio Prsten sa svojim senkovitim kvadratima. Šareno kodirana svetla bleštala su daleko od luka Prstena, a više manjih iskrica sjatilo se znatno bliže. Luis nije mogao da primeti kretanje u ovim razmerama, ali činilo se da zauzimaju položaje oko sistema, kao da su tek postali svesni jedni drugih.
<BR>&nbsp;&nbsp;&nbsp;&nbsp;&nbsp;"Moram se vratiti da branim Luk", reče kvrgavi. "Dolazite."
<BR>&nbsp;&nbsp;&nbsp;&nbsp;&nbsp;Lutkar se trgnu. "Ali karte su nam na raspolaganju samo ovde, na Toploj igli istrage!"
<BR>&nbsp;&nbsp;&nbsp;&nbsp;&nbsp;"Upravo sam ih video. Idemo."
<BR>&nbsp;&nbsp;&nbsp;&nbsp;&nbsp;Luis je ostao sam.
<BR>&nbsp;&nbsp;&nbsp;&nbsp;&nbsp;Slika se izmenila kada su iščezli. U kapetanovim odajama nalazio se nekakav trodimenzioni dijagram kola...
<BR>&nbsp;&nbsp;&nbsp;&nbsp;&nbsp;Dosta. Luis položi glavu na naslagane teretne ploče i sklopi oči.
<BR>
<BR>&nbsp;&nbsp;&nbsp;&nbsp;&nbsp;Dremao je, oslanjajući se na naslagane teretne ploče, sa rukom u medicinskom kompletu. S vremena na vreme trzao se usled gubitka ravnoteže.
<BR>&nbsp;&nbsp;&nbsp;&nbsp;&nbsp;Iza krmenog zida nalazio se dok za lender, gotovo prazan od kada je Tila spalila lender. Luis nije mogao baš da se seti šta se još tamo nalazilo. Spremišta za skafandere i oklope, razume se, i zaliha prenosnih diskova. Javio mu se neodređeni utisak da je Poslednji uneo tamo neke promene; imao je jedanaest godina da to učini.
<BR>&nbsp;&nbsp;&nbsp;&nbsp;&nbsp;S leve i desne strane zidovi su bili crni. Igla je bila optočena crnim bazaltom: ohlađenom magmom.
<BR>&nbsp;&nbsp;&nbsp;&nbsp;&nbsp;Mreža linija i tačaka lebdela je s druge strane prednjeg zida, podsećajući na gnezdo mrava kako bi ga video dubinski radar. Golicala mu je um.
<BR>&nbsp;&nbsp;&nbsp;&nbsp;&nbsp;Tačke tamo, i tamo, i tamo. One dve su bile povezane, kao i one tri. Evo, mreža od njih deset. U daljini, jedna od deset izgleda da je predstavljala dve preklopljene tačke. Skicirani obrisi u pozadini možda oblikuju kartu.
<BR>&nbsp;&nbsp;&nbsp;&nbsp;&nbsp;Mora da to Poslednji pokušava nešto da mu pokaže.
<BR>&nbsp;&nbsp;&nbsp;&nbsp;&nbsp;Kada je pritisak u bešici postao jači od straha od bola, Luis je izvukao šaku i odgegao se do toaleta. Očigledno je još imao medicinskih problema. Posle toga je popio četvrt galona vode. Pojeo je civilizovanu Cezarevu salatu prvi put za jedanaest godina, služeći se levom šakom. Neće više jesti, ma šta da pronađe! Toga mu neće biti žao da se liši.
<BR>&nbsp;&nbsp;&nbsp;&nbsp;&nbsp;Pregledao je šaku kojom baš nije bio najzadovoljniji. Otok je splasnuo; kosti su, izgleda, bile sve na svom mestu.
<BR>&nbsp;&nbsp;&nbsp;&nbsp;&nbsp;Još dva puta je napuštao mašinu. Ustrojstvo mu je ponovo zapalo za oko kada se udaljio od reciklera.
<BR>&nbsp;&nbsp;&nbsp;&nbsp;&nbsp;Prenosni diskovi!
<BR>&nbsp;&nbsp;&nbsp;&nbsp;&nbsp;Mora da mu je podsvest radila. Ta karta je prikazivala položaje prenosnih diskova koje je Poslednji prestrojio. Nekoliko ih je bilo razbacano po milionima kubnih milja središta za popravke. Samo četiri su se nalazila u Toploj igli Istrage. Jedan mu je bio ispred vrata. Dvostruka tačka mora da je predstavljala sondu za gorivo u gradu tkača, sa jednim diskom za prenos i drugim za vodonik.
<BR>&nbsp;&nbsp;&nbsp;&nbsp;&nbsp;Poslednji mu je ovo ostavio. Luis ju je proučio, spremio u sećanje, pitajući se koji su mogle biti lutkarevi pobude...
<BR>&nbsp;&nbsp;&nbsp;&nbsp;&nbsp;Lutkari koji plešu vratili su se u trenutku kada se pojavio kvrgavi.
<BR>&nbsp;&nbsp;&nbsp;&nbsp;&nbsp;Zaštitnik je držao nešto u šaci. Dunuo je u to, posmatrajući Luisovo lice. Muzika je zatreperila kroz vazduh, zvuk šumskog vetra.
<BR>&nbsp;&nbsp;&nbsp;&nbsp;&nbsp;Luisova reakcija mora da nije bila zadovoljavajuća. Zaštitnik je odložio stvar. Pregledao je Luisa onako kako bi to učinio kakav primitivni lekar, pipkajući ga tu i tamo da vidi šta ga boli. Uskoro reče: "Neće još dugo."
<BR>&nbsp;&nbsp;&nbsp;&nbsp;&nbsp;Luisu nešto pade na pamet. On reče: "Moj kuhinjski zid može biti programiran da izbacuje krv."
<BR>&nbsp;&nbsp;&nbsp;&nbsp;&nbsp;"Hoćeš li je ti prvi piti?"
<BR>&nbsp;&nbsp;&nbsp;&nbsp;&nbsp;"Ne, neću. Ja nisam vampir. Poslednji će takođe morati da ponovo napiše program za kuhinju. Ne, čekaj, dopusti mi da nešto probam."
<BR>&nbsp;&nbsp;&nbsp;&nbsp;&nbsp;Luis je kod kuhinjskog zida izbacio virtuelnu tastaturu za kzintsku kuhinju, označenu tačkama i zapetama, junački jezik. Luis ga je pomalo znao. Prošao je kroz poduži jelovnik dok ga je kvrgavi posmatrao. Čudovišna kuhinja - ne. Fafnirska kuhinja? Ne pod tim nazivom. Pokušaj morski život. Eto, pod nazivom planete na kzintskom, Šašt. Meso, piće, suviše pojedinosti. Pokušaj traži: meso/piće. Četiri puta. Tri su bile supe, sa šremom kao sastojkom, što je ostavljalo sam šrem.
<BR>&nbsp;&nbsp;&nbsp;&nbsp;&nbsp;ODBACI zakone koji se odnose na Šašt/Fafnir, Zemlju, Džinks, Pojas, Zmijski roj...
<BR>&nbsp;&nbsp;&nbsp;&nbsp;&nbsp;Kroz vratanca dispensera iskočila je kugla ispunjena gustom crvenom tečnošću.
<BR>&nbsp;&nbsp;&nbsp;&nbsp;&nbsp;Kvrgavi uze kuglu. Uhvatio je Luisovu vilicu brže nego što je ovaj uspeo da trepne. Stisak mu je bio čelični. "Ti popij", reče on.
<BR>&nbsp;&nbsp;&nbsp;&nbsp;&nbsp;Luis poslušno otvori usta. Kvrgavi izbaci malu količinu lepljive crvene tečnosti u Luisova usta. Ukus mu je bio nepoznat, ali zato je prepoznao miris. Ipak ju je progutao.
<BR>&nbsp;&nbsp;&nbsp;&nbsp;&nbsp;Kvrgavi je pio, gledajući Luisa. "Iznenađuješ me. Zašto si mi napravio krv?"
<BR>&nbsp;&nbsp;&nbsp;&nbsp;&nbsp;Jedanaest godina Luis je jeo ono što je uspevao da nađe ili što su nepoznati hominidi nudili kao hranu. "Nisam gadljiv", reče Luis.
<BR>&nbsp;&nbsp;&nbsp;&nbsp;&nbsp;"Jesi."
<BR>&nbsp;&nbsp;&nbsp;&nbsp;&nbsp;Iskreno govoreći, od onoga što je namirisao i okusio bilo mu je muka. Reče: "Držao sam se našeg ugovora koji od mene traži da delam u tvom interesu. Ti si ga narušio. Prosudio sam da za mene nije da pijem ljudsku krv, i to sam kazao."
<BR>&nbsp;&nbsp;&nbsp;&nbsp;&nbsp;Kvrgavi reče: "Medicinski komplet je završio s tobom, je li tako? Navuci skafander. Pođi sa mnom."
<BR>&nbsp;&nbsp;&nbsp;&nbsp;&nbsp;"Skafander. Kuda ćemo?"
<BR>&nbsp;&nbsp;&nbsp;&nbsp;&nbsp;Zaštitnik ništa ne reče.
<BR>&nbsp;&nbsp;&nbsp;&nbsp;&nbsp;Luis se isceri. Pokazao je kroz providni prednji zid. "Oprema za vakuum, letelica za spuštanje, vazdušna komora, sve što je Hmiiju i meni moglo biti potrebno da iziđemo iz ovog broda nalazi se u doku za lender. Tamo mogu da stignem samo prenosnim diskom. Poslednji nas je držao kao zatočenike."
<BR>&nbsp;&nbsp;&nbsp;&nbsp;&nbsp;"Zar niste imali ugovor?"
<BR>&nbsp;&nbsp;&nbsp;&nbsp;&nbsp;"Tada ne."
<BR>&nbsp;&nbsp;&nbsp;&nbsp;&nbsp;"Naučio sam kako se koriste prenosni diskovi. Dođi ovamo."
<BR>&nbsp;&nbsp;&nbsp;&nbsp;&nbsp;Kvrgavi je imao alatke za obijanje brava od tvrdodrveta. Kleknuo je pored diska i podigao ivicu.
<BR>&nbsp;&nbsp;&nbsp;&nbsp;&nbsp;Luis nije mogao da vidi šta radi. Prsti zaštitnika bili su strašno brzi. Video je kako se u odajama Poslednjeg pojavljuje dijagram prenosnog diska, trepereći. Zatim je zaštitnik postavio disk na mesto, gurnuo Luisa na njega i krenuo za njim.
<BR>&nbsp;&nbsp;&nbsp;&nbsp;&nbsp;Pošto je lender bio uništen, dok za lender bio je uglavnom prazan. Bilo je skafandera za ljude, kzine i lutkare. Providni zidovi vazdušne komore gledali su na tunel koji je vodio kroz nekoliko kubnih milja magme, nekorišćen od rata sa Tilom Braun.
<BR>&nbsp;&nbsp;&nbsp;&nbsp;&nbsp;Luis je pogledao prema policama sa oružjem, ali im se nije primakao. Izvukao je skafander koji je prianjao uz telo i već bio otkopčan na torzu, rukavima i nogavicama. Neće mu biti potreban širok pojas. Stao je da se uvlači u njega, pa zastao, uzdahnuvši od bola.
<BR>&nbsp;&nbsp;&nbsp;&nbsp;&nbsp;Pre nego što je stigao da zatraži pomoć, zaštitnik se obreo pored njega i stao da mu uvlači napola izlečenu ruku i šaku u rukav i rukavicu, posle čega je još napravio povez od kravate koja je poslužila šegrtu da stegne arterije. Povukao je zip na Luisovom skafandru, pričvrstio mu kacigu na prsten oko vrata i stavio mu bocu sa vazduhom na leđa. Sačekali su da skafander poprimi oblik Luisovog tela.
<BR>&nbsp;&nbsp;&nbsp;&nbsp;&nbsp;Kvrgavi je baratao oko kontrolnih uređaja na velikom prenosnom disku, teretnom disku. Luis je otpočeo proveravanja. Kamera u šlemu, dotok vazduha, recikler vazduha, CO <SUB>2</SUB> i sadržaj vodene pare...
<BR>&nbsp;&nbsp;&nbsp;&nbsp;&nbsp;Kvrgavi ga je povuče.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
