<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. ZAVRŠETAK RATA
<P>&nbsp;&nbsp;&nbsp;&nbsp;&nbsp;KVORISTONSKA BITKA - ...Vođena 17.9.377. godine z.e. između snaga Zadužbine i snaga kalganskog Gospodara Stetina; bila je to poslednja veća bitka u razdoblju Međuvlašća...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;U novoj ulozi ratnog izveštača Džoul Terbor se obreo sa svojom telesinom u oklopljenoj svemiroplovačkoj uniformi, i to mu se prilično dopadalo. Uživao je što se ponovo nalazi u vazduhu, a u nešto drukčijim uzbuđenjima borbi sa kalganskim brodovima i običnim ljudima on izgubi nešto od one gnevne bespomoćnosti zbog uzaludne borbe protiv Druge zadužbine.
<BR>&nbsp;&nbsp;&nbsp;&nbsp;&nbsp;Istina, vojevanje Zadužbine nije se odlikovalo pobedama; ali čovek je još mogao da na to filosofski gleda. Posle šest meseci samo jezgro Zadužbine bilo je još netaknuto, dok je jezgro Flote i dalje postojalo. Sa popunama izvršenim posle otpočinjanja rata, gotovo da je Flota sada bila brojnija, a i tehnički snažnija nego što je bila pre poraza kod Ifnija.
<BR>&nbsp;&nbsp;&nbsp;&nbsp;&nbsp;U međuvremenu ojačana je i planetarna odbrana, vojska je bolje obučena, uneto je više efikasnosti u administraciju - dok je popriličan deo kalganske osvajačke flote gutala potreba zadržavanja 'osvojene' teritorije.
<BR>&nbsp;&nbsp;&nbsp;&nbsp;&nbsp;Terbor se za sada nalazio sa Trećom flotom u spoljnim oblastima anakreonskog sektora. U skladu sa svojom politikom da od ovog rata stvori 'rat malog čoveka' upravo je intervjuisao dobrovoljca Fenela Limora, mašinistu treće klase.
<BR>&nbsp;&nbsp;&nbsp;&nbsp;&nbsp;"Ispričaj nam nešto o sebi, svemiroplovče", reče Terbor.
<BR>&nbsp;&nbsp;&nbsp;&nbsp;&nbsp;"Pa šta tu ima da se priča?" Limor se premeštao s noge na nogu, s bojažljivim, stidljivim osmehom na licu, kao da pred sobom ima sve one milione koji su ga nesumnjivo u tom času mogli gledati. "Ja sam sa Lokrisa. Radim u fabrici vazdušnih vozila. Šef sam odeljenja, plata dobra, oženjen, dvoje dece, dve devojčice. Ovaj, smem li da ih pozdravim, smem li - ako slučajno gledaju."
<BR>&nbsp;&nbsp;&nbsp;&nbsp;&nbsp;"Samo napred, čoveče. Video ti stoji na usluzi."
<BR>&nbsp;&nbsp;&nbsp;&nbsp;&nbsp;"Baš vam hvala." On zabrza. "Ćao, Mila, ako slušaš. Ja sam odlično. Kako je Sani? A Toma? Mislim neprestano na vas; možda ću na odsustvo kad se vratimo u luku. Paket s hranom sam dobio, ali ga vraćam. Sledovanje dobijamo redovno, a kažu da je kod civila pomalo gusto. To ti je otprilike sve."
<BR>&nbsp;&nbsp;&nbsp;&nbsp;&nbsp;"Potražiću je kad budem idući put na Lokrisu, momče, i postaraću se da joj ne manjka hrana. Važi?"
<BR>&nbsp;&nbsp;&nbsp;&nbsp;&nbsp;Mladi čovek se široko osmehnu i potvrdi glavom. "Hvala vam, g. Terbore. Bio bih vam zahvalan."
<BR>&nbsp;&nbsp;&nbsp;&nbsp;&nbsp;"Dogovoreno. A sad, kako bi bilo da nam ispričaš... Ti si dobrovoljac, zar ne?"
<BR>&nbsp;&nbsp;&nbsp;&nbsp;&nbsp;"Naravno. Ako neko zapodeva kavgu sa mnom, ne moram čekati da me neko natera na ovo. Prijavio sam se onog dana kad sam čuo za Hobera Meloua."
<BR>&nbsp;&nbsp;&nbsp;&nbsp;&nbsp;"To je pravi duh! Jesi li video mnogo okršaja? Vidim da imaš dve zvezdice."
<BR>&nbsp;&nbsp;&nbsp;&nbsp;&nbsp;"Tja!" pljucnu vojnik. "Nisu to bile bitke, već potere. Kalganci se ne bore, ako izgledi u njihovu korist nisu pet prema jedan, ili više. A i onda se samo ušunjaju i pokušavaju da nas saseku brod po brod. Jedan moj rođak bio je na Ifniju, i to na brodu koji se izvukao - na starom Eblingu Mizu. Kaže da je i tamo bilo isto. Svoju glavnu flotu bacili su na jednu našu krilnu divziju i sve dok nam nije preostalo samo pet brodova nisu se borili već se samo prikradali. Imamo sada dva puta više brodova no što su oni u toj bici imali."
<BR>&nbsp;&nbsp;&nbsp;&nbsp;&nbsp;"Znači, misliš da ćemo dobiti rat?"
<BR>&nbsp;&nbsp;&nbsp;&nbsp;&nbsp;"Naravski, sad kad se više ne povlačimo. Čak i da se stvari pogoršaju, tad bih očekivao da se umeša Druga zadužbina. Još uvek imamo Seldonov plan - a i oni to znaju."
<BR>&nbsp;&nbsp;&nbsp;&nbsp;&nbsp;Terbor malo iskrivi usta: "Dakle, ti to računaš na Drugu zadužbinu?"
<BR>&nbsp;&nbsp;&nbsp;&nbsp;&nbsp;Dobi iskreno iznenađen odgovor: "Pa, zar ne računa svako na nju?"
<BR>
<BR>&nbsp;&nbsp;&nbsp;&nbsp;&nbsp;Mlađi oficir Tipelum uđe u Terborovu kabinu posle videoemisije. Baci jednu cigaretu dopisniku i zaturi kapu unazad, toliko da mu se s mukom zadržavala na potiljku.
<BR>&nbsp;&nbsp;&nbsp;&nbsp;&nbsp;"Pokupili smo jednog zarobljenika", primeti on.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Neki mali šiz. Tvrdi da je neutralac, ni manje ni više, da ima diplomatski imunitet. Mislim da ne znaju šta će s njim. Zove se Palvro, Palver, tako nekako, a kaže da je s Trantora. Svemira mi, ne znam šta će ovde u ratnoj zoni."
<BR>&nbsp;&nbsp;&nbsp;&nbsp;&nbsp;Terbor se, međutim, uspravi na ležaju sasvim zaboravljajući na to da se spremao da odrema. Dobro se sećao svog poslednjeg razgovora sa Darelom, dan posle objave rata kad se spremao da krene.
<BR>&nbsp;&nbsp;&nbsp;&nbsp;&nbsp;"Prim Palver", reče. Bilo je to tvrđenje.
<BR>&nbsp;&nbsp;&nbsp;&nbsp;&nbsp;Tipelum oćuta i pusti da mu mlazići dima iziđu na uglove usta. "Da. Tako ti svemira, otkud znaš?"
<BR>&nbsp;&nbsp;&nbsp;&nbsp;&nbsp;"Nije važno. Mogu li se videti sa njim?"
<BR>&nbsp;&nbsp;&nbsp;&nbsp;&nbsp;"Svemira mi, ne znam. Barba se zatvorio sa njim u svojoj kabini, pa ga saslušava. Svi misle da je špijun."
<BR>&nbsp;&nbsp;&nbsp;&nbsp;&nbsp;"Kaži barbi da ga poznajem, ako je on onaj za koga se izdaje. Preuzeću odgovornost."
<BR>
<BR>&nbsp;&nbsp;&nbsp;&nbsp;&nbsp;Na admiralskom brodu Treće flote zapovednik Diksil istrajno je posmatrao Veliki detektor. Nijedan brod nije mogao a da ne bude izvor atomskog zračenja - čak ni kad leži kao inertna masa - svaka žiža tog zračenja bila je mala iskra na trodimenzionalnom polju.
<BR>&nbsp;&nbsp;&nbsp;&nbsp;&nbsp;Svi brodovi Zadužbine bili su na broju i nijedna iskra nije zaostala sad pošto je uhvaćen taj mali špijun koji je tvrdio da je neutralac. Neko vreme je taj brod sa strane prouzrokovao uzbunu u zapovednikovim odajama. Mislilo se da će biti neophodno da se hitno promeni taktika. Kako stoji...
<BR>&nbsp;&nbsp;&nbsp;&nbsp;&nbsp;"Jesi li siguran da si sve zapamtio?"
<BR>&nbsp;&nbsp;&nbsp;&nbsp;&nbsp;Kapetan Sen potvrdi glavom. "Provešću svoju eskadru kroz hipersvemir: radijus 10.00 parseka, teta 268,52 stepeni; fi 84,15 stepeni. Povratak na polaznu tačku u 13.30. Ukupno izbivanje 11,83 časova."
<BR>&nbsp;&nbsp;&nbsp;&nbsp;&nbsp;"Tako je. Odsad ćemo računati na povratak precizran u pogledu mesta, a i vremena. Razumeš?"
<BR>&nbsp;&nbsp;&nbsp;&nbsp;&nbsp;"Da, zapovedniče." Pogledao je na ručni časovnik. "Moji brodovi će biti spremni do 01.40."
<BR>&nbsp;&nbsp;&nbsp;&nbsp;&nbsp;"Odlično", odvrati zapovednik Diksil.
<BR>&nbsp;&nbsp;&nbsp;&nbsp;&nbsp;Kalganska eskadra još nije bila na dometu detektora, ali će uskoro biti. U ovom smislu je primljeno posebno obaveštenje. Snage Zadužbine, bez Senove eskadre, bile bi brojčano znatno slabije, ali zapovednik je bio sasvim samopouzdan. Sasvim samopouzdan.
<BR>&nbsp;&nbsp;&nbsp;&nbsp;&nbsp;Prim Palver tužno pogleda oko sebe. Najpre u visokog mršavog admirala, zatim u ostale - svi su bili u uniformama - i najzad u ovog poslednjeg čoveka - ogroman i gojazan, s razdrljenim okovratnikom i bez mašne nije ličio na ostale - u ovog koji je rekao da želi da sa njim porazgovara.
<BR>&nbsp;&nbsp;&nbsp;&nbsp;&nbsp;"Admirale, savršeno su mi poznate sve ozbiljne mogućnosti u vezi ovoga, ali kažem vam da ću možda biti kadar da okončam sadašnju neizvestnost ako mi bude dozvoljeno da sa njim porazgovaram nekoliko minuta", reče Džoul Terbor.
<BR>&nbsp;&nbsp;&nbsp;&nbsp;&nbsp;"Postoji li neki razlog zbog koga ne možete da ga saslušate preda mnom?"
<BR>&nbsp;&nbsp;&nbsp;&nbsp;&nbsp;Tvrdoglavog izgleda, Terbor iskrivi usta. "Admirale, dok sam se nalzio na vašim brodovima Treća flota je uživala izvanredan publicitet u štampi. Ukoliko želite, možete postaviti ljude pred vrata i vratiti se kroz pet minuta. U međuvremenu, molim da mi malo iziđete u susret, pa ni vaš ugled u javnosti neće biti okrnjen. Razumete?"
<BR>&nbsp;&nbsp;&nbsp;&nbsp;&nbsp;Razumeo je.
<BR>&nbsp;&nbsp;&nbsp;&nbsp;&nbsp;Kad se nađoše nasamo, Terbor se obrati Palveru: "Brzo - kako se zove devojčica koju si silom odveo?"
<BR>&nbsp;&nbsp;&nbsp;&nbsp;&nbsp;Palver je jedino mogao da bulji razgoračenih očiju i maše glavom.
<BR>&nbsp;&nbsp;&nbsp;&nbsp;&nbsp;"Ne vrdaj" upozori ga Terbor. "Ako ne odgovoriš, proglasiće te za špijuna, a u ratu špijune raznose bez suđenja."
<BR>&nbsp;&nbsp;&nbsp;&nbsp;&nbsp;"Arkadija Darel", promuca Palver.
<BR>&nbsp;&nbsp;&nbsp;&nbsp;&nbsp;"A! U redu. Da li je živa?"
<BR>&nbsp;&nbsp;&nbsp;&nbsp;&nbsp;Palver klimnu.
<BR>&nbsp;&nbsp;&nbsp;&nbsp;&nbsp;"Bolje bi ti bilo da si u to siguran, ili nećeš dobro proći."
<BR>&nbsp;&nbsp;&nbsp;&nbsp;&nbsp;"U dobrom je zdravlju, na potpuno sigurnom mestu", tiho će Palver.
<BR>&nbsp;&nbsp;&nbsp;&nbsp;&nbsp;Admiral ponovo uđe: "Pa?"
<BR>&nbsp;&nbsp;&nbsp;&nbsp;&nbsp;"Gospodine, ovaj čovek nije špijun. Možete verovati u ono što vam kaže. Jamčim za njega."
<BR>&nbsp;&nbsp;&nbsp;&nbsp;&nbsp;"Tako?" Admiral se namršti. "On, dakle, predstavlja poljoprivrednu kooperativu sa Trantora koja želi da zaključi trgovinski sporazum sa Terminusom, radi isporuke žitarica i krompira. Dobro, ali sad ne može da ide."
<BR>&nbsp;&nbsp;&nbsp;&nbsp;&nbsp;"A što da ne", brzo upita Palver.
<BR>&nbsp;&nbsp;&nbsp;&nbsp;&nbsp;"Zato što se nalazimo usred okršaja. Kad bude završen... pod pretpostavkom da preživimo... odvešćemo vas na Terminus."
<BR>
<BR>&nbsp;&nbsp;&nbsp;&nbsp;&nbsp;Kalganska flota, koja je krstarila svemirom, sa neverovatne razdaljine je otkrila brodove Zadužbine, ali je i sama bila otkrivena. Kao mali svici na Velikim detektorima obe strane se preko ogromne praznine približiše jedna drugoj.
<BR>&nbsp;&nbsp;&nbsp;&nbsp;&nbsp;"Mora biti da im je ovo glavnina", namršteno primeti admiral Zadužbine. "Pogledajte koliko ih je! Ipak, neće nam odoleti, neće ukoliko se može računati na Senovo odeljenje."
<BR>&nbsp;&nbsp;&nbsp;&nbsp;&nbsp;Kapetan Sen beše otišao pre nekoliko časova - kada je prvi put uočen neprijatelj. Plan se više nije mogao izmeniti. Ili će uspeti ili neće, mada se admiral osećao prilično samouveren. A i oficiri. Pa i ljudstvo.
<BR>&nbsp;&nbsp;&nbsp;&nbsp;&nbsp;Ponovo poče posmatrati svice.
<BR>&nbsp;&nbsp;&nbsp;&nbsp;&nbsp;Svetlucali su preciznim formacijama, kao u nekom samrtnom plesu.
<BR>&nbsp;&nbsp;&nbsp;&nbsp;&nbsp;Flota Zadužbine je polako uzmicala. Prolazili su časovi, a Flota je sporo menjala pravac držeći neprijatelja koji se približavao, skrećući s kursa prvo pomalo a zatim sve više.
<BR>&nbsp;&nbsp;&nbsp;&nbsp;&nbsp;U duhovima onih koji su diktirali plan bitke postojao je izvestan deo svemira koji je trebalo da zaposednu kalganski brodovi. Iz tog dela izmileše Zadužbinci, a ušunjaše se Kalganci. One koji bi se ponovo pojavili silovito bi iznenada napadali. One koji ostadoše unutra nisu ni taknuli.
<BR>&nbsp;&nbsp;&nbsp;&nbsp;&nbsp;Sve je zavisilo od nevoljnosti brodova Gospodara Stetina da sami preuzmu inicijativu - od njihove spremnosti da ostanu u tami, gde ih niko ne napada.
<BR>
<BR>&nbsp;&nbsp;&nbsp;&nbsp;&nbsp;Zapovednik Diksil je netremice, bez uzrujavanja, gledao u svoj ručni časovnik. Bilo je 13-10.
<BR>&nbsp;&nbsp;&nbsp;&nbsp;&nbsp;"Imamo dvadeset minuta."
<BR>&nbsp;&nbsp;&nbsp;&nbsp;&nbsp;Poručnik koji je bio pored njega nervozno klimnu: "Do sada je sve izgleda bilo u redu, zapovedniče. Opkolili smo ih više od devedeset odstvo. Ako uspemo da ih samo tako zadržimo..."
<BR>&nbsp;&nbsp;&nbsp;&nbsp;&nbsp;"Da! Ako..."
<BR>&nbsp;&nbsp;&nbsp;&nbsp;&nbsp;Brodovi Zadužbine počeše ponovo da sporo napreduju, vrlo sporo. No suviše brzo, da bi se Kalganci povukli, a ipak taman toliko brzo da obeshrabre kalgansko napredovanje. Ovi su radije čekali.
<BR>&nbsp;&nbsp;&nbsp;&nbsp;&nbsp;A minuti su prolazili.
<BR>&nbsp;&nbsp;&nbsp;&nbsp;&nbsp;U 13.25 admiralov signal se oglasi na sedamdeset i pet brodova u borbenoj liniji Zadužbine i oni se s maksimalnim ubrzanjem uputiše ka čelu kalganske flote koja je brojala tri stotine brodova. Kalganski zaštitni omotači uz plamen proradiše i ogromni snopovi energije počeše da sevaju. Svaki od tri stotine brodova ustremio se u istom smeru, prema svojim bezumnim napadačima koji im se suprotstaviše bez posustajanja i obaziranja.
<BR>&nbsp;&nbsp;&nbsp;&nbsp;&nbsp;U 13.3o niotkud se pojavi pedeset brodova pod zapovedništvom kapetama Sena; jednim jedinim skokom kroz hipersvemir dopreše do proračunatog mesta u proračunato vreme i rasporediše sa rušilačkim besom po nepripremljenoj kalganskoj pozadini.
<BR>&nbsp;&nbsp;&nbsp;&nbsp;&nbsp;Zamka je savršeno funkcionisala.
<BR>&nbsp;&nbsp;&nbsp;&nbsp;&nbsp;Kalgancima je još mogla pomoći njihova brojčana nadmoćnost, ali oni nisu bili raspoloženi za brojanje. Njihov prvi pokušaj je bio da umaknu, a jednom razbijena formacija bila je još ranjivija zbog toga što su joj neprijateljski brodovi preprečavali put.
<BR>&nbsp;&nbsp;&nbsp;&nbsp;&nbsp;Posle izvesnog vremena, poprimilo je to razmere lova na pacove.
<BR>&nbsp;&nbsp;&nbsp;&nbsp;&nbsp;Od tri stotine kalganskih brodova, jezgra i ponosa flote, na Kalgan se vratilo u gotovo beznadežnom stanju njih šezdesetak ili manje. Gubitak Zadužbine iznosio je osam od ukupno sto dvadeset i pet brodova.
<BR>
<BR>&nbsp;&nbsp;&nbsp;&nbsp;&nbsp;Prim Palver se iskrcao na Terminus u jeku slavlja. Taj zanos ga je ošamućivao, pa pre nego što će napustiti planetu obavio je dva posla i dobio jednu molbu.
<BR>&nbsp;&nbsp;&nbsp;&nbsp;&nbsp;Dva obavljena posla behu 1) sklapanje ugovora na osnovu kojeg je Palverova kooperativa imala da mesečno isporučuje dvadeset brodskih tovara izvesnih namirnica, u toku naredne godine, po ratnoj ceni, a zahvaljujući nedavnoj bici bez odgovarajućeg ratnog rizika; i 2) prenošenje Arkadijinih triju kratkih reči drDarelu.
<BR>&nbsp;&nbsp;&nbsp;&nbsp;&nbsp;Dr Darel se jedan trenutak zaprepašćeno zagleda u njega, razrogačenih očiju, a zatim imade jednu molbu. Molba je bila da prenese Arkadiji odgovor. Palveru se taj odgovor dopao, jer je bio jasan i razumljiv. "Vrati se odmah. Neće biti nikakve opasnosti."
<BR>&nbsp;&nbsp;&nbsp;&nbsp;&nbsp;Gospodar Stetin je nemoćno besneo. Gledati kako ti se svako oružje lomi u rukama, osećati kako se čvrsto tkivo tvoje vojne moći raspada kao trulo, kakvo je iznebuha ispalo... to bi i suštu flegmu pretvorilo u tečnu lavu. A ipak, nemoćan je - i to zna.
<BR>&nbsp;&nbsp;&nbsp;&nbsp;&nbsp;Već nedeljama nije čestito spavao. Tri dana se nije obrijao. Otkazao je sve audijencije. Admirale je ostavio da se sami snalaze kako umeju, a niko nije znao bolje od samog Gospodara Kalgana da neće biti potrebni novi porazi i još mnogo vremena da bi se sukobio s unutrašnjom pobunom.
<BR>&nbsp;&nbsp;&nbsp;&nbsp;&nbsp;Ministar predsednik Lev Majrus uopšte nije bio od koristi. Stajao je tako tu, spokojan i bestidno star, gladeći kao uvek tankim nervoznim prstom boru duž nosa do brade.
<BR>&nbsp;&nbsp;&nbsp;&nbsp;&nbsp;"Učini nešto i ti", razvika se Stetin na njega. "Poraženi smo, razumeš li? Poraženi! A zašto? Ne znam zašto. Eto ti. Ne znam zašto. Da li ti znaš."
<BR>&nbsp;&nbsp;&nbsp;&nbsp;&nbsp;"Mislim da znam", mirno odvrati Mejrus.
<BR>&nbsp;&nbsp;&nbsp;&nbsp;&nbsp;"Izdaja!" Tiho beše izgovarena ta reč, a za njom tiho uslediše i druge. "Znao si za izdaju i ćutao si. Služio si onoj budali koju sam smaknuo s položaja Prvog građanina i misliš da ćeš služiti i svakog smrdljivog pacova koji me bude zamenio. Ako si tako radio iščupaću ti burag i sagoreti ga na tvoje rođene oči."
<BR>&nbsp;&nbsp;&nbsp;&nbsp;&nbsp;"Pokušavao sam da vam ulijem svoje sumnje", neuzrujano odvrati Mejrus, "i to ne jednom, već više puta. Uši sam vam zaglušivao, no vi ste više voleli da slušate savete onih koji su vam bolje podilazili. Stvar je ispala ne onako kako sam se plašio, već i gore. Ako sad nećete da me saslušate recite to, gospodine, i ja ću se udaljiti da bih uskoro imao posla s vašim naslednikom, čiji će prvi potez nesumnjivo biti potpisivanje mirovnog ugovora."
<BR>&nbsp;&nbsp;&nbsp;&nbsp;&nbsp;Zakrvavljenih očiju Stetin je buljio u njega, stežući i olabavljujući pesnice: "Govori, ti siva drtino. Govori!"
<BR>&nbsp;&nbsp;&nbsp;&nbsp;&nbsp;"Često sam vam govorio, gospodine, da vi niste Mazgov. Možete upravljati brodovima i topovima, ali ne i duhovima vaših podanika. Da li znate, gospodine, protiv koga se borite? Borite se protiv Zadužbine koju je nemoguće poraziti - protiv Zadužbine koju štiti Seldonov plan - protiv Zadužbine kojoj je suđeno da osnuje novo Carstvo."
<BR>&nbsp;&nbsp;&nbsp;&nbsp;&nbsp;"Plana nema. Nema ga više. Man je to rekao."
<BR>&nbsp;&nbsp;&nbsp;&nbsp;&nbsp;"Onda je Man pogrešio. A i da je imao pravo, pa šta s tim? Vi i ja, gospodine, nismo narod. Ljudi i žene s Kalgana i sa njemu potčinjenih svetova iskreno i iz dubine duše veruju u Seldonov plan, kao što to čine svi stanovnici ovog dela Galaksije. Gotovo četiri stotine godina istorija nam utuvljuje činjenicu da Zadužbina ne može biti pobeđena. To nisu mogli učiniti ni kraljevstva, ni generalisimusi, pa ni samo staro Galaktičko carstvo."
<BR>&nbsp;&nbsp;&nbsp;&nbsp;&nbsp;"Mazgov je to učinio."
<BR>&nbsp;&nbsp;&nbsp;&nbsp;&nbsp;"Tačno, ali on je bio nešto nepredvidljivo, a vi to niste. Što je još gore, ljudi znaju da niste. Zato vaši brodovi ulaze u bitku strahujući da će biti na neki neznani način poraženi. Nad njima visi nematerijalno tkivo Plana. Tako da su oprezni, osvrću se pre nego što će napasti i malo suviše mudruju. S druge strane, to isto nematerijalno tkivo ispunjava neprijatelja samopouzdanjem, otklanja strah, održava moral uprkos početnim porazima. Što da ne? Zadužbina je uvek u početku bivala pobeđivana, a uvek bi na kraju pobedila.
<BR>&nbsp;&nbsp;&nbsp;&nbsp;&nbsp;A vaš moral, gospodine? Svugde ste na neprijateljskoj teritoriji. Vaši posedi nisu bili napadnuti, još ne postoji opasnost invazije - a ipak, pobeđeni ste. Čak i ne verujete u mogućnost pobede zato što znate da nje nema.
<BR>&nbsp;&nbsp;&nbsp;&nbsp;&nbsp;Priklonite se, onda, ili ćete biti potučeni do nogu. Priklonite se dobrovoljno, pa ćete možda sačuvati ostatak. Zavisili ste od metala i energije i oni su vas do sada, koliko su mogli, potpomagali. Zanemarili ste duh i moral i oni su vas izdali. Poslušajte moj savet. Kod vas je čovek iz Zadužbine - Homir Man. Oslobodite ga. Pošaljite ga na Terminus, i neka sa sobom ponese vaše mirovne predloge."
<BR>&nbsp;&nbsp;&nbsp;&nbsp;&nbsp;Iza bledih, stisnutih usana Stetin zaškrguta zubima. Ali šta je drugo mogao?
<BR>&nbsp;&nbsp;&nbsp;&nbsp;&nbsp;Prvog dana nove godine Homir Man napusti Kalgan. Prošlo je više od šest meseci otkako je otišao sa Terminusa, a u međuvremenu rat je besneo i posustao.
<BR>&nbsp;&nbsp;&nbsp;&nbsp;&nbsp;Došao je sam, a odlazi uz pratnju. Došao je kao običan čovek, privatno lice; odlazi kao nenaimenovani, ali uprkos tome stvarni ambasador mira.
<BR>&nbsp;&nbsp;&nbsp;&nbsp;&nbsp;A ono što se najviše izmenilo bila je njegova zabrinutost zbog Druge zadužbine. Na samu pomisao se nasmejao i s mnogo kitnjastih pojedinosti u sebi zamišljao kako će konačno otkriti dr Darelu, onom energičnom mladom sposobnjakoviću Antoru i svima njima...
<BR>&nbsp;&nbsp;&nbsp;&nbsp;&nbsp;On zna. On, Homir Man, najzad zna istinu.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
