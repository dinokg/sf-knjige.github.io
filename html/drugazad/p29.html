<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. ZADOVOLJAVAJUĆI ODGOVOR
<P>&nbsp;&nbsp;&nbsp;&nbsp;&nbsp;Terbor iznenada poče da se smeje i smejao se kao snažni udarci vetra što se odzvanjajući odbijaju od zidova i zadihano zamiru. Najzad, zanemoćavši, odmahnu glavom: "Velika Galaksijo, ovo će trajati čitavu moć. Jedan za drugim postavljamo svoje slamne lutke da bi ih obarali. Zabavljamo se, ali nigde ne dospevamo. Svemira mu! Možda su sve planete Druga zadužbina. Možda i nemaju planetu, već su im ključni ljudi raspoređeni po svim planetama. Uostalom, i nije važno, pošto, kako Darel kaže, imamo savršenu odbranu!"
<BR>&nbsp;&nbsp;&nbsp;&nbsp;&nbsp;Darel se naveselo osmehnu: "Terbore, nije dovoljna savršena odbrana. Čak je i moj mentalni statički uređaj samo nešto što nas zadržava na jednom istom mestu. Ne možemo večno stajati stegnutih pesnica, bezumno zverajući u svim pravcima za nepoznatim neprijateljem. Moramo ne samo znati kako da pobedimo, već i koga treba da porazimo. A poseban svet na kome je neprijatelj postoji."
<BR>&nbsp;&nbsp;&nbsp;&nbsp;&nbsp;"Pređi na stvar", umorno će Antor. "Šta imaš da kažeš."
<BR>&nbsp;&nbsp;&nbsp;&nbsp;&nbsp;"Arkadija mi je poslala jednu poruku, a dok je nisam primio nisam uočio nešto što je bilo očigledno. Verovatno to očigledno ne bih nikada ni spazio. Iako je to bila jednostavna poruka, a glasila je: 'Krug nema kraja'. Razumete li?"
<BR>&nbsp;&nbsp;&nbsp;&nbsp;&nbsp;"Ne", tvrdoglavo će Antor, a beše jasno da izražava i osećanja ostalih.
<BR>&nbsp;&nbsp;&nbsp;&nbsp;&nbsp;"Krug nema kraja", zamišljeno ponovi Man i nehotice nabirajući čelo.
<BR>&nbsp;&nbsp;&nbsp;&nbsp;&nbsp;"Pa, meni je bila jasna..." nestrpljivo će Darel. Kako glasi ona jedina apsolutna činjenica koju znamo o Drugoj zadužbini, a? Reći ću vam! Znamo da je Hari Seldon nju smestio na suprotan kraj Galaksije. Homir Man je izneo teoriju da je Seldon slagao o postojanju Zadužbine. Pelej Antor se, pak, založio za teoriju da je Seldon u tom pogledu govorio istinu, ali da je slagao u pogledu mesta Zadužbine. A ja vam kažem da Hari Seldon ni u čemu nije slagao; da je govorio apsolutnu istinu.
<BR>&nbsp;&nbsp;&nbsp;&nbsp;&nbsp;Međutim, šta je drugi kraj? Galaksija je pljosnati objekt u obliku sočiva. Presek duž njene ravni je krug, a krug nema kraja - kako je to Arkadija shvatila. Mi - mi, Prva zadužbina, na Terminusu smešteni smo na rubu tog kruga. Po definiciji nalazimo se na jednom kraju Galaksije. Idite rubom tog kruga i pronađite drugi kraj. Idite dalje, dalje i sve dalje i nećete pronaći drugi kraj. Samo ćete se vratiti na polaznu tačku... I tu ćete naći Drugu zadužbinu."
<BR>&nbsp;&nbsp;&nbsp;&nbsp;&nbsp;"Tu?" ponovi Antor. "Mislite ovde?"
<BR>&nbsp;&nbsp;&nbsp;&nbsp;&nbsp;"Da, ovde!", energično uskliknu Darel. "A gde bi drugde mogla biti? Sam si rekao da je malo verovatno da bi bila smeštena na takozvanom drugom kraju Galaksije, ako bi trebalo da pripadnici Druge zadužbine budu čuvari Seldonovog plana, zato što bi tamo bili izolovani u najvećoj mogućoj meri. Smatrao si da bi pedeset parseka bilo mnogo razboritije rastojanje. A gde bi bili najsigurniji? Ko bi ih ovde potražio? Oh, staro je načelo da se najmanje sumnja u najočiglednije mesto. Zašto je jadni Ebling Miz bio toliko iznenađen i obeshrabren svojim otkrićem mesta Druge zadužbine? Očajnički je tragao za njom kako bi je upozorio da se Mazgov približava, a onda je ustanovio da je jednim potezom Mazgov već osvojio obe Zadužbine. Zbog čega sam Mazgov nije imao uspeha u svom traganju? A kako bi i imao? Ako čovek traži nesavladivu opasnost teško da će je potražiti među već poraženim neprijateljima. Tako su Duhovni gospodari natenane mogli da pripreme planove kako bi zaustavili Mazgova, a i uspeli su u tome. Ah, to je tako jednostavno! Evo nas s našim zaverama i planovima kako mislimo da smo ih sačuvali u tajnosti, dok se istovremeno nalazimo u samom srcu i jezgru neprijateljske tvrđave. To je smešno!"
<BR>&nbsp;&nbsp;&nbsp;&nbsp;&nbsp;Skeptičnost se ne izbrisa sa Antorovog lica. "Iskreno verujete u ovu teoriju, dr Darele?"
<BR>&nbsp;&nbsp;&nbsp;&nbsp;&nbsp;"Iskreno u nju verujem."
<BR>&nbsp;&nbsp;&nbsp;&nbsp;&nbsp;"U tom slučaju, svaki naš sused, svaki čovek pored koga na ulici prođemo, može biti nadčovek iz Druge zadužbine čiji um posmatra tvoj um opipavajući mu bilo misli."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"A dozvolili su nam da sve ovo vreme teramo po svome, a da nas nisu uznemiravali?"
<BR>&nbsp;&nbsp;&nbsp;&nbsp;&nbsp;"Bez uznemiravanja? A ko ti kaže da nas nisu uznemiravali? Ti, ti sam si dokazao da su Mana doterivali. Na osnovu čega zaključuješ da smo ga prvi put poslali na Kalgan samo zato što je to bila naša želja - ili da je Arkadija prisluškivala naš razgovor i krenula za njim po sopstvenoj želji? Ha! Verovatno su nas bez prestanka uznemiravali. Konačno, zašto bi radili više nego što moraju? Mnogo više im koristi da nas zavedu na pogrešan put, nego da nas sami zaustave."
<BR>&nbsp;&nbsp;&nbsp;&nbsp;&nbsp;Antor zaroni u misli i izroni iz njih nezadovoljnog izgleda. "E, ovo mi se ne dopada. Vaš mentalni statički uređaj nije vredan pažnje. Ne može se večno sedeti kod kuće, a čim iz nje iziđemo propali smo zbog onog što samo mislimo da znamo. Izuzev, ako niste kadri da napravite neki mali uređaj za svakog stanovnika Galaksije."
<BR>&nbsp;&nbsp;&nbsp;&nbsp;&nbsp;"Da, ali nismo baš sasvim nemoćni, Antore. Ovi ljudi iz Druge zadužbine imaju jedno naročito čulo kojeg smo mi lišeni. On je njihova snaga, ali i slabost. Na primer, postoji li neko napadačko oružje koje bi bilo efikasno protiv čoveka sa normalnim vidom, a neupotrebljivo protiv slepog?"
<BR>&nbsp;&nbsp;&nbsp;&nbsp;&nbsp;"Naravno", hitro upade Man. "Svetlost u oči."
<BR>&nbsp;&nbsp;&nbsp;&nbsp;&nbsp;"Tačno", spremno potvrdi Darel. "Dobra, snažna, zaslepljujuća svetlost."
<BR>&nbsp;&nbsp;&nbsp;&nbsp;&nbsp;"Pa šta?" upita Terbor.
<BR>&nbsp;&nbsp;&nbsp;&nbsp;&nbsp;"Analogija je očita. Imam mentalni statički uređaj. On stvara veštački elektromagnetski raspored koji će za um čoveka iz Druge zadužbine biti ono što je snop svetlosti za nas. No, mentalni statički uređaj je kaleidoskopski. Brzo i neprekidno se menja, brže nego što ga može pratiti mozak koji prima. Zatim, setite se treperave svetlosti, one vrste koja bi vam prouzrokovala glavobolju ukoliko bi dovoljno dugo potrajala. Pojačavajte tu svetlost, ili to elektromagnetsko polje, sve dok ne postane zaslepljujuće i - pretvoriće se u bol, u neizdrživ bol. Ali samo za one koji imaju odgovarajuće čulo; ne za one bez njega."
<BR>&nbsp;&nbsp;&nbsp;&nbsp;&nbsp;"Zaista?" poče da se oduševljava Antor. "Jeste li to već isprobali?"
<BR>&nbsp;&nbsp;&nbsp;&nbsp;&nbsp;"Na kome? Naravno da nisam isprobao. Ali funkcionisalo bi, siguran sam."
<BR>&nbsp;&nbsp;&nbsp;&nbsp;&nbsp;"A gde su onda komande polja oko ove kuće? Voleo bih da ih pogledam."
<BR>&nbsp;&nbsp;&nbsp;&nbsp;&nbsp;"Evo." Darel zavuče ruku u džep kaputa. Bio je to neki mali predmet, jedva da je malo ispupčio džep. Dobacio mu je crni valjak u koji su bila usađena dugmad.
<BR>&nbsp;&nbsp;&nbsp;&nbsp;&nbsp;Antor ga pažljivo pregleda, a onda sleže ramenima. "Od gledanja nisam ništa pametniji. Slušajte, Darele, šta ne smem da diram? Ne bih, ovaj, želeo da pretvorim zaštitu kuće u neki nesrećni slučaj."
<BR>&nbsp;&nbsp;&nbsp;&nbsp;&nbsp;"Nećeš to napraviti", ravnodušno primeti Darel. "Komanda je zabravljena." On kvrcnu prekidačem na polugu, ali se on ne pomeri.
<BR>&nbsp;&nbsp;&nbsp;&nbsp;&nbsp;"A čemu služi ovo dugme?"
<BR>&nbsp;&nbsp;&nbsp;&nbsp;&nbsp;"Njime se menja brzina promene rasporeda. A ovo menja jačinu. Malo pre sam ga spominjao."
<BR>&nbsp;&nbsp;&nbsp;&nbsp;&nbsp;"Smem li..." upita Antor držeći prst na dugmetu za jačinu. Ostali priđoše sasvim blizu.
<BR>&nbsp;&nbsp;&nbsp;&nbsp;&nbsp;"Što da ne?" prihvati Darel. "Nama ne može naškoditi."
<BR>&nbsp;&nbsp;&nbsp;&nbsp;&nbsp;Polako, maltene drhtavo, Antor okrenu dugme najpre u jednom, a potom u drugom smeru. Terbor zaškrguta zubima, dok Man brzo zažmirka. Izgledalo je kao da izoštravaju svoj nedovoljni čulni aparat kako bi pronašli baš taj impuls koji im ne bi mogao naškoditi.
<BR>&nbsp;&nbsp;&nbsp;&nbsp;&nbsp;Antor, najzad, sleže ramenima i hitnu upravljačku kutiju Darelu u krilo. "Treba, valjda, da vam poverujemo na reč. Mada, zaista je teško zamisliti da bi se išta desilo kad sam okrenuo dugme."
<BR>&nbsp;&nbsp;&nbsp;&nbsp;&nbsp;"Pa naravno, Peleju Antore", izveštačeno se nasmeja Darel. "To što sam ti dao bio je samo model. Vidiš, imam još jedan." On zbaci kaput i zgradi duplikat upravljačke kutije kakvu je Antor pregledao, a koja mu je visila o pojasu. "Vidiš", reče Darel i jednim pokretom okrenu dugme na maksimalnu jačinu.
<BR>&nbsp;&nbsp;&nbsp;&nbsp;&nbsp;Pelej Antor se sa nezemljskim krikom skljoka na pod. Uvijao se kao u samrtnom ropcu; pobledeli prsti su grčevito hvatali i čupali kosu.
<BR>&nbsp;&nbsp;&nbsp;&nbsp;&nbsp;Man brzo podiže svoje stopalo kako ne bi dotaklo telo koje se grčilo, a oči mu se pretvoriše u dva jezera užasa. Semik i Terbor su izgledali kao par gipsanih statua, ukočeni i bledi.
<BR>&nbsp;&nbsp;&nbsp;&nbsp;&nbsp;Ozbiljna izgleda, Darel ponovo okrenu dugme. Antor se još jednom ili dva puta slabo trznu i umiri. Bio je živ, no disanje mu je raspinjalo telo.
<BR>&nbsp;&nbsp;&nbsp;&nbsp;&nbsp;"Podignite ga na kauč", naredi Darel, uhvativši mladića za glavu. "Pomozite mi."
<BR>&nbsp;&nbsp;&nbsp;&nbsp;&nbsp;Terbor ga uhvati za noge. Kao da su podizali vreću s brašnom. Posle dugih minuta disanje se uspori, a Antorovi očni kapci zatreperiše i podigoše se. Lice mu je bilo užasno žuto; kosa i telo natopljeni znojem, a kad je progovorio glas mu je bio isprekidan i neprepoznatljiv.
<BR>&nbsp;&nbsp;&nbsp;&nbsp;&nbsp;"Nemojte", promrmlja. "Nemojte to da ponovite! Ne znate... Ne znate... Oh-oh!" Beše to dugo, drhtavo ječanje.
<BR>&nbsp;&nbsp;&nbsp;&nbsp;&nbsp;"Nećemo to ponoviti", potvrdi Darel, "ako nam kažeš istinu. Ti si pripadnik Druge zadužbine?"
<BR>&nbsp;&nbsp;&nbsp;&nbsp;&nbsp;"Dajte mi malo vode" zavapi Antor.
<BR>&nbsp;&nbsp;&nbsp;&nbsp;&nbsp;"Donesi je, Terbore, a donesi i bocu s viskijem." Pošto je u Antora ulio naprstak viskija i dve čaše vode, on ponovi svoje pitanje. U mladiću kao da se nešto olabavilo...
<BR>&nbsp;&nbsp;&nbsp;&nbsp;&nbsp;"Da", umorno potvrdi. "Pripadam Drugoj zadužbini."
<BR>&nbsp;&nbsp;&nbsp;&nbsp;&nbsp;"Koja se", produži Darel, "nalazi na Terminusu - ovde?"
<BR>&nbsp;&nbsp;&nbsp;&nbsp;&nbsp;"Da, da. Imali ste pravo u svakom pogledu, dr Darele."
<BR>&nbsp;&nbsp;&nbsp;&nbsp;&nbsp;"Dobro! A sad nam objasni šta se zbilo u toku proteklih pola godine. Ispričaj nam!"
<BR>&nbsp;&nbsp;&nbsp;&nbsp;&nbsp;"Spavao bih", prošaputa Antor.
<BR>&nbsp;&nbsp;&nbsp;&nbsp;&nbsp;"Kasnije! Kazuj!"
<BR>&nbsp;&nbsp;&nbsp;&nbsp;&nbsp;Nervozni uzdah. A onda reči - tihe, ubrzane. Ostali se nadviše nad njim ne bi li bolje čuli. "Situacija je postajala opasna. Znali smo da Terminus i njegovi naučnici-fizičari počinju da se bave rasporedom moždanih talasa i da je došao čas da se razvije nešto kao što je mentalni statički uređaj. Istovremeno je narastalo neprijateljstvo prema Drugoj zadužbini. Morali smo to sprečiti, a da ne upropastimo Seldonov plan.
<BR>&nbsp;&nbsp;&nbsp;&nbsp;&nbsp;Pokušali smo... da... da kontrolišemo kretanje u tom pravcu. Pokušali smo da mu se pridružimo. Trebalo je da se na taj način sa nas svrate sumnja i pažnja. Da bismo što više odvratili pažnju, pobrinuli smo se da Kalgan objavi rat. Zato sam Mana poslao na Kalgan. Stetinova navodna ljubavnica je jedna od naših. Ona se postarala za to da Man učini potrebne korake..."
<BR>&nbsp;&nbsp;&nbsp;&nbsp;&nbsp;"Kalija je..." uzviknu Man, ali ga Darel ućutka jednim pokretom.
<BR>&nbsp;&nbsp;&nbsp;&nbsp;&nbsp;Ne obazirući se na ovu upadicu, Antor produži: "Sa njim je otišla Arkadija. Na to nismo računali - ne može se sve predvideti - i zato je Kalija sredila da ona ode na Trantor kako bi sprečila njeno mešanje. To je sve. Izuzev, što smo izgubili."
<BR>&nbsp;&nbsp;&nbsp;&nbsp;&nbsp;"Pokušao si da me navedeš da odem na Trantor, zar ne", upita Darel.
<BR>&nbsp;&nbsp;&nbsp;&nbsp;&nbsp;"Morao sam vas ukloniti s puta", potvrdi Antor. "Dovoljno je bilo vidno likovanje koje je narastalo u vašem umu. Rešavali ste probleme mentalnog statičkog uređaja."
<BR>&nbsp;&nbsp;&nbsp;&nbsp;&nbsp;"A zašto me nisi stavio pod kontrolu?"
<BR>&nbsp;&nbsp;&nbsp;&nbsp;&nbsp;"Nisam mogao... Nisam... Dobio sam naređenja. Radili smo prema Planu. Da sam improvizovao, sve bih upropastio. Plan predviđa samo verovatnoće... to znate... kao Seldonov plan." Govorio je bolno dahćući, maltene nerazgovetno. Glava mu se grozničavo izvijala tamo-amo. "Radili smo s pojedincima... ne sa grupama... u pitanju su vrlo male verovatnoće... izgubili... osim toga... i da sam vas kontrolisao... neko drugi bi izumeo uređaj... nema svrhe... trebalo je da kontrolišem vremena... mnogo suptilnije... Plan samog Prvog govornika... Ne znam sve pojedinosti... ali... nije uspeo." Umuknuo je.
<BR>&nbsp;&nbsp;&nbsp;&nbsp;&nbsp;Darel ga grubo prodrmusa: "Još ne smeš zaspati. Koliko vas ima?"
<BR>&nbsp;&nbsp;&nbsp;&nbsp;&nbsp;"A? Šta rekoste... a nema ih mnogo... začudili biste se... pedeset... više ne treba."
<BR>&nbsp;&nbsp;&nbsp;&nbsp;&nbsp;"Svi su ovde na Terminusu?"
<BR>&nbsp;&nbsp;&nbsp;&nbsp;&nbsp;"Petoro-šestoro... napolju u svemiru... kao Kalija... moram da spavam."
<BR>&nbsp;&nbsp;&nbsp;&nbsp;&nbsp;Iznenada se podiže kao u nekom snažnom naporu, a izražavanje mu postade jasno. Beše to poslednji pokušaj da se opravda, da ublaži svoj poraz.
<BR>&nbsp;&nbsp;&nbsp;&nbsp;&nbsp;"Gotovo da sam te pobedio pred kraj. Isključio bih odbranu i ščepao te. Video bi ko je gospodar. Ali dao si mi model... odavno si posumnjao u mene..."
<BR>&nbsp;&nbsp;&nbsp;&nbsp;&nbsp;Najzad zaspa.
<BR>
<BR>&nbsp;&nbsp;&nbsp;&nbsp;&nbsp;Sa strahopoštovanjem, Terbor upita: "Od kada sumnjaš u njega, Darele?"
<BR>&nbsp;&nbsp;&nbsp;&nbsp;&nbsp;"Još od onda kada se prvi put pojavio", mirno odvrati. "Rekao je da dolazi od Klejzija. Međutim, poznavao sam Klejzija i znao sam kako smo se rastali. Bio je fanatik u pogledu Druge zadužbine, a ja sam ga ostavio na cedilu. Moji lični razlozi bili su razboriti; naime, smatrao sam da će biti najbolje i najsigurnije da se dalje pozabavim sopstvenim idejama. To Kejziju nisam mogao reći, a i da jesam, ne bi me saslušao. Za njega sam bio kukavica i izdajnik, a, možda, čak i agent Druge zadužbine. On je bio čovek koji ne oprašta - i od tog dana pa skoro do dana svoje smrti nije sa mnom imao nikakve veze. A onda, naprečac, u toku poslednjih nedelja svog života piše mi - kao stari prijatelj - kako bih primio za saradnika njegovog najboljeg učenika koji mnogo obećava i ponovo započeo stara istraživanja.
<BR>&nbsp;&nbsp;&nbsp;&nbsp;&nbsp;To nije ličilo na njega. Tako nešto on ne bi učinio, osim ukoliko se nije nalazio pod spoljnim uticajem; počeo sam da se pitam da mu nije prava namera bila da kod mene uvede pravog agenta Druge zadužbine. A tako je i bilo..."
<BR>&nbsp;&nbsp;&nbsp;&nbsp;&nbsp;Uzdahnuo je i na trenutak sklopio oči.
<BR>&nbsp;&nbsp;&nbsp;&nbsp;&nbsp;Semik s oklevanjem upita: "Šta ćemo sa svima njima... sa ovima iz Druge zadužbine?"
<BR>&nbsp;&nbsp;&nbsp;&nbsp;&nbsp;"Ne znam", tužno reče Darel, "pretpostavljam da bismo ih mogli prognati. Na primer, na Zoranel. Mogli bismo ih tamo smestiti, i planetu okružiti mentalnim statičkim poljem. Polovi bi mogli biti razdvojeni. Ili, još bolje, mogli bismo ih sterilizovati - pa bi kroz pedeset godina Druga zadužbina bila stvar prošlosti. A možda bi blaža bila tiha smrt za sve njih."
<BR>&nbsp;&nbsp;&nbsp;&nbsp;&nbsp;"Šta misliš", upita Terbor, "da li bismo mogli naučiti da koristimo to njihovo posebno čulo? Ili se oni sa njim rađaju kao Mazgov?"
<BR>&nbsp;&nbsp;&nbsp;&nbsp;&nbsp;"Ne znam. Mislim da se razvija dugim vežbanjem, pošto encefalografija ukazuje na to da za njega u čovečjem umu postoje latentni potencijali. Ali šta bi s tim čulom? Njima nije pomoglo."
<BR>&nbsp;&nbsp;&nbsp;&nbsp;&nbsp;Mada ne reče ništa, u glavi su mu misli vikale.
<BR>&nbsp;&nbsp;&nbsp;&nbsp;&nbsp;Bilo je suviše jednostavno - suviše jednostavno. Pali su ti nepobedivi, pali kao nitkovi iz knjiga, a to mu se nije sviđalo.
<BR>&nbsp;&nbsp;&nbsp;&nbsp;&nbsp;Galaksijo! Kad čovek može znati da nije marioneta? Kako čovek može saznati da nije marioneta?
<BR>&nbsp;&nbsp;&nbsp;&nbsp;&nbsp;Arkadija se vraća kući i on se u sebi zgrozi od onog s čim će na kraju morati da se suoči.
<BR>
<BR>&nbsp;&nbsp;&nbsp;&nbsp;&nbsp;Kod kuće je bila već nedelju, a zatim i dve nedelje dana, no on je i dalje zauzdavao te misli. Kako i ne bi? Tokom izbivanja nekom čudnom alhemijom pretvorila se od deteta u mladu ženu. Ona mu je bila veza sa životom; veza sa onim gorkoslatkim brakom koji jedva da je trajao duže od medenog meseca.
<BR>&nbsp;&nbsp;&nbsp;&nbsp;&nbsp;A onda, kasno jedne večeri, primeti što je neusiljenije mogao: "Arkadija, zbog čega si zaključila da Terminus sadrži obe Zadužbine?"
<BR>&nbsp;&nbsp;&nbsp;&nbsp;&nbsp;Nalazili su se u pozorištu, na najboljim mestima sa trodimenzionalnim ekranom za svakog ponaosob, obukla je novu haljinu za tu priliku i bila vrlo zadovoljna.
<BR>&nbsp;&nbsp;&nbsp;&nbsp;&nbsp;Ona se na trenutak zagleda u njega, a onda nemarno odvrati: "Oh, ne znam, oče. Tako mi je došlo."
<BR>&nbsp;&nbsp;&nbsp;&nbsp;&nbsp;Oko Darelovog srca zadeblja sloj leda.
<BR>&nbsp;&nbsp;&nbsp;&nbsp;&nbsp;"Razmisli! Važno je. Zbog čega si zaključila da su obe zadužbine na Terminusu?"
<BR>&nbsp;&nbsp;&nbsp;&nbsp;&nbsp;Ona se malo namršti. "Pa zbog Gospođe Kalije. Znala sam da je ona iz Druge zadužbine. I Antor je to rekao."
<BR>&nbsp;&nbsp;&nbsp;&nbsp;&nbsp;"Ali ona je bila na Kalganu", bio je uporan Darel. "Zbog čega si se odlučila za Terminus?"
<BR>&nbsp;&nbsp;&nbsp;&nbsp;&nbsp;Pre nego što će odgovoriti Arkadija dozvoli da protekne nekoliko trenutaka. Zbog čega je to zaključila? Imala je neki užasni osećaj da nešto izmiče njenoj moći poimanja.
<BR>&nbsp;&nbsp;&nbsp;&nbsp;&nbsp;"Stvari su joj bile poznate - Gospođi Kaliji - sigurno je dobijala obaveštenja sa Terminusa. Zar ti ovo ne zvuči kako treba, oče?"
<BR>&nbsp;&nbsp;&nbsp;&nbsp;&nbsp;No on samo odrečno mahnu glavom.
<BR>&nbsp;&nbsp;&nbsp;&nbsp;&nbsp;"Oče", uzviknu ona. "Znala sam. Što sam više razmišljala, to sam postajala sigurnija. Prosto je izgledalo logično."
<BR>&nbsp;&nbsp;&nbsp;&nbsp;&nbsp;Pogled njenog oca beše kao izgubljen. "Ne valja, Arkadija. Ne valja. Intiuicija je sumnjiva kad je vezana za Drugu zadužbinu. To shvataš, a? Možda je to bila intuicija, a možda kontrolisanost."
<BR>&nbsp;&nbsp;&nbsp;&nbsp;&nbsp;"Kontrolisanost! Misliš da su me promenili? A, ne! Ne, nisu mogli." Ona se odmače od njega. "Pa zar nije Antor rekao da je sa mnom sve u redu? To je priznao. Sve je priznao. A ovde na Terminusu pronašli ste celu bandu. Zar ne? Zar ne?" Disala je ubrzano.
<BR>&nbsp;&nbsp;&nbsp;&nbsp;&nbsp;"Znam, ali... Arkadija, pusti me da izvršim encefalografsku analizu tvog mozga."
<BR>&nbsp;&nbsp;&nbsp;&nbsp;&nbsp;Ona usplahireno odmahnu glavom: "Ne oče, ne! Suviše se bojim."
<BR>&nbsp;&nbsp;&nbsp;&nbsp;&nbsp;"Zar mene, Arkadija? Nemaš čega da se plašiš. Ali moram znati. Ti to razumeš, zar ne?"
<BR>&nbsp;&nbsp;&nbsp;&nbsp;&nbsp;Nakon toga ona mu se samo jednom obrati. Pre nego što će okrenuti poslednji prekidač, ona ga grčevito uhvati za ruku. "Šta će biti ako jesam drukčija, oče? Šta ćeš morati da učiniš?"
<BR>&nbsp;&nbsp;&nbsp;&nbsp;&nbsp;"Ništa neću morati da učinim, Arkadija. Ako si drukčija, otići ćemo odavde. Vratićemo se na Trantor, ti i ja, i... i neće nas biti briga za bilo šta drugo u Galaksiji."
<BR>&nbsp;&nbsp;&nbsp;&nbsp;&nbsp;Nikada se Darelu u životu analiza nije tako otegla i toliko ga koštala. Kad je bila gotova, Arkadija je ležala šćućurena ne usuđujući se da pogleda. A onda ga začu kako se smeje i to je već dovoljno kazivalo. Skoči i baci se u njegovo rašireno naručje.
<BR>&nbsp;&nbsp;&nbsp;&nbsp;&nbsp;Nevezano je pričao dok su se grlili. "Kuća se nalazi usred mentalnog statičkog polja, a tvoji moždani talasi su normalni. Uistinu smo ih nadmudrili, Arkadija, i sad možemo da se vratimo življenju."
<BR>&nbsp;&nbsp;&nbsp;&nbsp;&nbsp;"Oče", zadihano upita, "ne bismo li sad mogli pustiti da nam dodele medalje?"
<BR>&nbsp;&nbsp;&nbsp;&nbsp;&nbsp;"Otkud znaš da sam molio da me izostave?" Odmače je, pa se ponovo nasmeja. "Nije važno, ti sve znaš. U redu, dobićeš tvoju medalju i to na podijumu, uz govorancije."
<BR>&nbsp;&nbsp;&nbsp;&nbsp;&nbsp;"I još nešto, oče?"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Da li bi od sada mogao da me zoveš Arkadi?"
<BR>&nbsp;&nbsp;&nbsp;&nbsp;&nbsp;"Ali... Dobro, Arkadi!"
<BR>&nbsp;&nbsp;&nbsp;&nbsp;&nbsp;Polagano ga je veličina pobede ispunjavala i prožimala. Zadužbina - Prva zadužbina - sada jedina Zadužbina - bila je apsolutni gospodar Galaksije. Više nije bilo nikakvih prepreka između njih i Drugog carstva - između konačnog ispunjenja Seldonovog plana.
<BR>&nbsp;&nbsp;&nbsp;&nbsp;&nbsp;Jedino je potrebno da se maše za njim...
<BR>&nbsp;&nbsp;&nbsp;&nbsp;&nbsp;Zahvaljujući...
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
