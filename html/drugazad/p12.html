<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. JEDAN ČOVEK, MAZGOV - I NEKO DRUGI
<P>&nbsp;&nbsp;&nbsp;&nbsp;&nbsp;Dva čoveka se na izgled opustiše i postadoše spokojni - u fizičkom pogledu prave suprotnosti - dok im je od napetosti drhtao svaki nerv što je služio kao detektor osećanja.
<BR>&nbsp;&nbsp;&nbsp;&nbsp;&nbsp;Po prvi put posle dugog niza godina Mazgov nije bio dovoljno siguran u sebe. Iako je za sada mogao sebe da zaštiti, Čenis je znao da to čini s mukom - i da napad za njega ne bi značio isto što i za njegovog protivnika. Čenis je znao da bi izgubio kada bi se proveravala izdržljivost.
<BR>&nbsp;&nbsp;&nbsp;&nbsp;&nbsp;No, pogubno je bilo misliti na to. Odati Mazgovu neku emocionalnu slabost značilo bi dati mu oružje. U mozgu Mazgova već se nešto naziralo - nešto pobedničko...
<BR>&nbsp;&nbsp;&nbsp;&nbsp;&nbsp;Dobiti na vremenu...
<BR>&nbsp;&nbsp;&nbsp;&nbsp;&nbsp;Zašto su ostali kasnili? Iz čega izvire samopouzdanje Mazgova? Šta njegov protivnik zna, a on ne? Mozak na koji je motrio nije ništa kazivao. Kad bi samo umeo da pročita ideje. A ipak...
<BR>&nbsp;&nbsp;&nbsp;&nbsp;&nbsp;Čenis grubo prikoči kovitlac svojih misli. Preostalo je samo jedno - dobiti na vremenu...
<BR>&nbsp;&nbsp;&nbsp;&nbsp;&nbsp;"Pošto je posle našeg malog dvoboja oko Pričera zaključeno, a ja sam to nisam porekao, da sam pripadnik Druge zadužbine, kako bi bilo da mi napokon objasniš zašto sam došao na Tazendu?"
<BR>&nbsp;&nbsp;&nbsp;&nbsp;&nbsp;"A ne", s oholom sigurnošću nasmeja se Mazgov, "nisam ja Pričer. Nema potrebe da ti dajem objašnjenja. Dobio si ono što si smatrao razlozima. Kakvi su da su tvoji postupci su mi odgovarali i zato se više ne raspitujem."
<BR>&nbsp;&nbsp;&nbsp;&nbsp;&nbsp;"Ipak, u tvom poimanju priče moraju postojati neke praznine. Da li je Tazenda ona Druga zadužbina koju si očekivao da pronađeš? Pričer je mnogo pričao o nekom tvom drugom pokušaju da je pronađeš i tvom oruđu, psihologu Eblingu Mizu. Katkada bi pomalo brljao kad bih ga... hm... malo ohrabrio. Priseti se Eblinga Miza, Prvi građanine."
<BR>&nbsp;&nbsp;&nbsp;&nbsp;&nbsp;"A zašto bih?" samopouzdano!
<BR>&nbsp;&nbsp;&nbsp;&nbsp;&nbsp;Čenis je osećao kako samopouzdanje sve više izbija na površinu, kao da je s proticanjem vremena svaka uznemirenost koju je Mazgov mogao gajiti sve više i više iščezavala.
<BR>&nbsp;&nbsp;&nbsp;&nbsp;&nbsp;Čvrsto obuzdavajući nadiranje očajanja, on reče: "Znači, nisi radoznao? Pričer mi je spominjao Mizovo ogromno zaprepašćenje zbog nečega. Da je strašno preklinjao da se pohita i upozori Druga zadužbina. Zašto? Zašto? Ebling Miz je umro. Druga zadužbina nije bila upozorena. A ipak, Druga zadužbina postoji."
<BR>&nbsp;&nbsp;&nbsp;&nbsp;&nbsp;Mazgov se osmehnu sa istinskim zadovoljstvom i iznednom, iznenađujućom navalom svireposti koju Čenis oseti kako se približava i naprečac povlači. "Ali Druga zadužbina je očigledno bila upozorena. Kako bi drukčije i zašto neki Bejl Čenis prispeo na Kalgan da obradi moje ljude i da se lati prilično nezahvalnog zadatka da me nadmudri. Upozorenje je zakasnilo, to je sve."
<BR>&nbsp;&nbsp;&nbsp;&nbsp;&nbsp;"Znači, ti čak i ne znaš šta je Druga zadužbina, niti kakvo je dublje značenje svega što se zbiva?" Čenis dozvoli da se iz njega izlije samilost.
<BR>&nbsp;&nbsp;&nbsp;&nbsp;&nbsp;Dobiti na vremenu!
<BR>&nbsp;&nbsp;&nbsp;&nbsp;&nbsp;Mazgov oseti njegovu samilost, te mu se istog trena oči neprijateljski pritvoriše. Poznatom kretnjom četiri prsta protrlja nos i obrecnu se: "Zabavljaj se onda. Šta je s Drugom zadužbinom?"
<BR>&nbsp;&nbsp;&nbsp;&nbsp;&nbsp;Čenis se hotimice izražavao rečima, a ne emocionalnom simbologijom. "Koliko sam ja obavešten, Miza je najviše začudila tajanstvenost koja je okruživala Drugu zadužbinu. Hari Seldon je na toliko različit način zasnovao svoje dve tvorevine! Prva zadužbina je bila bučna pojava, koja je za dva stoleća zablesnula pola Galaksije, dok je Druga bila kao neki mračni ponor.
<BR>&nbsp;&nbsp;&nbsp;&nbsp;&nbsp;Nećeš shvatiti zašto je to bilo tako ako ne budeš ponovo osetio intelektualnu atmosferu iz vremena umirućeg Carstva. Bilo je to vreme apsolutnog, velikih konačnih uopštavanja, bar u naučnoj misli. To da su stavljene brane daljem razvoju ideja bio je, naravno, znak da se kultura raspada. Seldona je proslavila njegova pobuna protiv takvih brana. Ta poslednja iskra mladalačkog stvaralaštva u njemu osvetlila je Carstvo svetlošću zalazećeg sunca i maglovito nagovestila sunce Drugog carstva koje se rađalo."
<BR>&nbsp;&nbsp;&nbsp;&nbsp;&nbsp;"Vrlo dramatično. I, šta onda?"
<BR>&nbsp;&nbsp;&nbsp;&nbsp;&nbsp;"Tako je on, prema psihoistorijskim zakonima, stvorio svoje Zadužbine, ali, ko bi bolje nego on sam mogao znati da su čak i ti zakoni relativni! On nikada nije stvarao konačni proizvod. Konačni proizvodi su za dekadentne umove. Njegov je imao evoluirajući mehanizam, a Druga zadužbina je bila oruđe tog mehanizma. Mi, Prvi građanine tvog privremenog Saveza svetova, mi smo istinski čuvari Seldonovog plana. Jedino mi!"
<BR>&nbsp;&nbsp;&nbsp;&nbsp;&nbsp;"Da li to pokušavaš da se rečima ohrabriš", prezrivo upita Mazgov, "ili pokušavaš da na mene ostaviš utisak? Međutim, Druga zadužbina, Seldonov plan i Drugo carstvo na mene ne ostavljaju ni najmanji utisak, niti u meni bude neko saosećanje, simpatiju, odgovornost, niti diraju u neki drugi izvor emocionalne pomoći, na šta želiš da me navedeš. Uostalom, jadna budalo, o Drugoj zadužbini govori u prošlom vremenu, jer ona je uništena."
<BR>&nbsp;&nbsp;&nbsp;&nbsp;&nbsp;Čenis je osećao kako narasta jačina emocionalnog potencijala koji je pritiskao njegov um, dok se Mazgov pridizao sa stolice i približavao. Pomamno mu se suprotstavi, ali u njega se nemilosrdno ušunjalo nešto, mrcvareći i povijajući njegov mozak unazad... unazad.
<BR>&nbsp;&nbsp;&nbsp;&nbsp;&nbsp;Za sobom je osetio zid, a pred njim je bio Mazgov, ispijen, podbočen, dok su se ispod one planine od nosa užasavajuće smešila usta.
<BR>&nbsp;&nbsp;&nbsp;&nbsp;&nbsp;"Tvoja igra je završena, Čenise", reče Mazgov. "Igra svih vas - svih ljudi iz onoga što je nekad bila zadužbina. Nekad bila! Nekad bila! Zbog čega si sve ovo vreme sedeo i trtljao Pričeru, kad si mogao navaliti na njega i oduzeti mu atomski pištolj bez ikakve primene fizičke sile? Čekao si na mene, zar ne, čekao si da me pozdraviš u situaciji koja ne bi suviše izazvala moje podozrenje.
<BR>&nbsp;&nbsp;&nbsp;&nbsp;&nbsp;Šteta za tebe da ništa nije ni trebalo da ga izaziva. Poznavao sam te. Suviše dobro sam te poznavao, suviše dobro, Čenise iz Druge zadužbine.
<BR>&nbsp;&nbsp;&nbsp;&nbsp;&nbsp;Međutim, na šta sad čekaš? I dalje me očajnički obasipaš rečima, kao da i sam zvuk glasa treba da me sledi na mestu. A dok govoriš stalno nešto u tvom umu čeka, čeka i još uvek čeka. Međutim, niko ne dolazi. Niko od onih koje očekuješ - niko od tvojih saveznika. Ovde si sam, Čenise, i ostaćeš sam. Da li znaš zbog čega?
<BR>&nbsp;&nbsp;&nbsp;&nbsp;&nbsp;Zbog toga što me je tvoja Druga zadužbina do krajnosti pogrešno procenila. Rano sam saznao njihov plan. Mislili su da ću vas pratiti dovde i postati njihova pečenica. Zaista je trebalo da budeš mamac - mamac za jadnog, budalastog, slabašnog mutanta, tako zagrejanog za Carstvo da će zaslepljeno srljati u očitu zamku. No, da li sam njihov zatvorenik?
<BR>&nbsp;&nbsp;&nbsp;&nbsp;&nbsp;Pitam se da li im je palo na um da bih teško mogao da ovamo dođem bez svoje flote, a protiv svake njene artiljerijske jedinice Druga zadužbina je potpuno i žalosno bespomoćna. Da li su pomislili na to da se neću zaustaviti radi razgovora ili čekati na događaje?
<BR>&nbsp;&nbsp;&nbsp;&nbsp;&nbsp;Pre dvanaest časova moji brodovi su lansirani protiv Tazende i skoro da su sasvim okončali svoj zadatak. Tazenda leži u ruševinama, njeni nastanjeni centri su zbrisani. Nije bilo otpora. Druga zadužbina više ne postoji, Čenise, a ja, nastrani ružni slabić, ja sam gospodar Galaksije."
<BR>&nbsp;&nbsp;&nbsp;&nbsp;&nbsp;Čenisu nije preostalo ništa drugo do da bespomoćno odmahne glavom. "Ne... Ne..."
<BR>&nbsp;&nbsp;&nbsp;&nbsp;&nbsp;"Da... Da..." oponašao ga je Mazgov. "A ukoliko si ti jedini preživeli, a možda i jesi, nećeš to dugo biti."
<BR>&nbsp;&nbsp;&nbsp;&nbsp;&nbsp;Tad nastupi duga, značajna stanka, a Čenis skoro zaurla od iznenadnog bola nastalog prodiranjem u najdublja tkiva njegovog mozga.
<BR>&nbsp;&nbsp;&nbsp;&nbsp;&nbsp;Mazgov se gunđajući povuče. "Nedovoljno. Uopšte nisi položio ispit. Tvoje očajanje je gluma. Tvoj strah nije onaj sveobuhvatni strah vezan za uništenje nekog ideala, već sitna stepnja da sam ne budeš uništen.
<BR>&nbsp;&nbsp;&nbsp;&nbsp;&nbsp;Nejaka ruka Mazgova ščepa Čenisa za gušu, no njenog slabašnog stezanja Čenis iz nekih razloga nije mogao da se oslobodi.
<BR>&nbsp;&nbsp;&nbsp;&nbsp;&nbsp;"Ti si moja sigurnost, Čenise. Ti si moj nadzornik i zaštita od svake nedovoljne procene koju bih mogao načiniti." Po njemu su svrdlale oči Mazgova. Uporne... Tražeći...
<BR>&nbsp;&nbsp;&nbsp;&nbsp;&nbsp;"Da li sam dobro proračunao, Čenise? Da li sam nadmudrio tvoje ljude iz Druge zadužbine? Tazenda je zaista uništena, Čenise, strahovito razorena; zašto je onda tvoje očajanje samo pretvaranje? Gde je istina? Moram saznati stvarnu situaciju i istinu. Kazuj, Čenise, kazuj! Znači li to da nisam dovoljno duboko prodro? Da opasnost još uvek postoji? Govori, Čenise! Gde sam pogrešio?"
<BR>&nbsp;&nbsp;&nbsp;&nbsp;&nbsp;Čenis je osećao kako mu se reči izvlače iz usta. Nisu dragovoljno izlazile. Stegao je zube da ih zadrži. Ugrizao se za jezik. Napregao je svaki mišić u glavi.
<BR>&nbsp;&nbsp;&nbsp;&nbsp;&nbsp;A one su izlazile - s grcanjem - izvučene na silu - i usput razdirale njegovo grlo, jezik, krunile zube.
<BR>&nbsp;&nbsp;&nbsp;&nbsp;&nbsp;"Istina", zapiskuta, "istina..."
<BR>&nbsp;&nbsp;&nbsp;&nbsp;&nbsp;"Da, istina. Šta još treba preduzeti?"
<BR>&nbsp;&nbsp;&nbsp;&nbsp;&nbsp;"Seldon je ovde osnovao Drugu zadužbinu. Ovde, kao što sam rekao. Nisam lagao. Došli su psiholozi i uspostavili kontrolu nad domaćim stanovništvom."
<BR>&nbsp;&nbsp;&nbsp;&nbsp;&nbsp;"Sa Tazende?" Mazgov dublje zaroni, kako bi mučenjem preplavio osećanja drugog čoveka - brutalno ih rastržući.
<BR>&nbsp;&nbsp;&nbsp;&nbsp;&nbsp;"Tazendu sam uništio. Ti znaš šta želim. To mi daj."
<BR>&nbsp;&nbsp;&nbsp;&nbsp;&nbsp;"Nije Tazenda. Rekao sam da pripadnici Druge zadužbine ne moraju biti oni ljudi koji su na izgled na vlasti. Tazenda je fasada..." Reči su bile skoro nerazumljive, a obrazovale su se protiv svakog atoma volje pripadnika Druge zadužbine.
<BR>&nbsp;&nbsp;&nbsp;&nbsp;&nbsp;"Rosema... ? Rosema? Rosema je taj svet..."
<BR>&nbsp;&nbsp;&nbsp;&nbsp;&nbsp;Mazgov olabavi svoj stisak, a Čenis se sroza u hrpu bola i izmučenosti.
<BR>&nbsp;&nbsp;&nbsp;&nbsp;&nbsp;"A mislio si da mene namagarčiš", tiho upita Mazgov.
<BR>&nbsp;&nbsp;&nbsp;&nbsp;&nbsp;"Bio si namagarčen." Beše to poslednja mrvica otpora u Čenisu.
<BR>&nbsp;&nbsp;&nbsp;&nbsp;&nbsp;"Ali ne dovoljno dugo za tebe i tvoje. U vezi sam s flotom. A posle Tazende može na red doći i Rosema. Međutim, najpre da..."
<BR>&nbsp;&nbsp;&nbsp;&nbsp;&nbsp;Čenis oseti kako se prema njemu uspinje mučni mrak koji ni mahinalno prineta ruka do očiju nije mogla da odagna. Tama ga je gušila i dok je osećao kako se njegov razderani, ranjeni mozak vrti u krug, unazad, unazad u večno crnilo - poslednja slika beše slika trijumfalnog Mazgova - čačkalica koja se smeje - taj dugi mesnati nos koji sav podrhtava od smeha.
<BR>&nbsp;&nbsp;&nbsp;&nbsp;&nbsp;Zvuk se izgubi. Tama ga s ljubavlju obgrli. Zavšrilo se s osećanjem rasprskavanja koje je ličilo na reckavi sev munje i Čenis se polagano vrati na zemlju, dok se u suzama okupane oči vraćao pomućeni vid.
<BR>&nbsp;&nbsp;&nbsp;&nbsp;&nbsp;Glava ga je nepodnošljivo bolela, a jedino je uz strašno probadanje mogao da joj prinese ruku.
<BR>&nbsp;&nbsp;&nbsp;&nbsp;&nbsp;Bio je živ, očigledno. Meko, kao paprje uhvaćeno u vrtlogu vazduha što je prohujao, misli mu se središe i otploviše na otpočinak. Osećao je da u sebe uvlači utehu - izvana. Polako, mučno pognu vrat, a kao oštar probad nastupi olakšanje.
<BR>&nbsp;&nbsp;&nbsp;&nbsp;&nbsp;Jer vrata behu otvorena, a preko praga je upravo prešao Prvi govornik. Pokušao je da nešto kaže, vikne, upozori, ali jezik mu se sledio; znao je da ga Mazgov delom svog moćnog uma još drži i u njemu zadržava svaku reč.
<BR>&nbsp;&nbsp;&nbsp;&nbsp;&nbsp;Još jednom povi vrat. Mazgov je i dalje bio u sobi. Bio je ljut, užagrena pogleda. Više se nije smejao, a zube mu je razotkrivao svirepi osmeh.
<BR>&nbsp;&nbsp;&nbsp;&nbsp;&nbsp;Čenis oseti kako se njegovim mozgom, isceliteljski ga dotičući, sporo kreće emotivni uticaj Prvog govornika, a kada se taj uticaj sukobi s odbranom Mazgova i posle jednog trenutka borbe povuče, nastupi osećanje obamrlosti.
<BR>&nbsp;&nbsp;&nbsp;&nbsp;&nbsp;S jarošću, grotesknom za njegovo mršavo telo, Mazgov promuklo reče: "Dakle, drugi dolazi da bi me pozdravio." Njegov gipki um pruži pipak van sobe - daleko - daleko.
<BR>&nbsp;&nbsp;&nbsp;&nbsp;&nbsp;"Sam si", reče.
<BR>&nbsp;&nbsp;&nbsp;&nbsp;&nbsp;Potvrdivši, Prvi govornik ga prekide. "Sasvim sam. Nužno je da budem sam, pošto sam ja bio taj koji je pre pet godina pogrešno procenio vašu budućnost. Pružiće mi izvesno zadovoljstvo da tu stvar popravim bez ičije pomoći. Na žalost, nisam računao na jačinu vašeg polja emocionalnog odbijanja, kojim je ovo mesto okruženo. Dugo mi je trebalo da prodrem. Čestitam vam na veštini kojom je sagrađeno."
<BR>&nbsp;&nbsp;&nbsp;&nbsp;&nbsp;"Nema na čemu", neprijateljski odvrati Mazgov. "Nemoj traćiti komplimente na mene. Da li si došao da iver tvog mozga pridružiš ovom ovde slomljenom stubu vašeg beznačajnog kraljevstva?"
<BR>&nbsp;&nbsp;&nbsp;&nbsp;&nbsp;"A čovek koga zovete Bejl Čenis dobro je obavio svoj zadatak", osmehnu se Prvi govornik, "utoliko pre što vam ni izdaleka nije bio mentalno ravan. Primećujem, naravno, da ste ga zlostavljali, mada ćemo još možda i moći da ga u potpunosti povratimo. Hrabar je to čovek, gospodine. Sam se prijavio za ovaj zadatak, iako smo bili u stanju da matematički predvidimo ogromne izglede za oštećenje njegovog duha - što je, kao što naravno znate, mnogo groznija alternativa od običnog fizičkog sakaćenja."
<BR>&nbsp;&nbsp;&nbsp;&nbsp;&nbsp;Čenisov duh je uzaludno pulsirao onim što je želeo, a nije mogao da izrekne; želeo je, a nije mogao da dovikne upozorenje. Mogao je samo da zrači stalnu struju straha... bezumnog straha...
<BR>&nbsp;&nbsp;&nbsp;&nbsp;&nbsp;Mazgov je bio spokojan. "Znaš, jamačno, za uništenje Tazende."
<BR>&nbsp;&nbsp;&nbsp;&nbsp;&nbsp;"Znam. Napad tvoje flote bio je predviđen."
<BR>&nbsp;&nbsp;&nbsp;&nbsp;&nbsp;"Da, to pretpostavljam. Ali ne i sprečen, a?" oštro upita Mazgov.
<BR>
<BR>&nbsp;&nbsp;&nbsp;&nbsp;&nbsp;"Ne, ne i sprečen." Emocionalna simbologija Prvog govornika bila je jasna kao dan. Bilo je to, maltene, samozgražanje, potpuno gnušanje nad samim sobom: "A greška je više moja, nego vaša. Ko je pre pet godina mogao i zamisliti vašu moć? Od početka smo sumnjali i od onog trenutka kad ste zauzeli Kalgan - da imate sposobnost emocionalne kontrole. To nije bilo suviše začuđujuće, Prvi građanine, kao što vam mogu i objasniti.
<BR>&nbsp;&nbsp;&nbsp;&nbsp;&nbsp;Emocionalni kontakt kakav posedujemo vi i ja nije neki posebno nov razvoj. Zapravo, sadržan je u čovečjem mozgu. Većina ljudskih bića kadra je da na primitavan način pročita osećanje, pragmatički ga povezujući sa izrazom lica, tonom glasa i sličnim. Priličan broj životinja poseduje, u izraženijem stepenu, tu odliku; u priličnoj meri koriste čulo mirisa, dok su osećanja, naravno, manje složena.
<BR>&nbsp;&nbsp;&nbsp;&nbsp;&nbsp;U stvari, ljudska bića su sposobnija i za mnogo više, ali je s razvitkom govora pre milion godina sposobnost emocionalnog kontakta počela da zakržljava. Veliko je postignuće naše Druge zadužbine da su ovom zaboravljenom čulu bar donekle vraćeni njegovi potencijali.
<BR>&nbsp;&nbsp;&nbsp;&nbsp;&nbsp;Međutim, ne rađamo se sa sposobnošću da to čulo u potpunosti iskoristimo. Strahovitu prepreku čini taj milion godina propadanja, te stoga čulo moramo vaspitavati i vežbati onako kao što vežbamo svoje mišiće. A u tome leži osnovna razlika između nas. Vi ste rođeni s njim. Toliko možemo izračunati. Možemo, takođe, izračunati dejstvo takvog čula na osobu u svetu ljudi koji ga nemaju. U carstvu slepih ćoravi je... Izračunali smo u kojoj će meri megalomanija ovladati vama, uvereni da smo spremni. Međutim, za dva činioca nismo bili spremni.
<BR>&nbsp;&nbsp;&nbsp;&nbsp;&nbsp;Prvi je bio veliki domet vašeg čula. Mi emocionalnu vezu možemo proizvesti samo na domaku oka, i to je razlog što smo više bespomoćni u odnosu na fizička oružja nego što biste pomislili. Vid igra tako ogromnu ulogu. S vama to nije slučaj. Za vas se izvesno zna da ljude držite pod kontrolom i da, štaviše, sa njima imate blisku emocionalnu vezu, čak i kad su vam van domaka oka i uha. To je prekasno otkriveno.
<BR>&nbsp;&nbsp;&nbsp;&nbsp;&nbsp;Drugo, nismo znali za vaše fizičke nedostatke, a naročito za onaj koji je vama izgledao toliko važan da ste uzeli ime Mazgov. Nismo uzeli u obzir da niste samo mutant, već i jedan sterilni mutant, a pored nas je neopažena promakla i dodatna psihička izvitoperenost usled vašeg kompleksa manje vrednosti. Jedino smo uzeli u obzir megalomaniju, a ne i intenzivnu psihopatsku paranoju.
<BR>&nbsp;&nbsp;&nbsp;&nbsp;&nbsp;Ja snosim odgovornost za sve te propuste, zato što sam bio vođa Druge zadužbine u vreme kada ste osvojili Kalgan. Kad ste uništili Prvu zadužbinu saznali smo - ali prekasno - i zbog te greške milioni su umrli na Tazendi."
<BR>&nbsp;&nbsp;&nbsp;&nbsp;&nbsp;"A sad ćeš sve popraviti!" Tanke usnice Mazgova se iskriviše, dok mu je mozak pulsirao mržnjom. "Šta ćeš preduzeti? Uloviti me? Vratiti mi moju muškost? Odstraniti iz prošlosti dugo detinjstvo u otuđenoj sredini? Da li žališ moje patnje? Da li žališ moju nesreću? Ne žalim zbog onog što sam iz nužde počinio. Neka se Galaksija sama čuva što bolje može, jer prstom nije mrdnula da meni pruži zaštitu kad mi je bila potrebna."
<BR>&nbsp;&nbsp;&nbsp;&nbsp;&nbsp;"Vaša osećanja su, naravno, samo plod vaše predistorije i neće biti osuđena - već samo promenjena", reče Prvi govornik. "Uništenje Tazende bilo je neizbežno. Druga mogućnost je mogla biti mnogo obimnije razaranje širom cele Galaksije u toku više stoleća. Na naš ograničeni način učinili smo sve što možemo. Sa Tazende smo povukli koliko god smo mogli ljudi. Ostatak sveta smo decentralizovali. Na žalost, naše mere su nužno bile daleko od zadovoljavajućih. Mnogi milioni su prepušteni smrti - zar žalite zbog toga?"
<BR>&nbsp;&nbsp;&nbsp;&nbsp;&nbsp;"Nimalo, kao što ne žalim ni onu stotinu hiljada koja mora da umre na Rosemi najkasnije kroz šest časova."
<BR>&nbsp;&nbsp;&nbsp;&nbsp;&nbsp;"Na Rosemi?" brzo upita Prvi govornik.
<BR>&nbsp;&nbsp;&nbsp;&nbsp;&nbsp;Okrenuo se prema Čenisu koji sebe beše prinudio na polusedeći položaj, i njegov mozak primeni silu. Čenis oseti kako se nad njim vodi dvoboj umova, a zatim brzo prsnuše okovi i iz njegovih usta spotičući se kuljnuše reči: "Gospodine, potpuno sam izneverio očekivanja. Silom mi je to izmamio ni desetak minuta pre vašeg dolaska. Nisam mogao da mu se oduprem i nemam čime da se pravdam. Zna da Tazenda nije Druga zadužbina. A zna i to da Rosema jeste."
<BR>&nbsp;&nbsp;&nbsp;&nbsp;&nbsp;Okovi ga ponovo stegnuše.
<BR>&nbsp;&nbsp;&nbsp;&nbsp;&nbsp;"A tako! Šta nameravate da učinite?" Prvi govornik se namršti.
<BR>&nbsp;&nbsp;&nbsp;&nbsp;&nbsp;"Zar se doista pitaš? Zar ti je zaista teško da pronikneš u očigledno? Sve ovo vreme, dok si mi pridikovao o prirodi emocionalnog kontakta - sve ovo vreme dok si se frljao rečima kao što su megalomanija i paranoja, ja sam delao. Bio sam u vezi s mojom flotom i ona već ima svoje instrukcije. Kroz šest časova, izuzev ako iz nekog razloga ne povučem svoje naređenje, bombardovaće celu Rosemu osim ovog usamljenog sela i okolne oblasti od stotinak kvadratnih milja. Temeljno će to obaviti, a onda će se spustiti ovde.
<BR>&nbsp;&nbsp;&nbsp;&nbsp;&nbsp;Imaš šest časova, a za šest časova ne možeš pobediti moj um, niti možeš izbaviti ostatak Roseme.."
<BR>&nbsp;&nbsp;&nbsp;&nbsp;&nbsp;Mazgov raširi ruke i ponovo se zasmeja, dok je izgledalo da Prvi govornik s mukom shvata ovaj novi razvoj.
<BR>&nbsp;&nbsp;&nbsp;&nbsp;&nbsp;"Kakva je alternativa?"
<BR>&nbsp;&nbsp;&nbsp;&nbsp;&nbsp;"Zašto bi bilo alternative? Ništa više ne mogu postići nekom alternativom. Treba li da štedim živote ovih s Roseme? Ukoliko mi dozvoliš da moji brodovi pristanu i svi se vi podvrgnete - svi ljudi iz Druge zadužbine - duhovnoj kontroli dovoljnoj da me zadovolji, možda bih povukao naređenje za bombardovanje. Vredelo bi staviti tolike ljude visoke inteligencije pod moju kontrolu. Ali s druge strane, bio bi to znatan napor i konačno se, možda, ne bi isplatilo, tako da mi nije naročito stalo da na ovo pristaneš. Šta kažeš, pripadniče Druge zadužbine? Kakvo oružje imate protiv mog mozga, snažnog bar onoliko koliko su to vaši mozgovi, i protiv mojih brodova koji su bezmerno jači od bilo čega o čemu ste ikad i sanjali da imate?"
<BR>&nbsp;&nbsp;&nbsp;&nbsp;&nbsp;"Šta imam?" sporo ponovi Prvi govornik. "Pa ništa... izuzev zrnca... takvog majušnog zrnca saznanja koje čak ni vi nemate."
<BR>&nbsp;&nbsp;&nbsp;&nbsp;&nbsp;"Govori brzo", nasmeja se Mazgov, "govori domišljato. Jer ma koliko da se budeš migoljio, iz ovoga se nećeš izmigoljiti."
<BR>&nbsp;&nbsp;&nbsp;&nbsp;&nbsp;"Jadni mutante", reče Prvi govornik, "nemam ja šta da se migoljim. Zapitajte se sami zbog čega je Bejl Čenis poslat kao mamac na Kalgan - Bejl Čenis koji je, iako mlad i hrabar, skoro isto toliko od vas duhovno inferiorniji kao što je to i ovaj vaš usnuli oficir, ovaj Han Pričer. Zašto nisam otišao ja sam, ili neko od naših ostalih vođa. Neko ko bi vam bio više dorastao?"
<BR>&nbsp;&nbsp;&nbsp;&nbsp;&nbsp;"Možda niste bili dovoljno budalasti, a možda mi niko od vas nije dorastao", primi krajnje samouveren odgovor.
<BR>&nbsp;&nbsp;&nbsp;&nbsp;&nbsp;"Pravi razlog je logičniji. Znali ste da je Čenis iz Druge zadužbine. Nije imao snage da to prikrije. A znali ste i to da ste od njega nadmoćniji, stoga se niste bojali da igrate njegovu igru i da ga sledite, kako je želeo da učinite, ne biste li ga kasnije nadmudrili. Da sam ja otišao na Kalgan, ubili biste me jer bih predstavljao istinsku opasnost, a da sam umakao smrti skrivajući svoj identitet, onda ne bih uspeo da vas ubedim da me pratite po svemiru. Namamilo vas je samo to što ste znali da je inferiorniji. A da ste ostali na Kalganu ni sva sila Druge zadužbine ne bi vam naudila, jer biste bili okruženi vašim ljudima, vašim mašinama i vašom duhovnom moći."
<BR>&nbsp;&nbsp;&nbsp;&nbsp;&nbsp;"Crve, moja duhovna moć je još uvek sa mnom", podseti ga Mazgov, "a ni moji ljudi ni mašine nisu daleko."
<BR>&nbsp;&nbsp;&nbsp;&nbsp;&nbsp;"Tačno, ali niste na Kalganu. Nalazite se ovde u kraljevini Tazenda, koja vam je logično predstavljena kao Druga zadužbina - veoma logično predstavljena. Morala vam je biti tako predstavljena jer vi ste mudar čovek, Prvi građanine, i sledite samo logiku."
<BR>&nbsp;&nbsp;&nbsp;&nbsp;&nbsp;"Tačno, i to je bila trenutna pobeda vaše strane, ali ostalo mi je još vremena da izmamim istinu iz tvog čoveka, Čenisa, i pameti da shvatim da takva neka istina može postojati."
<BR>&nbsp;&nbsp;&nbsp;&nbsp;&nbsp;"A kod nas je postojalo, oh, pa neko ne suviše prepredeno shvatanje da ćete možda otići korak dalje, i zato je Bejl Čenis pripremljen za vas."
<BR>&nbsp;&nbsp;&nbsp;&nbsp;&nbsp;"To sasvim sigurno nije bio, jer sam njegov mozak očerupao kao neko pile. Podrhtavao je preda mnom razgoljen i otvoren dok mi je govorio da je Rosema Druga zadužbina, a ja sam ga zbog te osnovne istine toliko sravnio i samleo da se ni čestica podvale nije mogla uvući u neku mikroskopsku pukotinu."
<BR>&nbsp;&nbsp;&nbsp;&nbsp;&nbsp;"Dosta tačno. Utoliko je bolje što smo bili predostrožni. Već sam vam rekao da je Bejl Čenis bio dobrovoljac. Znate i koja vrsta dobrovoljca? Pre nego što je krenuo iz naše Zadužbine za Kalgan i prema vama podvrgao se drastičnoj operaciji emocija. Mislite li da je bila dovoljna da vas zavara? Zar mislite da bi mentalno netaknuti Bejl Čenis bio u stanju da vas zavara? Ne, i sam Bejl Čenis je bio zavaran zbog nužde, a dobrovoljno. Do same srži svog mozga Bejl Čenis iskreno veruje da je Rosema Druga zadužbina.
<BR>&nbsp;&nbsp;&nbsp;&nbsp;&nbsp;Ima već tri godine kako mi iz Druge zadužbine gradimo takvu iluziju ovde u kraljevini Tazenda, pripremajući se i očekujući vas. Uspeli smo, zar ne? Prodrli ste do Tazende, pa i dalje, do Roseme - ali dalje od toga ne možete."
<BR>&nbsp;&nbsp;&nbsp;&nbsp;&nbsp;"Usuđuješ se da mi kažeš da ni Rosema nije Druga zadužbina?" Mazgov se podiže na noge.
<BR>&nbsp;&nbsp;&nbsp;&nbsp;&nbsp;Na podu Čenis oseti kako se zauvek lome njegove stege u struji mentalne energije Prvog govornika, te se napregnu da bi se uspravio. "Hoćete da kažete da Rosema nije Druga zadužbina", povika s nevericom.
<BR>&nbsp;&nbsp;&nbsp;&nbsp;&nbsp;Životne uspomene, znanje njegovog uma - sve se to izmešalo u magli i vitlalo oko njega.
<BR>&nbsp;&nbsp;&nbsp;&nbsp;&nbsp;"Vidite, Prvi građanine. Čenis je zbunjen baš kao i vi. Naravno da Rosema nije Druga zadužbina. Zar bi bili toliki ludaci da dovedemo vas, najvećeg, najmoćnijeg i najopasnijeg neprijatelja našeg sveta. Oh, ne!
<BR>&nbsp;&nbsp;&nbsp;&nbsp;&nbsp;Neka vaša flota bombarduje Rosemu, Prvi građanine, ako to baš morate. Pustite je neka ništi sve što može. U najgorem slučaju mogu ubiti samo Čenisa i mene, a to vas ne ostavlja u nimalo boljoj situaciji. Ekspedicija Druge zadužbine koja je ovde na Rosemi boravila već tri godine i privremeno delala kao Starci u ovom selu, juče se ukrcala i sada se nalazi na putu za Kalgan. Naravno da će zaobići vašu flotu i stići na Kalgan najmanje jedan dan pre vas, a zbog toga vam sve ovo i pričam. Ukoliko ne budem povukao svoje naređenje po povratku ćete zateći pobunjeno Carstvo, vlast u raspadanju, a jedino će vam ostati lojalni ljudi iz flote koji budu s vama. A oni će biti u beznadežnoj manjini. Osim toga, ljudi iz Druge zadužbine će biti s vašom domaćom flotom i postaraće se da nikoga više ponovo ne preobratite. Gotovo je s vašim Carstvom, mutante."
<BR>&nbsp;&nbsp;&nbsp;&nbsp;&nbsp;Mazgov je polako oborio glavu, a bes i beznađe potpuno pritisnuše njegov duh. "Da. Prekasno... Prekasno... Sad i sam vidim."
<BR>&nbsp;&nbsp;&nbsp;&nbsp;&nbsp;"Sad ga vidiš", potvrdi Prvi govornik, "a sad ga ne vidiš."
<BR>&nbsp;&nbsp;&nbsp;&nbsp;&nbsp;U trenutku očajanja, kada se mozak Mazgova otvori, Prvi govornik - pripravan za taj čas i unapred siguran u njegovu prirodu - brzo u njega prodre. Bio je potreban sasvim beznačajan delić sekunde da bi se obavila potpuna promena.
<BR>&nbsp;&nbsp;&nbsp;&nbsp;&nbsp;"Znači, vratiću se na Kalgan?" upita tiho Mazgov podigavši pogled.
<BR>&nbsp;&nbsp;&nbsp;&nbsp;&nbsp;"Naravno. Kako se osećate?"
<BR>&nbsp;&nbsp;&nbsp;&nbsp;&nbsp;"Izvanredno." On sastavi veđe. "Ko ste vi?"
<BR>&nbsp;&nbsp;&nbsp;&nbsp;&nbsp;"Zar je to važno?"
<BR>&nbsp;&nbsp;&nbsp;&nbsp;&nbsp;"Naravno da nije." Mazgov se manu svog pitanja i dodirnu Pričerovo rame: "Probudi se, Pričeru, idemo kući."
<BR>&nbsp;&nbsp;&nbsp;&nbsp;&nbsp;Dva sata kasnije Bejl Čenis se oseti dovoljno snažnim da sam hoda. Tad upita: "Neće se čak ni setiti?"
<BR>&nbsp;&nbsp;&nbsp;&nbsp;&nbsp;"Nikada. Zadržaće svoje duhovne sposobnosti i svoje Carstvo, ali će mu motivacija biti sasvim drukčija. Predstava o Drugoj zadužbini sada je za njega samo praznina, a on sam je miroljubac. Od sada će biti i mnogo srećniji čovek, još ovih nekoliko godina života koliko mu ostavlja njegov slabašni telesni sastav. A posle, kada bude mrtav, Seldonov plan će biti nastavljen - nekako."
<BR>&nbsp;&nbsp;&nbsp;&nbsp;&nbsp;"A ono je tačno", upita Čenis, "tačno je da Rosema nije Druga zadužbina? Mogao sam da se zakunem, kažem vam, znam da jeste. Nisam lud."
<BR>&nbsp;&nbsp;&nbsp;&nbsp;&nbsp;"Nisi lud, Čenise, već, kao što sam spomenuo, samo izmenjen. Rosema nije Druga zadužbina. Hajde! I mi se vraćamo kući."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
