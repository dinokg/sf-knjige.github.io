<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. "ZNAM..."
<P>&nbsp;&nbsp;&nbsp;&nbsp;&nbsp;Homiru poslednja dva meseca Stetinovog rata nisu sporo prošla. U svom neuobičajenom zvanju Izvanrednog pregovarača našao se usred međuzvedanih poslova, u ulozi koju nije mogao a da ne smatra prijatnom.
<BR>&nbsp;&nbsp;&nbsp;&nbsp;&nbsp;Nije bilo nekih novih većih bitaka - tek nekoliko slučajnih čarki koje jedva da se računaju - uslovi mirovnog sporazuma behu pretreseni bez potrebe da Zadužbina učini neke ustupke. Stetin je sačuvao svoj položaj i gotovo ništa drugo. Njegova flota je raspuštena, posedi van domaćeg sistema behu pretvoreni u autonomije, a dozvoljeno im je da se slobodno izjasne za vraćanje na prethodni status potpune nezavisnosti, ili, pak, za konfederaciju unutar Zadužbine.
<BR>&nbsp;&nbsp;&nbsp;&nbsp;&nbsp;Rat je zvanično okončan na jednom asteroidu iz Terminusovog zvezdanog sistema, na kome se nalazila najstarija svemirska baza Zadužbine. U ime Kalgana sporazum je potpisao Lev Mejrus, dok je Homir bio zainteresovani posmatrač.
<BR>&nbsp;&nbsp;&nbsp;&nbsp;&nbsp;Za sve to vreme nije imao prilike da se vidi sa dr Darelom, a ni sa nekim od ostalih. No, to jedva da je imalo nekog značaja. Njegova vest je mogla da pričeka... i, kao i uvek, na tu misao on se nasmeši.
<BR>
<BR>&nbsp;&nbsp;&nbsp;&nbsp;&nbsp;Dr Darel se vratio na Terminus nekoliko dana posle Dana pobede, a te iste večeri njegov dom posluži kao zborno mesto onoj istoj petorici ljudi koja je pre deset meseci skovala svoj početni plan.
<BR>&nbsp;&nbsp;&nbsp;&nbsp;&nbsp;Otezali su s večerom, a i kasnije, dok su pljuckali vino, kao da su oklevali da se vrate na staru temu.
<BR>&nbsp;&nbsp;&nbsp;&nbsp;&nbsp;Dok je jednim okom uporno piljio u purpurnu dubinu svoje vinske čaše, Džoul Terbor beše taj koji je više promrmljao nego glasno izgovorio: "Pa, Homire, vidim da se sada baviš državnim poslovima? Dobro si izveo ovu stvar."
<BR>&nbsp;&nbsp;&nbsp;&nbsp;&nbsp;"Ja?" Man se veselo naglas nasmeja. Iz nekih razloga već mesecima nije zamuckivao. "Ništa ja s tim nemam. Sve je to Arkadija. Uzgled budi rečeno, Darele, kako je? Čujem da se vraća sa Trantora?"
<BR>&nbsp;&nbsp;&nbsp;&nbsp;&nbsp;"Tačno si obavešten", tiho odvrati Darel. "Njen brod treba da pristane kroz nedelju dana." Kriomice pogleda u ostale, ali čuli su se samo pomešani neodređeni radosni usklici. Ništa drugo.
<BR>&nbsp;&nbsp;&nbsp;&nbsp;&nbsp;"Znači, gotovo je", primeti Terbor. "Ko je sve ovo mogao da predskaže pre deset meseci! Man je bio na Kalganu i vratio se. Arkadija je bila na Kalganu i Trantoru, pa se i ona vraća. Bili smo u ratu i pobedili u njemu, tako mi svemira. Kažu da se velika istorijska kretanja mogu predskazati, ali zar izgleda zamislivo da se uopšte moglo predskazati sve ono što se zbilo i potpuno pomelo sve nas koji smo kroz to prošli."
<BR>&nbsp;&nbsp;&nbsp;&nbsp;&nbsp;"Koješta", kiselo dobaci Antor. "Uostalom, zbog čega toliko likuješ? Govoriš kao da smo doista izvojevali rat, mada smo zapravo samo pobedili u jednoj sitnoj krizi čija je jedina svrha zapravo bila da naše umove odvrati od onog pravog neprijatelja."
<BR>&nbsp;&nbsp;&nbsp;&nbsp;&nbsp;Nastade neprijatan tajac u koji je neskladnu notu unosio jedino jedva primetni smešak Homira Mana.
<BR>&nbsp;&nbsp;&nbsp;&nbsp;&nbsp;Stegnutom pesnicom Antor jarosno udari o doručje svoje naslonjače: "Da, govorim o Drugoj zadužbini. Niko je ne spominje, i, ako pravilno zaključujem, ulaže se svaki napor da se o njoj ne misli. Da li to potiče od toga što je toliko privlačna ova atmosfera pobede koja je zatupela ovaj svet idiota, da i vi osećate da morate u njoj učestvovati? Prevrćite se preko glave, onda, idite na rukama dok ne udarite u neki zid, lupajte jedan drugog po leđima, prosipajte konfete kroz prozor. Radite sve što vam je drago, samo isterajte to iz sebe, a kad s tim završite i budete opet oni stari, vratite se da porazgovaramo o problemu koji i danas postoji upravo onako kako je postojao i pre deset meseci, kad ste se bečili preko ramena zazirući od nepoznatog. Zar zaista mislite da treba manje strahovati od Gospodara duha iz Druge zadužbine zbog toga što ste potukli jednog budalastog manipulanta svemirskih brodova?" Sav crven u licu i zadihan, on zastade.
<BR>&nbsp;&nbsp;&nbsp;&nbsp;&nbsp;"Hoćeš li me saslušati, Antore" spokojno upita Man. "Ili bi radije i dalje ostao u ulozi gromoglasnog zaverenika?"
<BR>&nbsp;&nbsp;&nbsp;&nbsp;&nbsp;"Kaži šta imaš, Homire", primeti Darel, "ali kako bi bilo da se svi uzdržimo od preterano slikovitog rečnika. U svoje vreme i na svom mestu on može biti lep, ali mi je danas dojadio."
<BR>&nbsp;&nbsp;&nbsp;&nbsp;&nbsp;Homir Man se zavali u naslonjaču i pažljivo dopuni svoju čašu iz boce koja mu je bila kraj lakta.
<BR>&nbsp;&nbsp;&nbsp;&nbsp;&nbsp;"Na Kalgan sam poslat da saznam, koliko uspem, iz arhive u palati Mazgova. U tome sam proveo nekoliko meseci. Ne tražim nikakvu pohvalu za obavljeni posao. Kao što sam već spomenuo, ulazak mi je obezbedilo Arkadijino odrešito mešanje u ovu stvar. Činjenica je, međutim, da sam svom prvobitnom, priznajem ne malom, poznavanju života Mazgova i njeogovog vremena pridodao plodove obimnog rada na prvobitnoj građi koja nikome nije bila dostupna.
<BR>&nbsp;&nbsp;&nbsp;&nbsp;&nbsp;Stoga sam u jedinstvenom položaju da mogu proceniti istinsku opasnost od Druge zadužbine, mnogo više nego ovaj naš prijatelj koji se lako uzbuđuje."
<BR>&nbsp;&nbsp;&nbsp;&nbsp;&nbsp;"I", zapara glasom Antor, "kakva je tvoja ocena opasnosti?"
<BR>&nbsp;&nbsp;&nbsp;&nbsp;&nbsp;"Da je nema."
<BR>&nbsp;&nbsp;&nbsp;&nbsp;&nbsp;Posle kraćeg ćutanja Evlet Semik upita s izrazom zaprepašćene neverice: "Hoćeš reći da nema nikakve opasnosti?"
<BR>&nbsp;&nbsp;&nbsp;&nbsp;&nbsp;"Sigurno. Prijatelji, Druge zadužbine nema!"
<BR>
<BR>&nbsp;&nbsp;&nbsp;&nbsp;&nbsp;Antorovi očni kapci se polako spustiše; sedeo je prebledelog, bezizraznog lica.
<BR>&nbsp;&nbsp;&nbsp;&nbsp;&nbsp;Našavši se u središtu pažnje, što mu je prijalo, Man produži: "Štaviše, nikada nije ni postojala."
<BR>&nbsp;&nbsp;&nbsp;&nbsp;&nbsp;"Na čemu zasnivaš ovaj čudni zaključak?" upita Darel.
<BR>&nbsp;&nbsp;&nbsp;&nbsp;&nbsp;"Osporavam da je čudan. Svima vama poznata je priča o traganju Mazgova za Drugom zadužbinom. Ali šta znate o dubini te potrage - o veri u njenu opravdanost? Na raspolaganju su mu stajala ogromna sredstva i on ih nije štedeo. Bio je iskreno uveren u potrebu potrage - a ipak nije uspeo. Nije pronađena nikakva Druga zadužbina."
<BR>&nbsp;&nbsp;&nbsp;&nbsp;&nbsp;"Čovek teško da bi i mogao očekivati da će biti pronađena", nervozno primeti Terbor. "Imala je načina da se zaštiti od ljubopitljivih umova."
<BR>&nbsp;&nbsp;&nbsp;&nbsp;&nbsp;"Čak i onda kad je taj ljubopitljivi um bio um mutanta Mazgova? Mislim da nije tako. Ali valjda ne očekujete da vam za pet minuta iznesem suštinu pedeset knjiga izveštaja. Na osnovu mirovnog sporazuma sve one će vremenom postati deo Seldonovog istorijskog muzeja, pa ćete slobodno i natenane moći da ih proučavate, kao što sam to ja uradio. Međutim, naići ćete na nedvosmisleni zaključak, a njega sam vam već izneo. Nema i nikada nije bilo Druge zadužbine"
<BR>&nbsp;&nbsp;&nbsp;&nbsp;&nbsp;"A šta je onda zaustavilo Mazgova?" umeša se Semik.
<BR>&nbsp;&nbsp;&nbsp;&nbsp;&nbsp;"Velika Galaksijo, a šta misliš da ga je zaustavila, kao što će i nas. Najveća predrasuda ovog doba jeste ta da su Mazgova u osvajačkoj karijeri osujetila neka tajanstvena bića superiornija čak i od njega. Sve to proističe iz gledanja u pogrešnoj svetlosti.
<BR>&nbsp;&nbsp;&nbsp;&nbsp;&nbsp;Naravno da u Galaksiji nema toga ko ne bi znao da je Mazgov bio fizička i psihička grdoba. Umro je sa tridesetak godina, zato što njegovo neprilagođeno telo više nije moglo savladati svoju škripavu mašineriju. Nekoliko godina pre smrti bolovao je. A i kad je bio u najboljem zdravlju, to bi se kod običnog čoveka smatralo slabim zdravljem. U redu! Osvojio je Galaksiju i prirodnim tokom stvari počeo da umire. Čudo je da je dospeo i dotle i toliko postigao. Prijatelji, sve to piše veoma čitkim slovima. Samo će vam biti potrebno strpljenje. Treba samo da pokušate da na sve te činjenice pogledate u novoj svetlosti."
<BR>&nbsp;&nbsp;&nbsp;&nbsp;&nbsp;"Dobro, da to probamo, Mane", zamišljeno će Darel. "Biće to zanimljiv pokušaj, i ako ništa drugo bar će nam misli učiniti gipkijim. Šta je s onim doterivanim ljudima - čije nam je snimke Antor doneo pre skoro godinu dana? Pomozi nam da i njih pogledamo u novoj svetlosti."
<BR>&nbsp;&nbsp;&nbsp;&nbsp;&nbsp;"To je lako. Koliko je stara kao nauka encefalografska analiza? Ili, da to drukčije izrazim, koliko je razvijeno proučavanje neuronskih puteva?"
<BR>&nbsp;&nbsp;&nbsp;&nbsp;&nbsp;"Tu smo tek na početku. To priznajem", reče Darel.
<BR>&nbsp;&nbsp;&nbsp;&nbsp;&nbsp;"Dobro. Koliko se onda možemo pouzdati u tumačenje onog što ste Antor i ti nazvali 'prepravljenom zaravni'? Imate teorije, ali koliko možete biti sigurni? Dovoljno sigurni da ih možete smatrati čvrstom osnovom za postojanje moćne sile koju sve drugo negira? Postuliranjem neke nadljudske i arbitrarne volje uvek je lako objasniti nepoznato.
<BR>&nbsp;&nbsp;&nbsp;&nbsp;&nbsp;To je veoma ljudska pojava. U toku čitave galaktičke istorije bilo je slučajeva da su se izolovani planetarni sistemi vraćali na varvarstvo, i šta bismo tu čuli? U svakom takvom slučaju ti divljaci pripisuju neshvatljive prirodne sile - nevreme, boleštine, sušu - osetljivim bićima, moćnijim i arbitrarnijim od ljudi.
<BR>&nbsp;&nbsp;&nbsp;&nbsp;&nbsp;Mislim da to nazivaju antropomorfizmom, a u ovoj stvari mi smo divljaci i tome se prepuštamo. Kako malo poznajemo duhovnu nauku, te sve ono što ne poznajemo propisujemo nadljudima - u ovom slučaju ljudima Druge zadužbine, oslanjajući se na nagoveštaj koji nam je Seldon dao."
<BR>&nbsp;&nbsp;&nbsp;&nbsp;&nbsp;"Oh", prekide ga Antor, "dakle, ti se ipak sećaš Seldona. Pomislio sam da si ga zaboravio. Seldon je rekao da postoji Druga zadužbina. Rasvetli to."
<BR>&nbsp;&nbsp;&nbsp;&nbsp;&nbsp;"A da li su vama poznate sve Seldonove namere? Da li znate koje su nužnosti obuhvaćene njegovim proračunima? Možda je Druga zadužbina krajnje neophodno strašilo-plašilo se krajnje određenim zadatkom. Uzmimo, na primer, kako smo potukli Kalgan. Šta si ono spominjao u poslednjem nizu članaka, Terbore?"
<BR>&nbsp;&nbsp;&nbsp;&nbsp;&nbsp;Terbor pomeri svoju telesinu: "A vidim na šta ciljaš. Bio sam na Kalganu pred kraj, Darele, i bilo je očigledno da je moral na planeti bio neverovatno nizak. Pregledao sam njihovu novinsku arhivu: ovaj, očekivali su poraz. Zapravo, potpuno ih je obeshrabrila i sama pomisao na to da će vremenom Druga zadužbina preuzeti stvar u svoje ruke svrstavajući se, naravno, uz Prvu."
<BR>&nbsp;&nbsp;&nbsp;&nbsp;&nbsp;"Baš tako", produži Man. "Ja sam tamo bio tokom čitavog rata. Rekao sam Stetinu da nema Druge zadužbine i on mi je poverovao. Bio je samouveren. Ali nije bilo načina da se postigne da ljudi iznenada prestanu da veruju u ono u šta su verovali celog svog života, tako da je mit kasnije odigrao veoma korisnu ulogu u Seldonovoj kosmičkoj partiji šaha."
<BR>&nbsp;&nbsp;&nbsp;&nbsp;&nbsp;Međutim, Antor sasvim naprečac otvori oči i podrugljivo uperi pogled u Manovu priliku: "Tvrdim da lažeš."
<BR>&nbsp;&nbsp;&nbsp;&nbsp;&nbsp;Homir preblede: "Ne vidim zašto bih podnosio, a još manje odgovarao na optužbe ove vrste."
<BR>&nbsp;&nbsp;&nbsp;&nbsp;&nbsp;"To tvrdim bez namere da te lično uvredim. Ne možeš a da ne lažeš; nisi ni svestan da lažeš. Ali ipak, ti lažeš!"
<BR>&nbsp;&nbsp;&nbsp;&nbsp;&nbsp;Semik položi svoju uvelu šaku na mladićev rukav: "Lakše, momče!"
<BR>&nbsp;&nbsp;&nbsp;&nbsp;&nbsp;Antor nimalo nežno strese njegovu šaku i reče: "Gubim strpljenje s vama. Ovog čoveka nisam video više od pet-šest puta u životu, a ipak mislim da se neverovatno izmenio. Vi ostali ga godinama poznajete, a prelazite preko toga. Već to bi bilo dosta da čovek poludi. Da li vi ovog čoveka, kojega smo saslušali, nazivate Homirom Manom? Nije to onaj Homir Man koga sam ja poznavao."
<BR>&nbsp;&nbsp;&nbsp;&nbsp;&nbsp;Šok izazva metež koga nadjača Manov glas: "Tvrdiš da sam varalica?"
<BR>&nbsp;&nbsp;&nbsp;&nbsp;&nbsp;"Možda ne u uobičajenom smislu", povika Antor iznad žagora, "ali ipak varalica. Tišina! Tražim da me saslušate."
<BR>&nbsp;&nbsp;&nbsp;&nbsp;&nbsp;Da bi ih primirio, besno se namršti: "Da li se neko seća onog Homira Mana koga se ja sećam - u sebe povučenog bibliotekara koji nikada ne bi progovorio a da se vidno ne uzbudi; čoveka sa nervoznim glasom koji bi svoje nesigurne rečenice mucao? Da li ovaj čovek zvuči kao on? Tečno govori, samouveren je, pun teorija, i, svemira mi, ne muca. Je li to ista osoba?"
<BR>&nbsp;&nbsp;&nbsp;&nbsp;&nbsp;Čak je i Man izgledao zbunjen, a Pelej Antor produži: "Kako bi bilo da ga proverimo?"
<BR>&nbsp;&nbsp;&nbsp;&nbsp;&nbsp;"Kako?" upita Darel.
<BR>&nbsp;&nbsp;&nbsp;&nbsp;&nbsp;"Vi pitate kako! Postoji očigledan način. Imate li onaj njegov encefalografski snimak od pre deset meseci? Napravite novi i uporedite."
<BR>&nbsp;&nbsp;&nbsp;&nbsp;&nbsp;On uperi prstom u namrštenog bibliotekara i plahovito reče: "Čikam ga da odbije da se podvrgne analizi!"
<BR>&nbsp;&nbsp;&nbsp;&nbsp;&nbsp;"Nemam ništa protiv", izazovno će Man. "Ja sam onakav kakav sam oduvek bio."
<BR>&nbsp;&nbsp;&nbsp;&nbsp;&nbsp;"Kako znaš", prezrivo dobaci Antor. "Otići ću i dalje. Nikome ovde ne verujem. Želim da se svako podvrgne analizi. Bio je rat. Man je bio na Kalganu; Terbor na brodu i svugde po ratištu. I Darel i Semik su bili odsutni - nemam pojma gde su bili. Samo sam ja ostao ovde u osami i na sigurnom mestu, tako da se više ne mogu pouzdati ni u kog od vas. A da bi igra bila poštena i ja ću se podvrgnuti proveri. Slažemo li se? Ili treba da vas ostavim i da nastavim sam?"
<BR>&nbsp;&nbsp;&nbsp;&nbsp;&nbsp;Terbor sleže ramenima govoreći: "Nemam ništa protiv."
<BR>&nbsp;&nbsp;&nbsp;&nbsp;&nbsp;"Već sam rekao da nemam", ponovi Man.
<BR>&nbsp;&nbsp;&nbsp;&nbsp;&nbsp;Semik mahnu rukom u znak nemog pristanka, a Antor pričeka na Darela. Darel najzad klimnu.
<BR>&nbsp;&nbsp;&nbsp;&nbsp;&nbsp;"Uzmite najpre moj", reče Antor.
<BR>
<BR>&nbsp;&nbsp;&nbsp;&nbsp;&nbsp;Dok je mladi neurolog, spustivši očne kapke, duboko zamišljen, nepomično sedeo na stolici, igle su delikatno upisivale svoje putanje unutar unakrsnih linija.
<BR>&nbsp;&nbsp;&nbsp;&nbsp;&nbsp;Darel iz arhive izvadi fasciklu sa starim Antorovim encefalografskim snimcima. Pokaza ih Antoru. "To je tvoj potpis, je li tako?"
<BR>&nbsp;&nbsp;&nbsp;&nbsp;&nbsp;"Da, da. To su moji snimci. Uporedite."
<BR>&nbsp;&nbsp;&nbsp;&nbsp;&nbsp;Skener je projektovao nove i stare snimke na ekran. Svih šest kriva na svakom snimku bejahu tu, a u mraku se sa promuklom jasnoćom zaori Manov glas: "Pogledajte tamo. Postoji neka promena."
<BR>&nbsp;&nbsp;&nbsp;&nbsp;&nbsp;"To su primarni talasi čeonog režnja. Homire, to ništa ne znači. Ti novi šiljci koje pokazuješ predstavljaju samo gnev. Drugi su važni."
<BR>&nbsp;&nbsp;&nbsp;&nbsp;&nbsp;Dodirnuo je komandno dugme i šest parova se stopiše i podudariše. Jedino su veće amplitude primarnih talasa stvarale udvojene linije.
<BR>&nbsp;&nbsp;&nbsp;&nbsp;&nbsp;"Zadovoljni?" upita Antor.
<BR>&nbsp;&nbsp;&nbsp;&nbsp;&nbsp;Darel odsečno klimnu i sam zauze mesto. Semik dođe na red posle njega, a za njim Terbor. Bez reči behu uzete krive: bez reči behu upoređene. Man je poslednji zauzeo mesto. Na trenutak je oklevao, a zatim sa malko očajanja u glasu primeti: "Ovaj, čujte, ja sam poslednji došao na red i nervozan sam. Očekujem da će se to uzeti u obzir."
<BR>&nbsp;&nbsp;&nbsp;&nbsp;&nbsp;"Naravno", potvrdi mu Darel. "Svako tvoje svesno osećanje uticaće samo na primarne talase, a oni nisu bitni."
<BR>&nbsp;&nbsp;&nbsp;&nbsp;&nbsp;U muklom tajcu koji posle toga nastade izgledalo je kao da prolaze časovi... A zatim u tami, dok su upoređivali, Antor hrapavo reče: "Naravno, naravno, to je samo početak kompleksa. Zar nije to ono što je rekao? Prepravljanje ne postoji, to je običan antropomorfni pojam - ali, pogledajte ovo! Koincidencija - pretpostavljam."
<BR>&nbsp;&nbsp;&nbsp;&nbsp;&nbsp;"Šta je", vrisnu Man.
<BR>&nbsp;&nbsp;&nbsp;&nbsp;&nbsp;Darelova ruka steže bibliotekarevo rame: "Miruj, Mane... po tebi je neko petljao; oni su te prilagodili."
<BR>&nbsp;&nbsp;&nbsp;&nbsp;&nbsp;Svetlost se ponovo upali, a Man se napaćena pogleda obazre, pokušavajući da se usiljeno osmehne. "Ne mislite to, valjda, ozbiljno? Mora biti da nešto hoćete s ovim. Proveravate me, zar ne?"
<BR>&nbsp;&nbsp;&nbsp;&nbsp;&nbsp;No, Darel samo kruto odmahnu glavom: "Ne, ne, Homire. Istina je."
<BR>&nbsp;&nbsp;&nbsp;&nbsp;&nbsp;Bibliotekareve oči se odjednom napuniše suzama. "Uopšte se ne osećam drukčijim. Ne verujem u to." A onda iznenada uvereno reče: "Svi ste vi u ovo umešani. To je zavera."
<BR>&nbsp;&nbsp;&nbsp;&nbsp;&nbsp;Darel pokuša da ga pokretom primiri, ali Man strese njegovu ruku i zareža: "Nameravate da me ubijete. Tako mi svemira, hoćete da me ubijete!"
<BR>&nbsp;&nbsp;&nbsp;&nbsp;&nbsp;Antor se u jednom skoku baci na njega. Začu se oštro pucketanje kosti o kost, i Homer omlitavi i sruči se sa izrazom straha na licu.
<BR>&nbsp;&nbsp;&nbsp;&nbsp;&nbsp;Antor se dršćući podiže: "Bolje bi bilo da ga vežemo i da mu zapušimo usta. Kasnije ćemo odlučiti šta ćemo s njim." Zagladio je svoju dugačku kosu unazad.
<BR>&nbsp;&nbsp;&nbsp;&nbsp;&nbsp;"Kako si pogodio", ođednom upita Terbor, "da nešto sa njim nije u redu?"
<BR>&nbsp;&nbsp;&nbsp;&nbsp;&nbsp;Antor se podsmešljivo okrenu prema njemu: "Nije bilo nimalo teško. Vidite, slučajno znam gde se zaista nalazi Druga zadužbina."
<BR>&nbsp;&nbsp;&nbsp;&nbsp;&nbsp;Kod uzastopnih duševnih potresa dejstvo se smanjuje...
<BR>&nbsp;&nbsp;&nbsp;&nbsp;&nbsp;Semik blago upita: "Jesi li siguran? Ovaj, upravo smo kroz tako nešto prošli s Manom..."
<BR>&nbsp;&nbsp;&nbsp;&nbsp;&nbsp;"Ovo nije baš isto", uzvrati Antor. "Darele, onog dana kad je započeo rat razgovarao sam s vama veoma ozbiljno. Pokušao sam da vas nateram da odete sa Terminusa. Da sam mogao da se u vas pouzdam, još tada bih vam saopštio ovo što ću vam sada reći."
<BR>&nbsp;&nbsp;&nbsp;&nbsp;&nbsp;"Hoćeš da kažeš da već pola godine znaš odgovor?" nasmeši se Darel.
<BR>&nbsp;&nbsp;&nbsp;&nbsp;&nbsp;"Znao sam ga od onog trenutka kad sam saznao da je Arkadija otišla na Trantor."
<BR>&nbsp;&nbsp;&nbsp;&nbsp;&nbsp;Preneražen, Darel skoči na noge: "Šta s tim ima Arkadija? Šta si time hteo da kažeš?"
<BR>&nbsp;&nbsp;&nbsp;&nbsp;&nbsp;"Apsolutno ništa drugo do ono što je vidljivo na površini nama tako dobro poznatih zbivanja. Arkadija odlazi na Kalgan i u strahu beži u samo središte Galaksije, umesto da se vrati kući. Menjaju poručnika Diridža, našeg najboljeg agenta na Kalganu - Homir Man odlazi na Kalgan i njega takođe menjaju. Mazgov je osvojio Galaksiju, ali, začudo, od Kalgana pravi svoje sedište; sve to me navodi da se upitam da li je bio osvajač ili, možda, oruđe. Na svakom koraku susrećemo se sa Kalganom, Kalganom - i samo Kalganom, s tim svetom koji je nekako preživeo i netaknut izišao iz svih borbi generalisimusa u toku jednog stoleća."
<BR>&nbsp;&nbsp;&nbsp;&nbsp;&nbsp;"I kakav je, dakle, tvoj zaključak?"
<BR>&nbsp;&nbsp;&nbsp;&nbsp;&nbsp;"Jasan." Antorov pogled je goreo. "Druga zadužbina se nalazi na Kalganu."
<BR>&nbsp;&nbsp;&nbsp;&nbsp;&nbsp;"Antore, bio sam na Kalganu", prekide ga Terbor, "bio sam tamo prošle nedelje. Ako je Druga zadužbina na njemu, onda sam ja lud. Lično, mislim da si ti lud."
<BR>&nbsp;&nbsp;&nbsp;&nbsp;&nbsp;Mladić se ogorčeno okrenu prema njemu: "Ti, debela budalo! Kako bi ti očekivao da Druga zadužbina izgleda? Kao gimnazija? Možda očekuješ da zračno polje jednim snopom, zelenom i purpurnom bojom ispiše 'Druga zadužbina' duž prilaznog svemirskog puta? Čuj me, Terbore. Ma gde da se nalazi, to je zatvorena oligarhija. Moraju biti dobro skriveni na svetu na kome postoje, kao što je i sam taj svet skriven od ostatka Galaksije."
<BR>&nbsp;&nbsp;&nbsp;&nbsp;&nbsp;Terboru zaigra brada: "Nimalo mi se ne dopada tvoje držanje, Antore."
<BR>&nbsp;&nbsp;&nbsp;&nbsp;&nbsp;"To me mnogo brine", dobi sarkastičan odgovor. "Obazri se oko sebe ovde na Terminusu. Nalazimo se u središtu - jezgru - izvorištu Prve zadužbine i sveg njenog saznanja iz oblasti fizike. Pa, koliki deo stanovništva čine fizičari? Možete li rukovati stanicom za prenos energije? Šta znate o načinu rada hiperatomskog motora? A? Broj pravih naučnika na Terminusu - čak i na Terminusu - iznosi manje od jedan odsto od ukupnog stanovništva.
<BR>&nbsp;&nbsp;&nbsp;&nbsp;&nbsp;A kako je onda s Drugom zadužbinom, gde se mora sačuvati tajnost? Upućenih će tamo biti još manje, a oni će biti skriveni čak i od svog rođenog sveta."
<BR>&nbsp;&nbsp;&nbsp;&nbsp;&nbsp;"Čuj", oprezno će Semik. "Upravo smo sredili Kalgan..."
<BR>&nbsp;&nbsp;&nbsp;&nbsp;&nbsp;"To jesmo. To jesmo", podsmešljivo primeti Antor. "Oh, kako slavimo tu pobedu! Gradovi su još praznično osvetljeni, još prašte vatrometi, još kliču preko televizora. A šta sad, sad, kad se ponovo traga za Drugom zadužbinom, gde je poslednje mesto na kome ćemo je potražiti; gde je poslednje mesto gde će je svako potražiti? Tačno! Kalgan"
<BR>&nbsp;&nbsp;&nbsp;&nbsp;&nbsp;Znate, nismo im naudili, ne uistinu. Uništili smo nešto brodova, poubijali nekoliko hiljada, pocepali njihovo carstvo, preuzeli nešto od njihove trgovačke i privredne moći - ali sve to ne znači ništa. Kladim se da ni jednom pripadniku prave vladajuće klase na Kalganu nije pričinjena ni najmanja neprijatnost. Naprotiv, sad su sigurni od radoznalaca. Ali ne i od moje radoznalosti. Šta kažete, Darele?"
<BR>&nbsp;&nbsp;&nbsp;&nbsp;&nbsp;Darel sleže ramenima. "Zanimljivo. Pokušavam da ovo uskladim s jednom porukom koju sam pre nekoliko meseci primio od Arkadije."
<BR>&nbsp;&nbsp;&nbsp;&nbsp;&nbsp;"Oh, poruka", upita Antor, "a kako je glasila?"
<BR>&nbsp;&nbsp;&nbsp;&nbsp;&nbsp;"Pa, nisam siguran. Tri kratke reči. Ali zanimljivo je."
<BR>&nbsp;&nbsp;&nbsp;&nbsp;&nbsp;"Čujte", brižno zainteresovan upade Semik, "ima nešto što ne shvatam."
<BR>&nbsp;&nbsp;&nbsp;&nbsp;&nbsp;"A to bi bilo?"
<BR>&nbsp;&nbsp;&nbsp;&nbsp;&nbsp;Semik je brižljivo odabirao reči, a dok je svaku ponaosob pevuckajući i sa oklevanjem izgovarao odizala mu se staračka gornja usna: "Eto, Homir Man malopre reče da je Hari Seldon lagao kad je rekao da je osnovao Drugu zadužbinu. Ti sad pričaš da nije tako i da Seldon nije lagao, a?"
<BR>&nbsp;&nbsp;&nbsp;&nbsp;&nbsp;"Tačno, nije lagao. Seldon je rekao da je osnovao Drugu zadužbinu i to je i učinio."
<BR>&nbsp;&nbsp;&nbsp;&nbsp;&nbsp;"Dobro, neka je tako, ali rekao je još nešto. Rekao je da je osnovao dve Zadužbine na suprotnim krajevima Galaksije. E, mladiću, to je bila laž - jer Kalgan nije na suprotnom kraju Galaksije."
<BR>&nbsp;&nbsp;&nbsp;&nbsp;&nbsp;"To je nevažno", kao da se ljutnu Antor. "Možda je to bilo da bi se zaštitila. Najzad, razmislite... Kakvu bi stvarnu svrhu imalo to da Duhovni gospodari budu na suprotnom kraju Galaksije? Kakva je njihova funkcija? Da pomognu da se Plan sačuva. Ko su glavni igrači u Planu? Mi, Prva zadužbina. Odakle mogu da najbolje motre na nas i da odgovore svom zadatku? Na suprotnom kraju Galaksije? Smešno! Zapravo, nalaze se na pedeset parseka odavde, što je mnogo logičnije."
<BR>&nbsp;&nbsp;&nbsp;&nbsp;&nbsp;"Taj mi se argument sviđa", reče Darel. "Razborit je. Čujte, Man je već neko vreme pri svesti, predlažem da ga oslobodimo. On stvarno ne može nikome pričiniti neko zlo."
<BR>&nbsp;&nbsp;&nbsp;&nbsp;&nbsp;Antor htede da se usprotivi, ali Homir je živahno klimao glavom. Pet sekundi docnije isto toliko živahno je trljao zglavke svojih ruku.
<BR>&nbsp;&nbsp;&nbsp;&nbsp;&nbsp;"Kako se osećaš", upita Darel.
<BR>&nbsp;&nbsp;&nbsp;&nbsp;&nbsp;"Grozno", zlovoljno će Man. "Ali nije važno. Nešto bih želeo da upitam ovog našeg mladog pametnjakovića. Čuo sam šta je imao da kaže, pa molim za dozvolu da upitam šta ćemo sada preduzeti."
<BR>&nbsp;&nbsp;&nbsp;&nbsp;&nbsp;Zavladalo je neko čudno i neumesno ćutanje.
<BR>&nbsp;&nbsp;&nbsp;&nbsp;&nbsp;Man se gorko osmehnu. "Pretpostavimo da Kalgan jeste Druga zadužbina. Ko je to na Kalganu? Kako ćete ih pronaći? Kako ćete se s njima uhvatiti ukoštac ako ih pronađete, a?"
<BR>&nbsp;&nbsp;&nbsp;&nbsp;&nbsp;"Ma kako da to čudno zvuči", upade Darel, "ja na to mogu odgovoriti. Da vam ispričam čime smo se Semik i ja bavili ovo pola godine? To će tebi, Antore, pružiti još jedan razlog zbog čega mi je toliko bilo stalo da sve ovo vreme ostanem na Terminusu.
<BR>&nbsp;&nbsp;&nbsp;&nbsp;&nbsp;Pre svega, encefalografskom analizom sam se bavio mnogo više nego što je to iko od vas mogao da posumnja. Otkriti umove pripadnika Druge zadužbine mnogo je tananiji posao nego što je obično pronalaženje 'prepravljenih zaravni' - i, zapravo, to nisam postigao. Ali sam se dovoljno približio tome.
<BR>&nbsp;&nbsp;&nbsp;&nbsp;&nbsp;Da li neko od vas zna kako funkcioniše emocionalna kontrola? Još od vremena Mazgova ona je postala popularna kod romanopisaca i o njoj je napisano, izgovoreno i snimljeno mnogo gluposti. Uglavnom se tretirala kao nešto tajanstveno i okultno. A ona to, naravno, nije. Svako zna da je mozak izvor na desetine hiljada elektromagnetskih polja. Svako i najmanje osećanje na manje-više složen način menja ta polja, a i to je sigurno poznato svakome.
<BR>&nbsp;&nbsp;&nbsp;&nbsp;&nbsp;Moguće je zamisliti um koji može osetiti ova promenljiva polja, pa čak i odgovarati na njih. To jest, u velikom mozgu može postojati jedan naročit organ koji bi bio u stanju da preuzme svaki raspored polja koji otkrije. Kako bi on to tačno obavio nemam predstavu, ali to nije važno. Da sam, na primer, slep, ipak bih mogao upoznati značenje fotona i energetskih kvantuma, i bilo bi mi shvatljivo da apsorpcija fotona te energije može dovesti do hemijskih promena u nekom telesnom organu tako da se njeno prisustvo može otkriti. Mada, naravno, ne bih bio u stanju da na osnovu toga shvatim boju.
<BR>&nbsp;&nbsp;&nbsp;&nbsp;&nbsp;Da li svi ovo razumete?"
<BR>&nbsp;&nbsp;&nbsp;&nbsp;&nbsp;Antor odlučno potvrdi glavom, a ostali sumnjičavo.
<BR>&nbsp;&nbsp;&nbsp;&nbsp;&nbsp;"Takav hipotetični duhovni rezonantni organ mogao bi obaviti ono što se popularno naziva 'čitanjem osećanja', pa čak i 'čitanjem misli', što je zapravo nešto tananije, na taj način što bi se usklađivao sa poljima koja emituju drugi umovi. Posle toga bi se lako dalo zamisliti da postoji neki sličan organ koji bu u stvari nametnuo nekom drugom umu promenu. Svojim snažnijim poljem mogao bi usmeravati slabije polje drugog uma - onako kao što jak magnet usmerava atomsku dvopolnost čelične šipke i ostavlja je posle toga namagnetisanom.
<BR>&nbsp;&nbsp;&nbsp;&nbsp;&nbsp;Proračune Druge zadužbine razrešio sam u tom smislu da sam razvio funkciju koja će predskazati neophodnu kombinaciju neuronskih puteva koji bi omogućili formiranje organa one vrste kakvu sam upravo opisao - ali, na žalost, funkcija je suviše složena da bi se mogla rešiti pomoću do sada poznatih matematičkih sredstava. Šteta, jer to znači da nikada neću otkriti obrađivače umova samo na osnovu encefalografskih snimaka.
<BR>&nbsp;&nbsp;&nbsp;&nbsp;&nbsp;Međutim, uspeo sam da učinim nešto drugo. Uspeo sam da, uz Semikovu pomoć, napravim nešto što sam nazvao mentalnim statičkim uređajem. Nije nedostupno modernoj nauci da stvori izvor energije koji će podražavati raspored elektromagnetskog polja encefalografskog tipa. Štaviše, može se napraviti tako da se potpuno nasumce menja, stvarajući, kad je u pitanju posebno duhovno čulo, neku vrstu 'šuma' ili 'statičkog polja' kojim bi se zamaskirali ostali umovi s kojima bi mogao biti u kontaktu.
<BR>&nbsp;&nbsp;&nbsp;&nbsp;&nbsp;Da li i dalje shvatate?"
<BR>&nbsp;&nbsp;&nbsp;&nbsp;&nbsp;Semik se zakikota. I ne znajući potpomogao je stvaranju, ali je pogodio, sasvim tačno je pogodio. Još je u starcu ostao poneki trik...
<BR>&nbsp;&nbsp;&nbsp;&nbsp;&nbsp;"Mislim da shvatam", reče Antor.
<BR>&nbsp;&nbsp;&nbsp;&nbsp;&nbsp;"Uređaj se prilično lako može napraviti, a na raspolaganju su mu bila sva sredstva Zadužbine, pošto je ovo rađeno u okviru vojnog istraživačkog rada. Sada su gradonačelnikove kancelarije i Zakonodavna skupština okruženi mentalnim statičkim poljem. A i većina naših ključnih fabrika. Pa i ova zgrada. Kasnije će to biti i svako ono mesto koje budemo poželeli da apsolutno zaštitimo od Druge zadužbine ili nekog budućeg Mazgova. Eto, u tome je stvar."
<BR>&nbsp;&nbsp;&nbsp;&nbsp;&nbsp;Završio je jednim jednostavnim pokretom ruke.
<BR>&nbsp;&nbsp;&nbsp;&nbsp;&nbsp;"Znači, gotovo je", ošamućenog izgleda primeti Terbor. "Velikog mi Seldona, gotovo je."
<BR>&nbsp;&nbsp;&nbsp;&nbsp;&nbsp;"Pa, ne baš sasvim", uzvrati Darel.
<BR>&nbsp;&nbsp;&nbsp;&nbsp;&nbsp;"Kako to, ne baš sasvim? Zar postoji još nešto?"
<BR>&nbsp;&nbsp;&nbsp;&nbsp;&nbsp;"Da, još ne znamo gde se nalazi Druga zadužbina!"
<BR>&nbsp;&nbsp;&nbsp;&nbsp;&nbsp;"Šta", riknu Antor, "hoćeš da kažeš..."
<BR>&nbsp;&nbsp;&nbsp;&nbsp;&nbsp;"Da. Kalgan nije Druga zadužbina."
<BR>&nbsp;&nbsp;&nbsp;&nbsp;&nbsp;"Otkud ti znaš?"
<BR>&nbsp;&nbsp;&nbsp;&nbsp;&nbsp;"Prosto", progunđa Darel. "Vidite, slučajno znam gde se zaista nalazi Druga zadužbina."
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
