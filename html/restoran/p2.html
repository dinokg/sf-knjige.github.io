<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Dosadašnji događaji:
<BR>&nbsp;&nbsp;&nbsp;&nbsp;&nbsp;Na početku bi stvorena Vaseljena.
<BR>&nbsp;&nbsp;&nbsp;&nbsp;&nbsp;Zbog ovoga, mnogo naroda opasno se naljutilo i svi su taj potez uglavnom smatrali za vrlo rđav.
<BR>&nbsp;&nbsp;&nbsp;&nbsp;&nbsp;Mnoge rase veruju da je Vaseljenu stvorila neka vrsta Boga, iako narod Džatravartida sa Viltvodla VI smatra da je čitava Vaseljena, u stvari, istresena iz nosa stvorenja zvanog Velika Zelena Šmrkotina.
<BR>&nbsp;&nbsp;&nbsp;&nbsp;&nbsp;Džatravartidi, koji žive u večitom strahu od trenutka koji zovu Nailazak Velike Bele Maramice, mala su i plava stvorenja sa po više od pedeset ruku, koja su jedinstvena po tome što su izmislila dezodorans pre točka.
<BR>&nbsp;&nbsp;&nbsp;&nbsp;&nbsp;Ali Teorija Velike Zelene Šmrkotine uglavnom nije prihvaćena van Viltvodla VI, pa se stoga, pošto je Vaseljena tako neobična kako već jeste, neprestano traga za novim rešenjima.
<BR>&nbsp;&nbsp;&nbsp;&nbsp;&nbsp;Na primer, jednom je jedna rasa hiperinteligentnih pandimenzionih stvorenja sagradila za sebe džinovski superkompjuter zvani Duboka Misao, da bi ovaj jednom za svagda proračunao Odgovor na Konačno Pitanje Života, Vaseljene i Svega Ostalog.
<BR>&nbsp;&nbsp;&nbsp;&nbsp;&nbsp;Tokom sedam i po miliona godina Duboka Misao računao je i razmišljao i na kraju obznanio da je odgovor, u stvari, četrdeset dva - i tako je morao biti sagrađen drugi, još veći kompjuter, da bi otkrio stvarni odgovor.
<BR>&nbsp;&nbsp;&nbsp;&nbsp;&nbsp;A ovaj kompjuter, nazvan Zemlja, bio je toliko veliki da su za njega često pogrešno mislili da je planeta; ovoj zabludi podlegala su naročito čudnovata majmunolika stvorenja koja su naseljavala njegovu površinu, potpuno nesvesna da jednostavno predstavljaju deo džinovskog kompjuterskog programa.
<BR>&nbsp;&nbsp;&nbsp;&nbsp;&nbsp;To je vrlo neobično, jer bez tog srazmerno jednostavnog i očiglednog saznanja ništa od onoga što se ikada desilo na Zemlji ne bi imalo nikakvog smisla.
<BR>&nbsp;&nbsp;&nbsp;&nbsp;&nbsp;Ali, na žalost, neposredno pre kritičnog trenutka očitavanja, Zemlju su neočekivano razorili Vogoni, da bi napravili hipersvemirski prolaz, te je na taj način zauvek izgubljena sva nada otkrivanja smisla života.
<BR>&nbsp;&nbsp;&nbsp;&nbsp;&nbsp;Ili se bar tako činilo.
<BR>&nbsp;&nbsp;&nbsp;&nbsp;&nbsp;Ali dva čudnovata majmunolika stvorenja ipak su preživela.
<BR>&nbsp;&nbsp;&nbsp;&nbsp;&nbsp;Artur Dent pobegao je u poslednjem trenutku, jer se iznenada ispostavilo da je njegov stari prijatelj, Ford Prefekt, u stvari, poreklom sa jedne male planete u blizini Betelgeza, a ne iz Gildforda, kao što je do tada tvrdio; osim toga, što je još bitnije, znao je kako da autostopira leteće tanjire.
<BR>&nbsp;&nbsp;&nbsp;&nbsp;&nbsp;Triša Mekmilan - ili Trilijan - tajno je pobegla sa planete šest meseci ranije u društvu Zaphoda Biblbroksa, tadašnjeg predsednika Galaksije.
<BR>&nbsp;&nbsp;&nbsp;&nbsp;&nbsp;Dvoje preživelih.
<BR>&nbsp;&nbsp;&nbsp;&nbsp;&nbsp;Oni su sve što je preostalo od najvećeg opita koji je ikada izveden - pokušaja otkrivanja Konačnog Pitanja i Konačnog Odgovora o Životu, Vaseljeni i Svemu Ostalom.
<BR>&nbsp;&nbsp;&nbsp;&nbsp;&nbsp;A sada, na manje od pola miliona milja od njihovog svemirskog broda koji lenjo pluta kroz mastiljavu tamu kosmosa, prema njima se lagano kreće jedan Vogonski brod.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
