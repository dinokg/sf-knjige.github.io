<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Deset svetlosnih godina odatle, osmeh Gega Halfrunta pojačao se za nijansu dok je na svome ekranu, sub-etarski povezanim sa mostom vogonskog, broda gledao kako nestaju poslednji ostaci polja sila 'Zlatnog srca', a sam brod iščezava u oblačku dima.
<BR>&nbsp;&nbsp;&nbsp;&nbsp;&nbsp;Odlično, pomislio je.
<BR>&nbsp;&nbsp;&nbsp;&nbsp;&nbsp;Kraj poslednjih preživelih posle uništenja planete Zemlje za koje je dao nalog, pomislio je on.
<BR>&nbsp;&nbsp;&nbsp;&nbsp;&nbsp;Neopozivi svršetak tog opasnog (za poziv psihijatra) i podrivačkog (takođe za poziv psihijatra) pokušaja otkrivanja odgovora na večito pitanje Života, Vaseljena i Svega Ostalog, pomislio je.
<BR>&nbsp;&nbsp;&nbsp;&nbsp;&nbsp;Večeras će prirediti malo slavlje sa svojim drugovima, a sutra će ponovo sresti svoje nesrećne, smetene i izuzetno unosne pacijente, siguran u saznanje da smisao života neće, jednom za svagda, biti pronađen i shvaćen, pomislio je.
<BR>
<BR>&nbsp;&nbsp;&nbsp;&nbsp;&nbsp;"Uvek problemi sa porodicom, zar ne?" reče Ford Zaphodu kada je dim počeo da se razilazi.
<BR>&nbsp;&nbsp;&nbsp;&nbsp;&nbsp;Zastao je i osvrnuo se.
<BR>&nbsp;&nbsp;&nbsp;&nbsp;&nbsp;"Gde je Zaphod?" upitao je.
<BR>&nbsp;&nbsp;&nbsp;&nbsp;&nbsp;Artur i Trilijan zbunjeno su se obazreli. Bili su bledi i potreseni i nisu znali gde je Zaphod.
<BR>&nbsp;&nbsp;&nbsp;&nbsp;&nbsp;"Marvine?" reče Ford. "Gde je Zaphod?"
<BR>&nbsp;&nbsp;&nbsp;&nbsp;&nbsp;Trenutak kasnije upitao je:
<BR>&nbsp;&nbsp;&nbsp;&nbsp;&nbsp;"Gde je Marvin?"
<BR>&nbsp;&nbsp;&nbsp;&nbsp;&nbsp;Robotov ugao bio je prazan.
<BR>&nbsp;&nbsp;&nbsp;&nbsp;&nbsp;Brod je bio potpuno tih. Prekrila ga je najdublja tama. Tu i tamo zatresao bi se i zanjihao. Svi njegovi instrumenti bili su mrtvi, svi ekrani prazni. Obratili su se kompjuteru. On im je rakao:
<BR>&nbsp;&nbsp;&nbsp;&nbsp;&nbsp;"Žao im je što sam izvesno vreme bio zatvoren za svaki kontakt. U međuvremenu, poslušajte malo lake muzike."
<BR>&nbsp;&nbsp;&nbsp;&nbsp;&nbsp;Isključili su laku muziku.
<BR>&nbsp;&nbsp;&nbsp;&nbsp;&nbsp;Pretražili su svaki ugao broda, sve zbunjeniji i uplašeniji. Sve je bilo tiho i mrtvo. Nigde nije bilo ni traga Zaphodu i Marvinu.
<BR>&nbsp;&nbsp;&nbsp;&nbsp;&nbsp;Jedan od poslednjih delova koje su pretražili bilo je malo odeljenje u kome se nalazio uređaj nutri-matik.
<BR>&nbsp;&nbsp;&nbsp;&nbsp;&nbsp;Na tabli za isporuku nutri-matičkog pića nalazio se mali poslužavnik, a na njemu tri šoljice od kineskog porcelana na tacnama, bokal od kineskog porcelana pun mleka, srebrni čajnik pun najboljeg čaja koji je Artur ikada okusio i mala štampana kartica na kojoj je pisalo: "Sačekajte."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
