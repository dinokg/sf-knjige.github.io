<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Jedan od glavnih razloga odlične prodaje tog izuzetno značajnog priručnika za putovanja, 'Autostoperskog vodiča kroz Galaksiju', izuzmemo li srazmernu jeftinoću i činjenicu da mu je na koricama ispisano velikim, prijatnim slovima BEZ PANIKE, njegov je sveobuhvatni, a mestimično i tačni rečnik pojmova. Recimo, statistički podaci vezani za geosocijalnu prirodu Vaseljene pametno su smešteni između stranica broj devet stotina trideset osam hiljada tri stotine dvadeset četiri i devet stotina trideset osam hiljada tri stotine dvadeset šest; a pojednostavljeni stil kojim su pisani delimično se može objasniti činjenicom da su urednici, prisiljeni da se suoče sa rokovima objavljivanja, iskopirali informaciju sa poleđine kutije kukuruznih pahuljica, žurno joj dopisavši još par napomena da bi izbegli odgovornost prema nerazumno strogim galaktičkim zakonima o kopirajtu.
<BR>&nbsp;&nbsp;&nbsp;&nbsp;&nbsp;Zanimljivo je primetiti da su kasniji, preduzimljiviji urednici poslali knjigu nazad u vreme kroz temporalni vorp i potom sa uspehom tužili kompaniju za proizvodnju kukuruznih pahuljica zbog kršenja istih zakona.
<BR>&nbsp;&nbsp;&nbsp;&nbsp;&nbsp;Evo promera:
<BR>&nbsp;&nbsp;&nbsp;&nbsp;&nbsp;Vaseljena - neke informacije koje vam mogu olakšati život u njoj.
<BR>&nbsp;&nbsp;&nbsp;&nbsp;&nbsp;1. OBLAST: Beskonačno
<BR>&nbsp;&nbsp;&nbsp;&nbsp;&nbsp;Autostoperski vodič kroz Galaksiju nudi svoju definiciju pojma 'beskonačno'.
<BR>&nbsp;&nbsp;&nbsp;&nbsp;&nbsp;Beskonačno: veće od najvećeg ikada i još malo pride. U stvari, mnogo veće od toga, stvarno strašno veliko, potpuno, ludački veliko, pravo pravcato 'auu, što je veliko'. Beskonačnost je, zapravo, toliko ogromna da sama ogromnost u poređenju sa njom deluje tričavo. Ovde, dakle, pokušavamo da raščistimo sa onom vrstom pojma koji predstavlja džinovsko pomnoženo sa kolosalnim pomnoženo sa užasno velikim.
<BR>&nbsp;&nbsp;&nbsp;&nbsp;&nbsp;2. UNOSI: nikakvi
<BR>&nbsp;&nbsp;&nbsp;&nbsp;&nbsp;Nemoguće je uneti bilo šta u beskonačnu oblast, jer ne postoji nikakva spoljašnost iz koje bi se moglo uneti.
<BR>&nbsp;&nbsp;&nbsp;&nbsp;&nbsp;3. IZLAZI: nikakvi
<BR>&nbsp;&nbsp;&nbsp;&nbsp;&nbsp;Videti 'Unosi'.
<BR>&nbsp;&nbsp;&nbsp;&nbsp;&nbsp;4. NASELJENOST: ne postoji
<BR>&nbsp;&nbsp;&nbsp;&nbsp;&nbsp;Poznato je da je broj svetova beskonačan, iz jednostavnog razloga što ima beskonačno mnogo prostora u kome se nalaze. Ali, nisu svi naseljeni. Prema tome, broj naseljenih svetova mora biti konačan. Bilo koji konačan broj podeljen sa beskonačnošću toliko je blizu ničemu da ga ne treba ni pominjati i zato se može reći da je prosećna naseljenost svih planeta Vaseljene ravna nuli. Iz ovoga sledi da je naseljenost čitave Vaseljene takođe ravna nuli, a ljudi koje možda srećete s vremena na vreme samo su proizvod vaše bolesne mašte.
<BR>&nbsp;&nbsp;&nbsp;&nbsp;&nbsp;5. MONETARNA SREDSTVA: ne postoje
<BR>&nbsp;&nbsp;&nbsp;&nbsp;&nbsp;U stvari, postoje tri potpuno konvertibilne valute u Galaksiji, ali se nijedna ne računa. Altairski dolar je nedavno devalvirao, flainijska pobl-zrnca mogu se menjati samo za druga flainijska pobl-zrnca, a triganski pu ima sopstvene, vrlo posebne probleme. Njegova kursna lista, koja kaže da se osam ningija menja za jedan pu vrlo je jednostavna, ali s obzirom na to da je ningi trouglasti gumeni novčić čija je svaka stranica dugačka šest hiljada osam stotina milja, niko ih nikada nije skupio dovoljno da dođe u posed jednog jedinog pua. Ningiji se kao valuta mogu zanemariti, jer galaktibanke odbijaju da se zavitlavaju sa sitninom. Na osnovu ove početne pretpostavke vrlo je jednostavno dokazati da su i galaktibanke proizvod bolesne mašte.
<BR>&nbsp;&nbsp;&nbsp;&nbsp;&nbsp;6. UMETNOST: ne postoji
<BR>&nbsp;&nbsp;&nbsp;&nbsp;&nbsp;Funkcija umetnosti je da bude ogledalo prirode, a dovoljno veliko ogledalo naprosto ne postoji - videti tačku jedan.
<BR>&nbsp;&nbsp;&nbsp;&nbsp;&nbsp;7. SEKS: ne postoji
<BR>&nbsp;&nbsp;&nbsp;&nbsp;&nbsp;U stvari, ima ga strašno mnogo, najvećim delom zbog potpunog nedostataka novca, razmene, banaka, umetnosti ili bilo čega drugog čime bi se nepostojeći ljudi Vaseljene mogli zabaviti.
<BR>&nbsp;&nbsp;&nbsp;&nbsp;&nbsp;Ipak, ne vredi zalaziti u dužu raspravu o tome, zbog toga što je tema zaista užasno zapetljana. Radi dodatnih informacija videti poglavlja Vodiča broj sedam, devet, deset, jedanaest, četrnaest, šesnaest, sedamnaest, devetnaest, dvadeset jedan do dvadeset četiri i, zapravo, najveći deo Vodiča.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
