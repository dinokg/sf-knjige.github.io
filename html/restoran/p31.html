<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Zvezde su se pojavile te noći zasenjujuće blistave i jasne. Ford i Artur prešli su više nego što su mogli ikako da procene i najzad su zastali da se odmore. Noć je bila prohladna i mirisava, vazduh čist, a sub-eta senz-o-matik potpuno nem.
<BR>&nbsp;&nbsp;&nbsp;&nbsp;&nbsp;Nad čitavim svetom nadnelo se predivno mrtvilo, čarobni mir koji se udružio sa nežnim mirisom drveća, tihim zujanjem insekata i blistavom svetlošću zvezda da bi smirio njihove ustreptale duhove. Čak i Ford Prefekt, koji je video više svetova nego što bi mogao da nabroji tokom čitavog jednog dugog popodneva, počeo je da se pita nije li ovaj najlepši od svih koje je ikada video. Čitavog dana išli su blagim, zelenim bregovima i dolinama, bogato prekrivenim travom, divljim, mirisnim cvećem i drvećem gustih krošnji; sunce ih je grejalo, lagani povetarac osvežavao, a Ford Prefekt je sve ređe i ređe proveravao svoj sub-eta senz-o-matik i sve manje i manje negodovao zbog njegovog neprekidnog ćutanja. Počeo je da misli kako mu se tu dopada.
<BR>&nbsp;&nbsp;&nbsp;&nbsp;&nbsp;Iako je noćni vazduh bio svež, spavali su čvrsto i udubno na otvorenom i probudili se nekoliko časova kasnije sa laganom jutarnjom rosom, osveženi, ali gladni. Ford je na Milivejsu gurnuo u torbicu nešto punjenih pogačica, pa su to doručkovali pre nego što su produžili.
<BR>&nbsp;&nbsp;&nbsp;&nbsp;&nbsp;Do tog trenutka lutali su nasumce, ali sada krenuše pravo prema istoku, jer su smatrali da, ukoliko nameravaju da istražuju taj svet, treba da znaju odakle su krenuli i kuda idu.
<BR>&nbsp;&nbsp;&nbsp;&nbsp;&nbsp;Nešto pre podneva dobili su prvi nagoveštaj da svet na koji su sleteli nije nenaseljen: krajičkom oka opazili su lice između stabala koje ih je posmatralo. Nestalo je istog trenutka kada su ga primetili, ali obojici je u očima ostala slika čovekolikog stvorenja, radoznalog, ali ne i uplašenog. Posle pola sata videli su još jedno takvo lice, a deset minuta kasnije još jedno.
<BR>&nbsp;&nbsp;&nbsp;&nbsp;&nbsp;Minut kasnije, izbili su na prostranu čistinu i smesta zastali.
<BR>&nbsp;&nbsp;&nbsp;&nbsp;&nbsp;Pred njima, na središtu proplanka, nalazila se grupa od dvadesetak muškaraca i žena. Nepomično su stajali i mirno gledali Forda i Artura. Oko nekih žena gurala su se sitna deca, a iza grupe nalazila se neuredna skupina malenih skloništa, podignutih od blata i granja.
<BR>&nbsp;&nbsp;&nbsp;&nbsp;&nbsp;Ford i Artur zadržaše dah.
<BR>&nbsp;&nbsp;&nbsp;&nbsp;&nbsp;Najviši muškarac malo je premašao pet stopa, svi su bili pomalo pogureni, podužih ruku, niskih čela i bistrih, sjajnih očiju koje su pažljivo posmatrale strance.
<BR>&nbsp;&nbsp;&nbsp;&nbsp;&nbsp;Kada videše da nemaju nikakvog oružja i da im ne prilaze, Ford i Artur malo se opustiše.
<BR>&nbsp;&nbsp;&nbsp;&nbsp;&nbsp;Izvesno vreme dve grupe samo su se gledale i nijedna se nije ni pomerila. Činilo se da su uljezi zbunili domoroce i mada ovi nisu odavali nikakve znake nasilnosti, bilo je jasno da nisu ni oduševljeni.
<BR>&nbsp;&nbsp;&nbsp;&nbsp;&nbsp;Ništa se nije desilo.
<BR>&nbsp;&nbsp;&nbsp;&nbsp;&nbsp;Puna dva minuta i dalje se ništa nije dešavalo.
<BR>&nbsp;&nbsp;&nbsp;&nbsp;&nbsp;Po isteku dva minuta Ford zaključi da bi nešto trebalo da se desi.
<BR>&nbsp;&nbsp;&nbsp;&nbsp;&nbsp;"Zdravo", rekao je on.
<BR>&nbsp;&nbsp;&nbsp;&nbsp;&nbsp;Žene privukoše decu bliže sebi.
<BR>&nbsp;&nbsp;&nbsp;&nbsp;&nbsp;Muškarci jedva da su napravili ikakav primetni pokret, a opet je čitavo njihovo držanje jasno stavljalo do znanja da pozdrav nije dobrodošao - ne da ih je uvredio, već da jednostavno nije bio dobrodošao.
<BR>
<BR>&nbsp;&nbsp;&nbsp;&nbsp;&nbsp;Jedan od muškaraca, koji je stajao nešto bliže od ostalih i koji je možda zato bio vođa, kročio je napred. Lice mu je bilo mirno i hladnokrvno, gotovo uzvišeno.
<BR>&nbsp;&nbsp;&nbsp;&nbsp;&nbsp;"Ugghhhuuuggghhhrrrr uh uh ruh uurgh", rekao je smireno.
<BR>&nbsp;&nbsp;&nbsp;&nbsp;&nbsp;Ovo je zateklo Artura potpuno nespremnog. Toliko se navikao da preko vavilonske ribice prima trenutni, podsvesni prevod svega što je čuo, da mu je to potpuno izašlo iz pameti i na celu stvar tek ga je sada podsetila činjenica da sistem, izgleda, više nije dejstvovao. Nejasni obrisi značenja zapalacaše preko pozadine njegovog uma, ali nije bilo ničega na šta se mogao osloniti. Nagađao je - ispravno, kako se ispostavilo - da ovi nisu još razvili ništa osim najosnovnijih zametaka jezika i da im zbog toga vavilonska ribica nije mogla pomoći. Pogledao je Forda, koji je bio beskonačno iskusniji u takvim stvarima.
<BR>&nbsp;&nbsp;&nbsp;&nbsp;&nbsp;"Mislim", rekao je Ford krajičkom usana, "da nas pitaju imamo li nešto protiv da lepo zaobiđemo njihovo selo."
<BR>&nbsp;&nbsp;&nbsp;&nbsp;&nbsp;Trenutak kasnije, gest čovekolikog stvovrenja kao da je to potvrdio.
<BR>&nbsp;&nbsp;&nbsp;&nbsp;&nbsp;"Ruuuggghhhh urrgggh; urgh urgh (ur rur) rruuurruuh ug", nastavilo je stvorenje.
<BR>&nbsp;&nbsp;&nbsp;&nbsp;&nbsp;"Opšti smisao", rekao je Ford, "koliko sam ja bio u stanju da razumem, bio je da smo slobodni da nastavimo put na koji god način želimo, ali ukoliko bismo zaobišli naselje umesto da prođemo kroz njega, oni bi bili beskrajno srećni."
<BR>&nbsp;&nbsp;&nbsp;&nbsp;&nbsp;"Pa šta ćemo?"
<BR>&nbsp;&nbsp;&nbsp;&nbsp;&nbsp;"Mislim da treba da ih usrećimo".
<BR>&nbsp;&nbsp;&nbsp;&nbsp;&nbsp;Polako i pažljivo, obišli su proplanak po rubu. Činilo se da su to domoroci veoma lepo primili, jer su im se jedva primetno naklonili.
<BR>&nbsp;&nbsp;&nbsp;&nbsp;&nbsp;Ford i Artur nastaviše kroz šumu. Nekoliko stotina jardi iza proplanka naišli su na malu gomilu voća koja im je ležala na putu - bobice koje su izuzetno podsećale na maline i kupine i sočni plodovi zelene kore koji su veoma ličili na kruške.
<BR>&nbsp;&nbsp;&nbsp;&nbsp;&nbsp;Do sada su se klonili voća i bobica koje su videli, iako je drveće i grmlje bilo krcato njima.
<BR>&nbsp;&nbsp;&nbsp;&nbsp;&nbsp;"Pazi ovako", reče Ford Prefekt. "Voće i bobice na stranim planetama ili ti omoguće da preživiš, ili te ubiju. Prema tome, tačka na kojoj treba da počneš da se igraš sa njima jeste ona na kojoj ćeš umreti ukoliko to ne uradiš. Na taj način uvek ćeš proći dobro. Tajna zdravog autostopiranja krije se u tome da jedeš gotovu hranu."
<BR>&nbsp;&nbsp;&nbsp;&nbsp;&nbsp;Sumnjičavo su gledali gomilu koja im je ležala na putu. Tako je dobro izgledala, da im se u glavi gotovo zavrtelo od gladi.
<BR>&nbsp;&nbsp;&nbsp;&nbsp;&nbsp;"Pazi ovako", reče Ford. "Ovaj..."
<BR>&nbsp;&nbsp;&nbsp;&nbsp;&nbsp;"Da?" upita Artur.
<BR>&nbsp;&nbsp;&nbsp;&nbsp;&nbsp;"Pokušavam da smislim takvu tačku koja će nas navesti da uzmemo ovo i pojedemo", reče Ford.
<BR>&nbsp;&nbsp;&nbsp;&nbsp;&nbsp;Sunce koje su delimično zaklanjale lisnate grane blistalo je na glatkoj kori stvari koje su podsećale na kruške. Stvari koje su podsećale na maline i jagode bile su krupnije i sočnije od svega što je Artur do tada video, čak i u reklamama za sladoled.
<BR>&nbsp;&nbsp;&nbsp;&nbsp;&nbsp;"A zašto ih ne pojedemo, pa da razmislimo posle?"
<BR>&nbsp;&nbsp;&nbsp;&nbsp;&nbsp;"Možda oni to i hoće".
<BR>&nbsp;&nbsp;&nbsp;&nbsp;&nbsp;"U redu, pazi ovako..."
<BR>&nbsp;&nbsp;&nbsp;&nbsp;&nbsp;"Za sada dobro zvuči."
<BR>&nbsp;&nbsp;&nbsp;&nbsp;&nbsp;"Ovo je ostavljeno nama za jelo. Ili je dobro ili loše, ili žele da nas nahrane ili da nas otruju. Ako je otrovno, a mi ga ne pojedemo, oni će nas jednostavno napasti na neki drugi način. Ako ne pojedemo, gubimo u svakom slučaju."
<BR>&nbsp;&nbsp;&nbsp;&nbsp;&nbsp;"Sviđa mi se način na koji razmišljaš", rekao je Ford. "Dobro, a sada pojedi nešto od toga."
<BR>&nbsp;&nbsp;&nbsp;&nbsp;&nbsp;S oklevanjem, Artur podiže jedan od plodova koji je ličio na kruške.
<BR>&nbsp;&nbsp;&nbsp;&nbsp;&nbsp;"Uvek sam razmišljao o priči o rajskim vrtovima", reče Ford.
<BR>&nbsp;&nbsp;&nbsp;&nbsp;&nbsp;"Ha?"
<BR>&nbsp;&nbsp;&nbsp;&nbsp;&nbsp;"O rajskim vrtovima. Drvo. Jabuka. Taj deo, razumeš?"
<BR>&nbsp;&nbsp;&nbsp;&nbsp;&nbsp;"Ma, svakako."
<BR>&nbsp;&nbsp;&nbsp;&nbsp;&nbsp;"Taj tip, taj vaš Bog, postavi jabuku usred vrta i kaže, momci, radite šta god hoćete, ali, ah, nemojte jesti jabuku. Ali, na opšte iznenađenje, oni počnu da ih jedu, a on iskoči iz grma i drekne: 'Uhvatio sam te!' Ne bi bilo nikakve razlike ni da nisu jeli."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Jer kad imaš posla sa nekim od one fele koja voli da podmeće na pločnik šešire sa ciglama ispod njih, onda je sigurno da se takav neće lako predati. Na kraju će te ipak uloviti."
<BR>&nbsp;&nbsp;&nbsp;&nbsp;&nbsp;"Ma šta to pričaš?"
<BR>&nbsp;&nbsp;&nbsp;&nbsp;&nbsp;"Nema veze, pojedi voćku."
<BR>&nbsp;&nbsp;&nbsp;&nbsp;&nbsp;"Znaš, ovo mesto gotovo da podseća na rajske vrtove."
<BR>&nbsp;&nbsp;&nbsp;&nbsp;&nbsp;"Pojedi voćku."
<BR>&nbsp;&nbsp;&nbsp;&nbsp;&nbsp;"A tako i zvuči."
<BR>&nbsp;&nbsp;&nbsp;&nbsp;&nbsp;Artur zagrize stvar koja je podsećala na krušku.
<BR>&nbsp;&nbsp;&nbsp;&nbsp;&nbsp;"To je kruška", rekao je.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije, kada su slistili čitavu gomilu, Ford Prefekt okrete se i dreknu:
<BR>&nbsp;&nbsp;&nbsp;&nbsp;&nbsp;"Hvala. Mnogo vam hvala", vikao je, "vrlo ste ljubazni."
<BR>&nbsp;&nbsp;&nbsp;&nbsp;&nbsp;Onda su produžili svojim putem.
<BR>
<BR>&nbsp;&nbsp;&nbsp;&nbsp;&nbsp;Tokom sledećih pedeset milja putovanja prema istoku i dalje su s vremena na vreme nailazili na poklonjeno voće; a iako su jednom ili dvaput na trenutak nazreli čovekolike domoroce između stabala, više nikada nisu stupili u neposredan dodir. Zaključili su da im se dopada rasa koja jasno stavlja do znanja da je zahvalna ako je ostave na miru.
<BR>&nbsp;&nbsp;&nbsp;&nbsp;&nbsp;Voće i bobice prestadoše posle pedeset milja, jer tu je počinjalo more.
<BR>&nbsp;&nbsp;&nbsp;&nbsp;&nbsp;Pošto se ni zbog čega nisu žurili, sagradili su splav i prešli more. Bilo je srazmero mirno, široko svega šezdeset milja, tako da je prelazak bio srazmerno ugodan, a stigli su u zemlju koja je bila najmanje onoliko divna kao i ona iz koje su se otisnuli na plovidbu.
<BR>&nbsp;&nbsp;&nbsp;&nbsp;&nbsp;Ukratko, život je bio smešno lagodan i najzad im je pošlo za rukom da se ponesu sa problemima nesvrhovitosti na taj način što su prestali da obraćaju pažnju na njih. Kada želja za društvom bude postala prevelika, znaće gde mogu da ga nađu, ali trenutno bilo im je vrlo drago što su Golgafrinčani stotinu milja iza njih.
<BR>&nbsp;&nbsp;&nbsp;&nbsp;&nbsp;Ipak, Ford Prefekt je opet počeo da češće koristi svoj sub-eta senz-o-matik. Samo je jednom uhvatio signal, ali tako slab i sa toliko ogromnog rastojanja da je bio potišteniji nego da se tišina nastavila bez prekida.
<BR>&nbsp;&nbsp;&nbsp;&nbsp;&nbsp;Iz čistog ćefa odlučiše da pođu prema severu. Posle nekoliko nedelja putovanja stigli su do još jednog mora, sagradili novi splav i preplovili ga. Putovanje je ovog puta bilo teže, klima je bila sve hladnija. Artur poče da podozreva da u Fordu tinja iskra mazohizma - kao da su mu rastuće teškoće putovanja pružale osećanje koje mu je inače nedostajalo. Nemilosrdno je grabio prema severu.
<BR>&nbsp;&nbsp;&nbsp;&nbsp;&nbsp;Njihovo putovanje na sever dovelo ih je u strmi, planinski teren od čije je lepote i obličja zastajao dah. Ogromni, zupčasti, snegom prekriveni vrhovi izazivali su u njima ushićenje. Hladnoća poče da im prodire do kostiju.
<BR>&nbsp;&nbsp;&nbsp;&nbsp;&nbsp;Obmotali su se u životinjske kože i krzna do kojih je Ford Prefekt došao tehnikom koju je nekada naučio od skupine bivših pralitskih kaluđera koji su u brdima Hunije vodili odmaralište za skijanje po mislima.
<BR>&nbsp;&nbsp;&nbsp;&nbsp;&nbsp;Galaksija je krcata bivšim pralitskim kaluđerima koji su se okrenuli zgrtanju novca; tehnike mentalne kontrole, koje je taj red razvio kao oblik posvećivanja, uistinu su zadivljujuće - a ogroman broj kaluđera napušta red čim završi obuku posvećenja, neposredno pre polaganja svečane zakletve da će ostatak života provesti zaključani u malim, metalnim kutijama.
<BR>&nbsp;&nbsp;&nbsp;&nbsp;&nbsp;Izgledalo je, spolja posmatrano, da se Fordova tehnika uglavnom sastoji u tome da on mirno stoji i smeši se.
<BR>&nbsp;&nbsp;&nbsp;&nbsp;&nbsp;Posle izvesnog vremena, životinja - na primer jelen - pojavila bi se između drveća i stala da ga oprezno posmatra. Ford bi se i dalje smešio, oči bi mu postale blage i tople i delovao bi kao da zrači duboku i sveobuhvatnu ljubav, ljubav koja je izvirila iz njega da prigrli sve što postoji. Divna tišina parala bi po okolnom predelu, mirna i uzvišena, sa središtem u ovom preobraženom čoveku. Lagano, jelen bi prišao, korak po korak, sve dok ga ne bi gotovo dodirnuo njuškom, a Ford Prefekt tada bi skočio na njega i slomio mu vrat.
<BR>&nbsp;&nbsp;&nbsp;&nbsp;&nbsp;"Kontrola feromona", objasnio je Arturu šta je posredi. "Treba samo da znaš kako da ispuštaš pravi miris."
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
