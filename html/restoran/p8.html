<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Marvin je stajao na kraju prolaza na mostu. On, u stvari, nije bio naročito mali robot. Njegovo srebrno telo blistalo je u prašnjavom sunčevom sjaju i podrhtavalo u neprekidnoj paljbi kojoj je zgrada bila izložena.
<BR>&nbsp;&nbsp;&nbsp;&nbsp;&nbsp;Ali ipak je delovalo žalosno sitno kada se džinovski crni tenk dokotrljao i zaustavio pred njim. Tenk ga dodirnu svojom sondom. Sonda se povuče.
<BR>&nbsp;&nbsp;&nbsp;&nbsp;&nbsp;Marvin je i dalje stajao.
<BR>&nbsp;&nbsp;&nbsp;&nbsp;&nbsp;"Sklanjaj mi se sa puta, mali robote" zabrundao je tenk.
<BR>&nbsp;&nbsp;&nbsp;&nbsp;&nbsp;"Bojim se", reče Marvin, "da su me ovde ostavili da bih te zaustavio."
<BR>&nbsp;&nbsp;&nbsp;&nbsp;&nbsp;Sonda se opet izvukla da bi na brzinu ponovila proveru.
<BR>&nbsp;&nbsp;&nbsp;&nbsp;&nbsp;"Ti? Da zaustaviš mene?" zagrmeo je tenk. "Ma, hajde!"
<BR>&nbsp;&nbsp;&nbsp;&nbsp;&nbsp;"Ne, ozbiljno", reče jednostavno Marvin.
<BR>&nbsp;&nbsp;&nbsp;&nbsp;&nbsp;"Čime si naoružan?" zatutnja tenk u neverici.
<BR>
<BR>&nbsp;&nbsp;&nbsp;&nbsp;&nbsp;Zaphod i za sada bezimeni čovek hitali su uz jedan hodnik, pa niz drugi i duž trećeg. Zgrada se i dalje tresla i njihala i to je zbunilo Zaphoda. Ako već nameravaju da raznesu zgradu, zbog čega im je za to potrebno toliko vremena?
<BR>&nbsp;&nbsp;&nbsp;&nbsp;&nbsp;Na jedvite jade stigli su do jednih od brojnih potpuno neindentifikovanih vrata i nalegli se na njih. Vrata se otvoriše sa iznenadnim trzanjem i oni upadoše unutra.
<BR>&nbsp;&nbsp;&nbsp;&nbsp;&nbsp;Sav taj pređeni put, mislio je Zaphod, sve nevolje, sve propušteno ležanje na plaži i divno zabavljanje - a čemu? Samotna stolica, samotni sto i samotna, prljava pepeljara u golom uredu. Sto, ako se zanemari prašina i samotna, revolucionarno nova naprava za bušenje papira, bio je prazan.
<BR>&nbsp;&nbsp;&nbsp;&nbsp;&nbsp;"Gde je", upita Zaphod, "Zarnivup?" Osećao je kako njegovo već i do sada slabašno poimanje smisla čitave ove trke počinje da bledi.
<BR>&nbsp;&nbsp;&nbsp;&nbsp;&nbsp;"On je na međugalaktičkom krstarenju", odvrati čovek.
<BR>&nbsp;&nbsp;&nbsp;&nbsp;&nbsp;Zaphod odmeri čoveka. Ozbiljan tip, pomislio je, ne deluje kao neki šaljivdžija. Verovatno veliki deo slobodnog vremena odvaja na trčanje po hodnicima, provaljivanje vrata i izgovaranje tajanstvenih primedbi po praznim uredima.
<BR>&nbsp;&nbsp;&nbsp;&nbsp;&nbsp;"Dozvolite mi da se predstavim", reče čovek. "Ime mi je Rusta, a ovo je moj peškir."
<BR>&nbsp;&nbsp;&nbsp;&nbsp;&nbsp;"Drago mi je, Rusta", reče Zaphod.
<BR>&nbsp;&nbsp;&nbsp;&nbsp;&nbsp;"Drago mi je, peškiru", dodade kada mu je Rusta pružio prilično gadan, otrcani peškir na cvetiće. Nije znao šta da radi sa njim, pa ga je uhvatio za ugao i protresao.
<BR>
<BR>&nbsp;&nbsp;&nbsp;&nbsp;&nbsp;Pored prozora prozujao je jedan ogromni, zaobljeni, bronzano obojeni kosmički brod.
<BR>&nbsp;&nbsp;&nbsp;&nbsp;&nbsp;"Da, samo nastavi", reče Marvin ogromnoj borbenoj mašini, "nikada nećeš pogoditi."
<BR>&nbsp;&nbsp;&nbsp;&nbsp;&nbsp;"Emmmm..." reče mašina, dok su joj se nenaviknute misli sporo kretale. "Laserski zraci?"
<BR>&nbsp;&nbsp;&nbsp;&nbsp;&nbsp;Marvin neveselo zavrte glavom.
<BR>&nbsp;&nbsp;&nbsp;&nbsp;&nbsp;"Ne", promrmlja mašina dubokim, grlenim glasom. "Previše obično. Antimaterijski zraci?" nagađala je.
<BR>&nbsp;&nbsp;&nbsp;&nbsp;&nbsp;"Tek to bi bilo obično", kazao je Marvin.
<BR>&nbsp;&nbsp;&nbsp;&nbsp;&nbsp;""Da", zabrundala je mašina malo posramljeno. "Ovaj...a šta misliš o elektronskom udaraču?"
<BR>&nbsp;&nbsp;&nbsp;&nbsp;&nbsp;To je za Marvina bilo nešto novo.
<BR>&nbsp;&nbsp;&nbsp;&nbsp;&nbsp;"Šta je to?" upita on.
<BR>&nbsp;&nbsp;&nbsp;&nbsp;&nbsp;"Nešto ovako", odvrati mašina razdragano.
<BR>&nbsp;&nbsp;&nbsp;&nbsp;&nbsp;Iz njene kupole provirio je šiljak iz koga je liznuo ubitačan blesak svetlosti. Iza Marvina, zid je zatutnjao i srušio se u oblaku prašine. Prašina se malo kovitlala, pa se slegla.
<BR>&nbsp;&nbsp;&nbsp;&nbsp;&nbsp;"Ne", reče Marvin, "ništa slično."
<BR>&nbsp;&nbsp;&nbsp;&nbsp;&nbsp;"A, mnogo dobra stvar, je li?"
<BR>&nbsp;&nbsp;&nbsp;&nbsp;&nbsp;"Veoma dobra", složio se Marvin.
<BR>&nbsp;&nbsp;&nbsp;&nbsp;&nbsp;"Znam", reče borbena mašina sa Žablje zvezde kada je još malo razmislila. "Sigurno imaš jedan od onih novih ksantno restruktorskih destabilisanih zenon-emitera!"
<BR>&nbsp;&nbsp;&nbsp;&nbsp;&nbsp;"Fina stvarčica, je l' da?" reče Marvin.
<BR>&nbsp;&nbsp;&nbsp;&nbsp;&nbsp;"To imaš?" upita mašina sa strahopoštovanjem.
<BR>&nbsp;&nbsp;&nbsp;&nbsp;&nbsp;"Ne", reče Marvin.
<BR>&nbsp;&nbsp;&nbsp;&nbsp;&nbsp;"Oh", kazala je mašina razočarano. "Onda mora da imaš..."
<BR>&nbsp;&nbsp;&nbsp;&nbsp;&nbsp;"Ne razmišljaš na ispravan način", reče Marvin. "Promaklo ti je nešto što leži u osnovi odnosa ljudi i robota."
<BR>&nbsp;&nbsp;&nbsp;&nbsp;&nbsp;"Ovaj, znam", reče borbena mašina. "Da to nije...?" Onda se ponovo zadubila u misli.
<BR>&nbsp;&nbsp;&nbsp;&nbsp;&nbsp;"Razmisli", reče Marvin, "ostavili su mene, najobičnijeg, bednog robota da zaustavi tebe, džinovsku, teško oklopljenu mašinu, a sami su otrčali da se spasavaju. Šta misliš šta su mogli da mi ostave?"
<BR>&nbsp;&nbsp;&nbsp;&nbsp;&nbsp;"Uuuh, ovaj", promumlala je mašina uplašeno, "sigurno nešto mnogo razorno."
<BR>&nbsp;&nbsp;&nbsp;&nbsp;&nbsp;"Sigurno!" reče Marvin. "O da sigurno. Reći ću ti šta su mi ostavili za odbranu."
<BR>&nbsp;&nbsp;&nbsp;&nbsp;&nbsp;"Da, reci", kazala je ratna mašina nestrpljivo.
<BR>&nbsp;&nbsp;&nbsp;&nbsp;&nbsp;"Ništa", reče Marvin.
<BR>&nbsp;&nbsp;&nbsp;&nbsp;&nbsp;Nastala je opasna pauza.
<BR>&nbsp;&nbsp;&nbsp;&nbsp;&nbsp;"Ništa?" zagrmela je ratna mašina.
<BR>&nbsp;&nbsp;&nbsp;&nbsp;&nbsp;"Baš ništa", izdeklamova Marvin gadljivo, "ni elektronsku čačkalicu."
<BR>&nbsp;&nbsp;&nbsp;&nbsp;&nbsp;Mašina se gnevno pomeri.
<BR>&nbsp;&nbsp;&nbsp;&nbsp;&nbsp;"Pa to je da poludiš!" zagramela je. "Ništa, ha? Baš ih briga, je li?"
<BR>&nbsp;&nbsp;&nbsp;&nbsp;&nbsp;"A mene", rekao je Marvin tihim, mekim glasom, "probada taj užasni bol u svim diodama dole na levoj ruci."
<BR>&nbsp;&nbsp;&nbsp;&nbsp;&nbsp;"Da pukneš od muke!"
<BR>&nbsp;&nbsp;&nbsp;&nbsp;&nbsp;"Da", složio se Marvin sa tim opisom.
<BR>&nbsp;&nbsp;&nbsp;&nbsp;&nbsp;"Do đavola, pobesneću od toga", zabrundala je mašina. "Mislim da ću da srušim ovaj zid."
<BR>&nbsp;&nbsp;&nbsp;&nbsp;&nbsp;Elektronski udarač ispustio je još jedan zaslepljujući blesak svetlosti i razneo zid pored mašine.
<BR>&nbsp;&nbsp;&nbsp;&nbsp;&nbsp;"A šta misliš kako se ja osećam?" upita Marvin gorko.
<BR>&nbsp;&nbsp;&nbsp;&nbsp;&nbsp;"Tek tako pobegli i ostavili te, je li?" zagrmela je mašina.
<BR>&nbsp;&nbsp;&nbsp;&nbsp;&nbsp;"Da", reče Marvin.
<BR>&nbsp;&nbsp;&nbsp;&nbsp;&nbsp;"Mislim da ću da im srušim i prokletu tavanicu", besneo je tenk.
<BR>&nbsp;&nbsp;&nbsp;&nbsp;&nbsp;Razneo je tavanicu prelaza.
<BR>&nbsp;&nbsp;&nbsp;&nbsp;&nbsp;"Upečatljivo", promrmljao je Marvin.
<BR>&nbsp;&nbsp;&nbsp;&nbsp;&nbsp;"Ništa ti još nisi video", uveravala ga je mašina. "Mogu ja bez problema da raznesem i ovaj pod."
<BR>&nbsp;&nbsp;&nbsp;&nbsp;&nbsp;Raznela je i pod.
<BR>&nbsp;&nbsp;&nbsp;&nbsp;&nbsp;"Đavolju mu mater", zagrmela je mašina kada se sunovratila sa visine od petnaest spratova i razmrskala u podnožju.
<BR>&nbsp;&nbsp;&nbsp;&nbsp;&nbsp;"Kako žalosno glupa mašina", reče Marvin i odgega se sa ivice rupe.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
