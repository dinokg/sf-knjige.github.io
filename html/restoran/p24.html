<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Prostorija je imala nisku tavanicu, bila je slabo osvetljena i ogromna. Na suprotnom kraju, udaljenom oko trista jardi odatle, jedan prolaz vodio je u nešto što je ličilo na sličnu prostoriju, slično popunjenu.
<BR>&nbsp;&nbsp;&nbsp;&nbsp;&nbsp;Ford Prefekt ispusti dug zvižduk kada je kročio na pod prostorije.
<BR>&nbsp;&nbsp;&nbsp;&nbsp;&nbsp;"Sjajno", reče on.
<BR>&nbsp;&nbsp;&nbsp;&nbsp;&nbsp;"Šta je to toliko divno u vezi sa mrtvacima?" upita Artur Dent dok je silazio iza njega.
<BR>&nbsp;&nbsp;&nbsp;&nbsp;&nbsp;"Ne znam", reče Ford. "Hajde da otkrijemo, važi?"
<BR>&nbsp;&nbsp;&nbsp;&nbsp;&nbsp;Posmatrani iz veće blizine, kovčezi su više podsećali na sarkofage. Bili su visoki otprilike čoveku do struka i napravljeni od nečega što je podsećalo na beli mermer, a verovatno su i bili od toga - dakle, od nečega što je samo podsećalo na beli mermer. Njihova gornja površina bila je poluprozirna i kroz nju su se nejasno mogli videti obrisi njihovih pokojnih i očigledno davno prežaljenih stanara. Bili su humanoidni i jasno se videlo da su ostavili daleko iza sebe sve nevolje sveta sa koga su stigli, ali osim toga nije se mnogo toga videlo.
<BR>&nbsp;&nbsp;&nbsp;&nbsp;&nbsp;Uz pod, između sarkofaga, kovitlao se teški, uljasti, beli gas za koji je Artur najpre pomislio da je tu da bi mestu dao malo lepši ugođaj, sve dok nije otkrio da mu smrzava članke. I sarkofazi su na dodir bili izuzetno hladni.
<BR>&nbsp;&nbsp;&nbsp;&nbsp;&nbsp;Ford iznenada čučnu pored jednog od njih. Izvukao je rub peškira iz torbe i grozničavo počeo da trlja nešto.
<BR>&nbsp;&nbsp;&nbsp;&nbsp;&nbsp;"Pogledaj, na ovome se nalazi natpis", objasnio je Arturu. "Led se uhvatio preko njega."
<BR>&nbsp;&nbsp;&nbsp;&nbsp;&nbsp;Očistio je led i pažljivo gledao urezana slova. Arturu su ona ličila na tragove pauka koji je popio previše, štagod pauci pili u slobodno vreme, ali Ford je smesta prepoznao rani oblik galaktičkog prostočita.
<BR>&nbsp;&nbsp;&nbsp;&nbsp;&nbsp;"Piše 'goglafrinčamska flota za spasavanje, brod B, skladište 7, stručnjak za čišćenje telefona druge klase' - i serijski broj."
<BR>&nbsp;&nbsp;&nbsp;&nbsp;&nbsp;"Stručnjak za čišćenje telefona?" upita Artur. "Mrtvi stručnjak za čišćenje telefona?"
<BR>&nbsp;&nbsp;&nbsp;&nbsp;&nbsp;"Najbolje vrste."
<BR>&nbsp;&nbsp;&nbsp;&nbsp;&nbsp;"Ali šta radi ovde?"
<BR>&nbsp;&nbsp;&nbsp;&nbsp;&nbsp;Ford proviri kroz vrh prema prilici koja se nalazila unutra.
<BR>&nbsp;&nbsp;&nbsp;&nbsp;&nbsp;"Pa, ne Baš bog zna šta", rekao je i zablistao jednim od onih svojih osmeha koji su oduvek navodili ljude na zaključak kako je previše radio u poslednje vreme i kako bi trebalo da se odmori.
<BR>&nbsp;&nbsp;&nbsp;&nbsp;&nbsp;Prišao je drugom sarkofagu. Brzi rad peškirom trajao je samo koji trenutak, a onda je izjavio:
<BR>&nbsp;&nbsp;&nbsp;&nbsp;&nbsp;"Ovo je mrtvi frizer. Opala!"
<BR>&nbsp;&nbsp;&nbsp;&nbsp;&nbsp;Pokazalo se da je sledeći sarkofag poslednje počivalište jednog reklamnog stručnjaka; u onom do njega nalazio se prodavac polovnih automobila, treće klase.
<BR>&nbsp;&nbsp;&nbsp;&nbsp;&nbsp;Fordovu pažnju iznenada je privukao kontrolni otvor u podu i on čučnu da bi mu podigao poklopac, mašući da odagna oblake ledenog gasa koji su pretili da ga progutaju.
<BR>&nbsp;&nbsp;&nbsp;&nbsp;&nbsp;Arturu pade na pamet jedna pomisao.
<BR>&nbsp;&nbsp;&nbsp;&nbsp;&nbsp;"Ukoliko su ovo samo kovčezi", rekao je, "zašto ih onda hlade?"
<BR>&nbsp;&nbsp;&nbsp;&nbsp;&nbsp;"Ili, zapravo, zbog čega ih uopšte drže", reče Ford i ukloni poklopac. Gas je pokuljao kroz otvor naniže. "Zbog čega bi iko bio spreman na sve probleme i troškove prebacivanja pet hiljada leševa kroz kosmos?"
<BR>&nbsp;&nbsp;&nbsp;&nbsp;&nbsp;"Deset hiljada", reče Artur i pokaza na prolaz kroz koji se nazirala susedna odaja.
<BR>&nbsp;&nbsp;&nbsp;&nbsp;&nbsp;Ford proturi glavu kroz otvor. Onda se ponovo podiže.
<BR>&nbsp;&nbsp;&nbsp;&nbsp;&nbsp;"Petnaest hiljada", rekao je. "Dole se nalazi još jedna grupa."
<BR>&nbsp;&nbsp;&nbsp;&nbsp;&nbsp;"Petnaest miliona", reče glas.
<BR>&nbsp;&nbsp;&nbsp;&nbsp;&nbsp;"To je mnogo", reče Ford. "Mnogo, mnogo."
<BR>&nbsp;&nbsp;&nbsp;&nbsp;&nbsp;"Polako se okrenite", zalaja glas, "i dignite ruke u vazduh. Ako napravite bilo kakav drugi pokret, razneću vas u malecke, malecke komade."
<BR>&nbsp;&nbsp;&nbsp;&nbsp;&nbsp;"Zašto", upita Artur Dent, "nikada nikome nije drago da nas vidi?"
<BR>
<BR>&nbsp;&nbsp;&nbsp;&nbsp;&nbsp;U otvoru vrata kroz koja su ušli ocrtavali su se obrisi čoveka kome nije bilo drago da ih vidi. Njegovo nezadovoljstvo bilo je jednim delom izraženo lajavim, osornim prizvukom njegovog glasa, a drugim opakim načinom na koji je mahao dugačkim, srebrnastim zgrom-i-pucom prema njima. Izumitelju tog oružja očigledno nisu naložili da mlati praznu slamu. "Napravi ga tako da izgleda surovo", rekli su mu. "Neka bude sasvim jasno da to oružje ima pravu i pogrešnu stranu. Neka onome ko se nađe na pogrešnoj strani bude sasvim jasno da mu se loše piše. A to znači da moraš da naslažeš po njemu sve moguće šiljke, zupce i tamne delove. Uradi tako! To nije oružje koje treba da visi iznad kamina ili da se gurne u stalak za kišobrane; to je oružje sa kojim treba da se izlazi pred ljude i da im se prave gadne nevolje."
<BR>&nbsp;&nbsp;&nbsp;&nbsp;&nbsp;Ford i Artur nesrećno su gledali u oružje.
<BR>&nbsp;&nbsp;&nbsp;&nbsp;&nbsp;Čovek sa oružjem pomeri se od vrata i napravi krug oko njih. Kada je stupio na svetlost, videli su njegovu crnu i zlatnu uniformu na kojoj je uglačana dugmad tako blistala da bi zbog toga svaki prilazeći motorista upalio farove od zavisti.
<BR>&nbsp;&nbsp;&nbsp;&nbsp;&nbsp;Pokazao je rukom prema vratima.
<BR>&nbsp;&nbsp;&nbsp;&nbsp;&nbsp;"Napolje", rekao je. Ljudima koji imaju toliku vatrenu moć glagoli nisu potrebni. Ford i Artur iziđoše, a na malom rastojanju pratili su ih pogrešan kraj zgrom-i-puca i dugmad.
<BR>&nbsp;&nbsp;&nbsp;&nbsp;&nbsp;Kada su skrenuli u hodnik, naleteli su na dvadeset četiri džogera koji su, istuširani i u novoj odeći, prošli pored njih na putu prema spremištu. Artur se okrete, zbunjeno ih gledajući.
<BR>&nbsp;&nbsp;&nbsp;&nbsp;&nbsp;"Kreni!" dreknu njihov zarobljivač.
<BR>&nbsp;&nbsp;&nbsp;&nbsp;&nbsp;Artur krenu.
<BR>&nbsp;&nbsp;&nbsp;&nbsp;&nbsp;Ford sleže ramenima i krenu.
<BR>&nbsp;&nbsp;&nbsp;&nbsp;&nbsp;U spremištu, džogeri dođoše do dvadeset četiri prazna sarkofaga duž bočnog zida, otvoriše ih, popeše se unutra i zaspaše bez snova.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
