<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1.
<P>&nbsp;&nbsp;&nbsp;&nbsp;&nbsp;Najdžel je promatrao kako Nika brižljivo uređuje kimono. Bio je ukrašen smeđom i plavom bojom i, s obzirom na tradiciju, duži za više od deset centimetara. Nika ga je podvrtala kako bi poravnala rub s petama i tek u petom pokušaju je prekinula s brojanjem, zaljubljeno posmatrajući odraz vlastitog okreta u uglačanom čeličnom ogledalu. Podesila je crvenu svilenu vrpcu na struku i poravnala labavi deo kimona. Zatim je došao red na obi: širok krut pojas, dugačak punih pet metara. Obmatala ga je oko sebe u visini grudi, namrštila se i ponovo ga obmotala. Ovaj obred, sa svakim novim viđenjem, činio mu se sve tananijim, otkrivajući nove pojedinosti njene svesti koja se menjala. Promrmljao je nekakav kompliment i čvor njene neodlučnosti se odmah razrešio. Čvrsto je prikopčala dva mala dugmeta koja su obezbeđivala obi. Učinivši ovo, isprobala je jednu mesinganu šnalu spreda. Napućila je usne. Pokušala je sa oniksnom kopčom. Obrnuvši se, osmotrila je ishod. Zatim je umetnula češalj od slonovače u leptirastu krunu od kose. Potom je došla na red bleda voskasta ukosnica; iza toga jedna blistavo žuta; a onda opet od slonovače. Volela je ove lebdeće trenutke zanesenosti, kada je otkrivala svetlost i detinje jezgro svog bića. Pomislio je kako je Lanser doprinosio iščezavanju ovakvih ljupkih, kratkotrajnih predaha, zamenjujući ih jasnim, oštrim, odlučnim određenostima.
<BR>&nbsp;&nbsp;&nbsp;&nbsp;&nbsp;"Siguran sam da imaš najveći orman na brodu."
<BR>&nbsp;&nbsp;&nbsp;&nbsp;&nbsp;"Za neke stvari se vredi pomučiti", reče ona, pričvršćujući zori od pohabanih upredenih vlakana. Pri tom se nasmešila, znajući da je i on osećao koliko su joj ovi trenuci zavaravanja starenja značili.
<BR>&nbsp;&nbsp;&nbsp;&nbsp;&nbsp;Začulo se kucanje na vratima. Pošao je da ih otvori, svestan da su Bob Milard i Karlota Nova unekoliko poranili. Brodska gungula započinjala je kroz desetak minuta; vremenski ograničeno druženje.
<BR>&nbsp;&nbsp;&nbsp;&nbsp;&nbsp;Lanser je bio organizovan po novoprihvaćenom uzoru. Kad god je to bilo moguće, odluke o poslu donosile su se na najnižem nivou, uključujući najveći raspoloživi broj radnika. Gusto tkanje društvenih i političkih snaga predstavljalo je jedan složen izdanak starog pokliča: Vlast nad sredstvima za proizvodnju radnicima! - ali bez onih autoritornih klecanja kolena, koje je Marks ugradio u prvobitan model. Stvar je bila elastična. Omogućavala je Najdželu da radi na svakom neobičnom deliću astronomskih podataka koji bi mu zapeo za oko, sve dok je bio u stanju da učestvuje u izvršavanju, pretežno tegobnih radnih dužnosti, koje su se stalno nametale. Pojedinosti su razrađivale male radne ćelije.
<BR>&nbsp;&nbsp;&nbsp;&nbsp;&nbsp;Da bi slomila krutosti hijerarhije, koje su se uvek iznova vaspostavljale, Brodska služba za društvene odnose pomešala je sve radnike, stapajući ih vešto u besklasnu kašu. Jedva da je bilo i minimuma klasnih razlika. Brodsko komandno osoblje jelo je istu dosadnu menzašku hranu i gunđalo zbog toga na isti tugaljiv i beznadežan način. Nosili su iste plave kombinezone i nisu imali nikakvih privilegija. Najdžel je imao nešto popusta, ne zbog svog čina već zbog starosti: činova je bilo samo tamo gde je to predstavljalo neophodnost. Ted Lendon je stajao na čelu brodske skupštine, ali njegou glas je imao istu težinu kao i glas najobičnijeg tehničara.
<BR>&nbsp;&nbsp;&nbsp;&nbsp;&nbsp;Najdželu se ovo dopadalo: embrionalni socijalizam, bez interesa za nekakvom istinskom dobiti, budući da je već i sam povratak Lansera na Zemlju značio uspeh. Ovo je pojednostavljivalo sociometričke analize; zajednice konsenzusa, kako se to u žargonu nazivalo, bile su izrazito stabilne. Najdžel se manuo onih ranijih upornih molbi da više sudeluje u svemu. Ovakva zajednica ga je zadovoljavala, premda je gajio nepoverenje prema njenoj zaravnjenoj površini, odsustvo živahnijeg senzitiviteta. No, bremenita bujnost mnogostrukosti iznurila bi ga, istrošila njegove rezerve. Sjajni, mladi ljudi posedovali su neporeciv momentum.
<BR>&nbsp;&nbsp;&nbsp;&nbsp;&nbsp;"Zdravo."
<BR>&nbsp;&nbsp;&nbsp;&nbsp;&nbsp;Karlota ga poljubi. "Vidim da si se podvrgao još jednom zatezanju kože na licu."
<BR>&nbsp;&nbsp;&nbsp;&nbsp;&nbsp;"Ne, odlučio sam da to preskočim i odmah pribegnem balsamovanju. Kako ti izgleda?"
<BR>&nbsp;&nbsp;&nbsp;&nbsp;&nbsp;"To si ti, dragi. Jesu li to linije smeha ili nekakav projekt za navodnjavanje?"
<BR>&nbsp;&nbsp;&nbsp;&nbsp;&nbsp;Bob se rukova s njim na svoj pajtaški način. "Misliš da će večeras biti puno na lageru?"
<BR>&nbsp;&nbsp;&nbsp;&nbsp;&nbsp;Najdžel im pripremi piće. "Slobodne forme seksa mogu se naći dole niz hodnik, druga vrata levo."
<BR>&nbsp;&nbsp;&nbsp;&nbsp;&nbsp;"Ne traži ga tamo", reče Karlota. "Najdžel se sav iscrpi boreći se sa iskušenjima."
<BR>&nbsp;&nbsp;&nbsp;&nbsp;&nbsp;Najdžel joj dodade piće. "Detence uzavrele krvi. Pretpostavljam da ćeš večeras igrati školice sa pravim Škotom?"
<BR>&nbsp;&nbsp;&nbsp;&nbsp;&nbsp;"Si. Koliko samo deluješ pametnije kada popijem nekoliko pića."
<BR>&nbsp;&nbsp;&nbsp;&nbsp;&nbsp;"Ćujte vas dvoje!" Nika zavrte glavom. "Nikada se ne može pogoditi kada ste proveli noć zajedno."
<BR>&nbsp;&nbsp;&nbsp;&nbsp;&nbsp;"Obredi parenja viših primata", reče Karlota uzimajući dug gutljaj. "Madre. Tako privlačno izgleda na tebi."
<BR>&nbsp;&nbsp;&nbsp;&nbsp;&nbsp;Najdžel se sa čuđenjem pitao zbog čega su žene razgovarale na ovaj način, kada su muškarci po svemu bili ti koji bi trebalo da ocenjuju tu vrstu privlačnosti; pa ipak, muškarci su retko koristili takve izraze. Čudno; iako je, dakako, u ovom slučaju njegovo uopštavanje odmah palo u vodu. Već na prvi dodir ruku ponovo su uspostavili onu lenju familijarnu senzualnost.
<BR>&nbsp;&nbsp;&nbsp;&nbsp;&nbsp;Posmatrao je kako se Karlota približava Niki, govoreći brzo i s odobravanjem. Udaljila se od nje, a zatim se vratila, izvodeći nesvestan manevar, kojim je izvlačila Niku iz njene ljušture. Karlotina gusta i čvrsta kosa plovila je prateći ove kretnje. Njene krupne smeđe oči nisu bile uključene u ovu društvenu igru: to je stvaralo upečatljiv kontrast. Dopadala mu se strogost tih očiju i bestidan način na koji su se prikivale za sve što ih je zanimalo, upijajući se u to sa zanesenom pažnjom.
<BR>&nbsp;&nbsp;&nbsp;&nbsp;&nbsp;Njena prodornost bila je prejaka za Nikino raspoloženje, a pogotovu neposredno posle onog samodopadljivog odevanja u kimono. Nika je pobegla u kuhinju, izgovarajući se da mora da pripremi predjelo. Karlota je pružila ruku kao da želi da je zadrži, a onda ju je povukla, shvatajući da je nenamerno uskomešala nekakvu struju. Okrenula se uz talasanje svoje dugačke suknje skerletne boje i usredsredila se na obližnji triptih. Najdžel je opazio da su joj se oči suzile od izvesnog unutrašnjeg napora. Pasedovala je nekakav rezervoar energije, koji nije umeo sasvim da objasni. Bilo je to nešto duboko, još jedna tačka oslonca njene ličnosti. Sve je to dokazivalo da nije dovoljno spavati sa ženom da bi vam se ona potpuno otvorila, bez obzira na to koliko se vi trudili.
<BR>&nbsp;&nbsp;&nbsp;&nbsp;&nbsp;Bob je zapodenuo razgovor o rukovođenju radovima na brodu i Najdžel ga je rado prihvatio, želeći da odvrati misli od prethodnog problema. Jedna muzička tema je zazvonila: mnogostrukost.
<BR>&nbsp;&nbsp;&nbsp;&nbsp;&nbsp;"Hmmm", promrmlja Karlota i okrete se prema Niki da još jednom pokuša.
<BR>&nbsp;&nbsp;&nbsp;&nbsp;&nbsp;"Šta ćeš raditi posle nove rotacije u poslu?" Srazmerno neutralno pitanje.
<BR>&nbsp;&nbsp;&nbsp;&nbsp;&nbsp;"Čudne posliće tu i tamo", Nika izbeže pravi odgovor, povlačeći se iza praznjikave blagosti. Prepoznao je ovo kao jednu staru naviku, svojstvenu Japancima, premda joj je Nika kao privremenom štitu pribegavala tek u poslednjih nekoliko godina na Lanseru. U ovoj prilici osećala se nelagodno jer je posredi bila mala prevara. On i Nika dogovorili su se da sarađuju, a da to ostane neprimetno, i to tako što su jedno drugom zalazili u radne oblasti. To je imalo za cilj da održi ocene njihovog rada iznad minimuma. Činilo se da je ovo mudra taktika za starije članove posade. "A ti?"
<BR>&nbsp;&nbsp;&nbsp;&nbsp;&nbsp;"Pa, sistemske analize mikrobiotskog inventara, koje je donela prva sonda, naravno."
<BR>&nbsp;&nbsp;&nbsp;&nbsp;&nbsp;Najdžel reče: "Dok ti ne završiš, nećemo moći dole?"
<BR>&nbsp;&nbsp;&nbsp;&nbsp;&nbsp;Karlota se nasmeja; sada su joj se oči pokretale s tečnom lakoćom. "Bon nas progoni već nedelju dana; dahće nam za vrat i traži zeleno svetlo. Imamo gomilu rezultata..."
<BR>&nbsp;&nbsp;&nbsp;&nbsp;&nbsp;"Više nego mnogo", progunđa Bob.
<BR>&nbsp;&nbsp;&nbsp;&nbsp;&nbsp;Karlota se namršti. Razmimoilaženje u mišljenju o pravom času za spuštanje? Na površinu? "U svakom slučaju, imamo puno biohemijskog materijala koji treba dovesti u međusobne veze. Ne shvatam kako ćemo uspeti da sve to razumemo u pojmovima koji se odnose na zemaljske procese, kada raspolažemo sa svega nekoliko nedelja da..."
<BR>&nbsp;&nbsp;&nbsp;&nbsp;&nbsp;Začulo se još jedno kucanje na vratima. Najdžel pođe da ih otvori. Da, sada je trebalo da vrata drži otvorena. I dalje mu je to delovalo čudno, ali upravo takve odluke uprave kakva je bila ona o vremenu spuštanja mogle su se doneti konsenzusom usred svekolike mnogostrukosti akcija i događanja. I sve to uz razoružavajuću nonšalantnost. Analitičari su otkrili da je većina stvari sređena na ovakav način. Službeni aparat samo je potvrđivao ono što je već bilo izrađeno. Elektronska demokratija sa raskopčanom košuljom. Razoružavajući pojam za one koji su odgajani u vreme piramida vlasti.
<BR>&nbsp;&nbsp;&nbsp;&nbsp;&nbsp;Na vratima se ukazaše trojica ljudi koje je jedva poznavao. Sijali su od zadovoljstva i bili spremni da doprinesu rastućem mrmoru koji se valjao niz hodnik postajući sve glasniji: večno čavrljanje i kliktanje primata, zvuci ovog broda...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Obrati pažnju na ovo, Nebraska crveno, visoko, tvar ugaonog momentuma...
<BR>&nbsp;&nbsp;&nbsp;&nbsp;&nbsp;Ti mikrobi, nikada nisam video ništa slično. Prašinari. Maleni druškani, ne veći od paramecijuma.
<BR>&nbsp;&nbsp;&nbsp;&nbsp;&nbsp;Rekao je da ga nije briga što može da promeni celu svoju viličnu kost ako joj se to, do đavola, nije sviđalo. Izgubila je to kada je onaj zatvarač prsnuo, sećaš se one proklete malverzacije dole u zalivu C, ubio je Džeka Saterlanda i nju, razneo joj načisto kost sve do oka, izvadili su parčiće iz uglova... posredi su isti hemijski obrasci koji se ponavljaju na hiljade puta u biosferi Izisa, baš kao levi i desni združeni molekuli kod šećera i drugih lanaca, znaš. Hoću da kažem da imaš upravo toliko mnogo atoma kojima možeš da se baviš u čitavom univerzumu, je li tako? Stoga ne bi trebalo da bude veliko iznenađenje da je osnovna hemijska grupa Izisa - šećer, sa pet atoma (molekula) ugljenika i jednim fosfatom više u nosiocu, tamo gde mi guramo samo sa tri u ATP - slična, hoću da kažem, ne predstavlja neki šok. Ima takođe pridodatu bazu. Očito je da je posredi prosta promena u odnosu na našu shemu - prokleto blisko zemaljskom modelu, s razlikama koje se ipak daju uočiti.
<BR>&nbsp;&nbsp;&nbsp;&nbsp;&nbsp;Hriste, pomislila sam da će se pomokriti kada vrednost A4 nije proizašla iz te ćelije. Kriknula je da je u pitanju prokleto ubistvo prilikom poslednjeg ćaskanja ali, sranje, nismo imali nijednu koju bismo mogli ostaviti posle nas, te se sada vratila na početak. To mrzi. Rubi je dobio A4 i ja velim da je to dobro, jer ta kučka je...
<BR>&nbsp;&nbsp;&nbsp;&nbsp;&nbsp;...te stvarčice nasrću na prašinu u vazduhu kao da je reč o besplatnom ručku. Proždirači prašine. Kičma ekologije. Rep se zarije duboko i zip oni uzimaju sulfate ravno iz mineralnog stanja. Nije rešenje nužno vezano za tečnost!
<BR>&nbsp;&nbsp;&nbsp;&nbsp;&nbsp;Toliko što se tiče tih trica o vodi potrebnoj za život.
<BR>&nbsp;&nbsp;&nbsp;&nbsp;&nbsp;Daaa, zbog čega bi njima voda bila potrebna, ako nije potrebna martiniju?
<BR>&nbsp;&nbsp;&nbsp;&nbsp;&nbsp;I tako ovi druškani žive čitav svoj život bez vode. Ima, dakako vode, ali ne u blizini Oka. Dotična biosfera koristi ovaj način da crpe energiju iz sulfata. Jadna kopilad koja živi na prašini...
<BR>&nbsp;&nbsp;&nbsp;&nbsp;&nbsp;Mali sisavci roje se kao pčelice, da bi napabirčili koji erg.
<BR>&nbsp;&nbsp;&nbsp;&nbsp;&nbsp;Usred ove tehničke govorancije odstupio je jedan korak i osmotrio Karlotu. Opazio je stisnute bore oko njenih očiju i poželeo da je deblokira. Bilo bi lakše, znatno lakše kada bi njih troje mogli da se prepuste ugodnom staromodnom životu, s tim da se svako zadovolji bledećim odjekom početne strasti koju su svi osećali. Okrenula se i sada se jasno videlo da pribira reči za provalu govora u stilu nabranih veđa, napućenih usana; zatupljeni vrh njenog nosa povio se za još jedan milimetar - i Nika se približila izazivajući promene u vidu srebrnastog mreškanja preko Karlotinog lica. Slučajno su se dodirivali, a Najdžel se prisećao koliko su od početka bili nagonski bliski, deleći poslove, živeći zajedno dok se Najdžel nalazio u Sleepshots. Izmenili su jednu reč, Karlota ga je okrznula pogledom, izvela je onu poznatu kretnju protezanja, onu kojoj ga je naučila da bi opuštao zgrčene mišiće i Najdžel oseti u njenoj tečnoj gracioznosti razlog zbog koga je tokom godina smanjio svoju sposobnost da prozire druge. Sada je to bilo naprosto odviše teško, odviše iscrpljujuće. Mogao je to sebi još da priušti kada su Nika i Karlota bile u pitanju, ali već i sama pomisao da na taj način prodire u Teda, Aleksa ili druge - ispunjavala ga je mučninom i zamorom. Stekao je to u iskustvu sa olupinom na Marginisu i upotrebio je da bi se probio u vrhove organizacije ISA ćaskajući s mešetarima vlasti, osećajući ono što su Lanserovi inženjeri mislili za razliku od onog što su govorili, odajući im utisak sezonskog astronauta kakav im je bio potreban. I on je voleo to, bio je u tome pravi majstor. Godinama potom sećao se svake od tih ispitivačkih zakatančenih njuški. Ali sada oseća da su mu zalihe manjkale za to; nije bio u stanju da prikupi tu vrstu snage za ovoliku zbrku ili čak za jedan seminar. Sada je stari uvid ionako nailazio samo u blescima, a ona osetljivost ga je istinski bolela kad god bi se očešao o hrapave tajne koje su ljudi nosili u sebi. Karlota odsutno potapša Niku po ramenu, budući da joj je pažnja ponovo bila zaokupljena prolaznom bujicom žargona i Nika krenu prema njemu...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Karlota je bila strašno opora
<BR>&nbsp;&nbsp;&nbsp;&nbsp;&nbsp;kada je stigla.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zbog nečega ozlojeđena možda.
<BR>&nbsp;&nbsp;&nbsp;&nbsp;&nbsp;Zapravo ja uopšte ne razmišljam
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Mislim da ona ni sama ne
<BR>&nbsp;&nbsp;&nbsp;&nbsp;&nbsp;zna šta je muči; nije
<BR>&nbsp;&nbsp;&nbsp;&nbsp;&nbsp;u stanju da govori o tome
<BR>&nbsp;&nbsp;&nbsp;&nbsp;&nbsp;Ali obrati pažnju na ovaj usiljen
<BR>&nbsp;&nbsp;&nbsp;&nbsp;&nbsp;način na koji se smeje i kako stalno
<BR>&nbsp;&nbsp;&nbsp;&nbsp;&nbsp;baca pogled na nas
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pa sagledaj to na njen
<BR>&nbsp;&nbsp;&nbsp;&nbsp;&nbsp;način. Zajedno smo još od
<BR>&nbsp;&nbsp;&nbsp;&nbsp;&nbsp;plioscena, i ona će uvek
<BR>&nbsp;&nbsp;&nbsp;&nbsp;&nbsp;biti poslednja koja je u igri,
<BR>&nbsp;&nbsp;&nbsp;&nbsp;&nbsp;neparan broj
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Čudno ali lakše je razgovarati o njoj
<BR>&nbsp;&nbsp;&nbsp;&nbsp;&nbsp;sada ovde nego kada smo sami
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Da, u ovom starom krkljancu
<BR>&nbsp;&nbsp;&nbsp;&nbsp;&nbsp;sve izbije na površinu...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;A ti uvek tumaraš unaokolo tako da
<BR>&nbsp;&nbsp;&nbsp;&nbsp;&nbsp;to liči na besciljno hodanje...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hodanje to da, ali besciljno ne
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Prisluškivanje?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ja, ja volim da se petljam...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Stvar je u tome što su se oni upustili u dugotrajno traganje po biohemijskim uslovima, koristeći ono što su uspevali da pronađu među česticama prašine na sunčevoj svetlosti. Nijedna UV nije izbila na površinu, da im pruži bilo kakav značajniji podatak. Ta jadna malecna biosfera; oni gomilaju fotone jedan povrh drugog, kako bi na neki način napabirčili dovoljno energije, a onda se zalete na vodu blizu okeana, izdvajajući kiseonik. Gospode, koliki rad.
<BR>&nbsp;&nbsp;&nbsp;&nbsp;&nbsp;Petrovski je izračunao da je ova biosfera starija od našeg sunčevog sistema, dakle, odista stara, te da taljiga više od pet milijardi godina, zamisli to, izveo je tu računicu na osnovu obilja teških elemenata...
<BR>&nbsp;&nbsp;&nbsp;&nbsp;&nbsp;...prašina prenosi energiju do većih životnih oblika, koristeći uglavnom sulfitne nosioce elektrona što je, kad bolje razmisliš, sasvim dobar trik...
<BR>&nbsp;&nbsp;&nbsp;&nbsp;&nbsp;...jašući na ovim vetrovima, hraneći se prokletom prašinom, ti mali kučkini mikrobi na svom putu od Oka do mora...
<BR>&nbsp;&nbsp;&nbsp;&nbsp;&nbsp;...i dalje mislim da imaš najlepšu zadnjicu, dušo, među svim momcima koji nose kombinezone osoblja za održavanje...
<BR>&nbsp;&nbsp;&nbsp;&nbsp;&nbsp;Čini mi se da ste vi narode dobrano upoznali ovu biosferu, pa ne shvatam zbog čega se ne donosi odluka o spuštanju i otpočinjanju pravog posla.
<BR>&nbsp;&nbsp;&nbsp;&nbsp;&nbsp;"Nije to tako jednostavno, Bobe."
<BR>&nbsp;&nbsp;&nbsp;&nbsp;&nbsp;Slušaj, ako pustimo specijaliste da se bakću tom stvarčicom doveka, može se lako dogoditi da svi osedimo pre no što se spustimo i jednom krenemo.
<BR>&nbsp;&nbsp;&nbsp;&nbsp;&nbsp;Stisni to malko i videćeš šta ćeš dobiti žilava ekologija, čoveče, stvarno žilava. Ovo mesto bi bilo mrtvo poput Marsa, da je samo malo manje sunčeve svetlosti i atmosfere. Biolozima su se izlizale pantalone na dupetu od upinjanja da otkriju čega još ima ispod te prašine.
<BR>&nbsp;&nbsp;&nbsp;&nbsp;&nbsp;Prerano je reći bilo šta o tome; nismo u stanju dovoljno dobro da vidimo, da bismo procenili širinu piramide života.
<BR>&nbsp;&nbsp;&nbsp;&nbsp;&nbsp;Sranje, sve što ovde ima za piće moralo bi biti bolje utrapljeno dole u Ngijenu.
<BR>&nbsp;&nbsp;&nbsp;&nbsp;&nbsp;Kada ga čovek gleda dođe mu da se zapita kako ovaj posao može funkcionisati s ljudima koji su zastranili, prepustili se piću, pa čak i drogama na jednom brodu - ništa manje...
<BR>&nbsp;&nbsp;&nbsp;&nbsp;&nbsp;Njega? Oni su samoobnavljajući, zar ne shvatate? Održavaju stvari u labavom stanju, ali kada se primakne vreme glasanja, odviše su uzmuvani da bi marili za bilo šta...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pogledaj paramecijum ili
<BR>&nbsp;&nbsp;&nbsp;&nbsp;&nbsp;čak ćelije vlastite sperme
<BR>&nbsp;&nbsp;&nbsp;&nbsp;&nbsp;sa njihovim bičevima
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ne hvala, takve stvari me ne
<BR>&nbsp;&nbsp;&nbsp;&nbsp;&nbsp;zanimaju
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;barjačićima tamo dole u opravdano
<BR>&nbsp;&nbsp;&nbsp;&nbsp;&nbsp;čuvenim jajima, dobri moj
<BR>&nbsp;&nbsp;&nbsp;&nbsp;&nbsp;čoveče
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;koji vijugaju uzvodno poput
<BR>&nbsp;&nbsp;&nbsp;&nbsp;&nbsp;lososa. Priča mog života
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;I ako mi ovaj gavran dopusti
<BR>&nbsp;&nbsp;&nbsp;&nbsp;&nbsp;da završim, ima devet tkiva
<BR>&nbsp;&nbsp;&nbsp;&nbsp;&nbsp;na površini tog biča, koja
<BR>&nbsp;&nbsp;&nbsp;&nbsp;&nbsp;dolaze na po jedno tkivo na
<BR>&nbsp;&nbsp;&nbsp;&nbsp;&nbsp;unutrašnjoj strani
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ona je dobro, znaš, čak
<BR>&nbsp;&nbsp;&nbsp;&nbsp;&nbsp;odlično ali je i velika u tome što
<BR>&nbsp;&nbsp;&nbsp;&nbsp;&nbsp;izvlači staru romansu iz toga
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;i taj odnos, to devet prema jedan
<BR>&nbsp;&nbsp;&nbsp;&nbsp;&nbsp;isti je kod hiljada organizama
<BR>&nbsp;&nbsp;&nbsp;&nbsp;&nbsp;širom Zemlje i niko nema
<BR>&nbsp;&nbsp;&nbsp;&nbsp;&nbsp;ni najblažu predstavu
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;neprvobitni bog jeste najbolje
<BR>&nbsp;&nbsp;&nbsp;&nbsp;&nbsp;objašnjenje. On se naprosto
<BR>&nbsp;&nbsp;&nbsp;&nbsp;&nbsp;zamorio
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;da li biste mogli još
<BR>&nbsp;&nbsp;&nbsp;&nbsp;&nbsp;malo tiše da mumlate i
<BR>&nbsp;&nbsp;&nbsp;&nbsp;&nbsp;dalje sam u stanju da razaberem
<BR>&nbsp;&nbsp;&nbsp;&nbsp;&nbsp;o čemu govorite
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;u redu u redu reč je o
<BR>&nbsp;&nbsp;&nbsp;&nbsp;&nbsp;devet prema jedan
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;ne možemo da vidimo nijednu
<BR>&nbsp;&nbsp;&nbsp;&nbsp;&nbsp;očitu prednost za odabirno
<BR>&nbsp;&nbsp;&nbsp;&nbsp;&nbsp;preživljavanje u odnosu
<BR>&nbsp;&nbsp;&nbsp;&nbsp;&nbsp;devet prema jedan ali ko zna
<BR>&nbsp;&nbsp;&nbsp;&nbsp;&nbsp;uvek je najlakše naći izlaz
<BR>&nbsp;&nbsp;&nbsp;&nbsp;&nbsp;u vraćanju na početak kada
<BR>&nbsp;&nbsp;&nbsp;&nbsp;&nbsp;je seks zaživeo sa odnosom
<BR>&nbsp;&nbsp;&nbsp;&nbsp;&nbsp;devet prema jedan i tumačiti
<BR>&nbsp;&nbsp;&nbsp;&nbsp;&nbsp;da je to bila prava sreća
<BR>&nbsp;&nbsp;&nbsp;&nbsp;&nbsp;što se taj odnos
<BR>&nbsp;&nbsp;&nbsp;&nbsp;&nbsp;tako rano uspostavio
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;brzo me poljubi ja sam u
<BR>&nbsp;&nbsp;&nbsp;&nbsp;&nbsp;odnosu devet prema jedan
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;već si se zasitila svega,
<BR>&nbsp;&nbsp;&nbsp;&nbsp;&nbsp;a?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;voli me, voli moj odnos
<BR>&nbsp;&nbsp;&nbsp;&nbsp;&nbsp;pa samo nastavi da držiš
<BR>&nbsp;&nbsp;&nbsp;&nbsp;&nbsp;tu masku kako bi i dalje
<BR>&nbsp;&nbsp;&nbsp;&nbsp;&nbsp;izgledalo da je težak rad
<BR>&nbsp;&nbsp;&nbsp;&nbsp;&nbsp;posredi dok odrasli razgovaraju
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Poslušajte šta će kraljica reći
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;stoga prva stvar koju sam
<BR>&nbsp;&nbsp;&nbsp;&nbsp;&nbsp;potražila kod tih puzavaca
<BR>&nbsp;&nbsp;&nbsp;&nbsp;&nbsp;prašinara sa Izisa bilo je
<BR>&nbsp;&nbsp;&nbsp;&nbsp;&nbsp;barjakče i dabome - oh hvala
<BR>&nbsp;&nbsp;&nbsp;&nbsp;&nbsp;imam onu stvar sa rumom -
<BR>&nbsp;&nbsp;&nbsp;&nbsp;&nbsp;dabome gvirnula sam u elektronski
<BR>&nbsp;&nbsp;&nbsp;&nbsp;&nbsp;mikroskop a tamo su mali bičevi
<BR>&nbsp;&nbsp;&nbsp;&nbsp;&nbsp;šibali kao ludi samo što se
<BR>&nbsp;&nbsp;&nbsp;&nbsp;&nbsp;pokazalo kada sam neke od njih
<BR>&nbsp;&nbsp;&nbsp;&nbsp;&nbsp;spojila da je odnos sedam prema
<BR>&nbsp;&nbsp;&nbsp;&nbsp;&nbsp;jedan a ne naš devet prema jedan
<BR>&nbsp;&nbsp;&nbsp;&nbsp;&nbsp;Postavlja se pitanje kakva magija
<BR>&nbsp;&nbsp;&nbsp;&nbsp;&nbsp;leži u neparnom odnosu?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Samo dva slučaja do đavola,
<BR>&nbsp;&nbsp;&nbsp;&nbsp;&nbsp;dušo, nemaju nikakvog značaja u
<BR>&nbsp;&nbsp;&nbsp;&nbsp;&nbsp;statističkom smislu
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;I dalje mi to zvuči sumnjivo
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;moglo bi biti da im neparan
<BR>&nbsp;&nbsp;&nbsp;&nbsp;&nbsp;odnos obezbeđuje ivicu za koju
<BR>&nbsp;&nbsp;&nbsp;&nbsp;&nbsp;se hvataju?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pa u čemu je komparativna
<BR>&nbsp;&nbsp;&nbsp;&nbsp;&nbsp;prednost?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Više efikasnosti u neparnom
<BR>&nbsp;&nbsp;&nbsp;&nbsp;&nbsp;odnosu? Možda je na taj način
<BR>&nbsp;&nbsp;&nbsp;&nbsp;&nbsp;lakše ostvariti cilj, čak i ako
<BR>&nbsp;&nbsp;&nbsp;&nbsp;&nbsp;dama nije zainteresovana
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Govoriš o antropocentričnim
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;mora biti da im je potreban
<BR>&nbsp;&nbsp;&nbsp;&nbsp;&nbsp;dobar stisak Najdžele?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nikada nisam razmišljao o
<BR>&nbsp;&nbsp;&nbsp;&nbsp;&nbsp;vanzemaljskoj pornografiji
<BR>&nbsp;&nbsp;&nbsp;&nbsp;&nbsp;Pa oni koriste nešto da bi
<BR>&nbsp;&nbsp;&nbsp;&nbsp;&nbsp;se zadržali na trunčicama
<BR>&nbsp;&nbsp;&nbsp;&nbsp;&nbsp;prašine dok jašu na vetru
<BR>&nbsp;&nbsp;&nbsp;&nbsp;&nbsp;od Oka, uz one planine i dole
<BR>&nbsp;&nbsp;&nbsp;&nbsp;&nbsp;do mora kasajući na tim
<BR>&nbsp;&nbsp;&nbsp;&nbsp;&nbsp;sulfidnim elektronskim nasiocima
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;a onda kada se vetrovi od Oka
<BR>&nbsp;&nbsp;&nbsp;&nbsp;&nbsp;okrenu u blizini velikog obrasca
<BR>&nbsp;&nbsp;&nbsp;&nbsp;&nbsp;ciklona na moru, prašina počinje
<BR>&nbsp;&nbsp;&nbsp;&nbsp;&nbsp;da pada
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Upečatljivo je kako mu se glava
<BR>&nbsp;&nbsp;&nbsp;&nbsp;&nbsp;brzo razbistrava, tako da gotovo
<BR>&nbsp;&nbsp;&nbsp;&nbsp;&nbsp;mogu da sledim
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ali valja nam da donesemo
<BR>&nbsp;&nbsp;&nbsp;&nbsp;&nbsp;odluku
<BR>&nbsp;&nbsp;&nbsp;&nbsp;&nbsp;osnovni mehanizmi poput ovog
<BR>&nbsp;&nbsp;&nbsp;&nbsp;&nbsp;pre spuštanja ljudske posade
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ima puno biohemijskog materijala
<BR>&nbsp;&nbsp;&nbsp;&nbsp;&nbsp;koji valja proučiti; mogli
<BR>&nbsp;&nbsp;&nbsp;&nbsp;&nbsp;bismo lako provesti još godinu
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ne i ja
<BR>&nbsp;&nbsp;&nbsp;&nbsp;&nbsp;Ma hajde, već mesecima smo u
<BR>&nbsp;&nbsp;&nbsp;&nbsp;&nbsp;orbiti - krvavo dugo vreme
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bez obzira koliko nam je stari Bobi
<BR>&nbsp;&nbsp;&nbsp;&nbsp;&nbsp;drag radije bih se oslonio na
<BR>&nbsp;&nbsp;&nbsp;&nbsp;&nbsp;Najdželovu procenu
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hvala ali zar se čitav ovaj
<BR>&nbsp;&nbsp;&nbsp;&nbsp;&nbsp;posao ne vrti upravo
<BR>&nbsp;&nbsp;&nbsp;&nbsp;&nbsp;oko toga?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Prokleta prašina. Kada bismo
<BR>&nbsp;&nbsp;&nbsp;&nbsp;&nbsp;samo mogli malo bolje da vidimo.
<BR>&nbsp;&nbsp;&nbsp;&nbsp;&nbsp;Ona treća sonda koja se vratila
<BR>&nbsp;&nbsp;&nbsp;&nbsp;&nbsp;pronašla je puno proždirača prašine
<BR>&nbsp;&nbsp;&nbsp;&nbsp;&nbsp;koji su se spustili u blizinu
<BR>&nbsp;&nbsp;&nbsp;&nbsp;&nbsp;mora ali znaš neprestano
<BR>&nbsp;&nbsp;&nbsp;&nbsp;&nbsp;razmišljam
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Da, čini se kao da te male
<BR>&nbsp;&nbsp;&nbsp;&nbsp;&nbsp;stenice predstavljaju širom planete
<BR>&nbsp;&nbsp;&nbsp;&nbsp;&nbsp;rasprostrt sistem ishrane za
<BR>&nbsp;&nbsp;&nbsp;&nbsp;&nbsp;neke veće životne oblike pa bi
<BR>&nbsp;&nbsp;&nbsp;&nbsp;&nbsp;trebalo da utvrdimo ko od toga
<BR>&nbsp;&nbsp;&nbsp;&nbsp;&nbsp;ima koristi
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hoćeš da kažeš da je njihova
<BR>&nbsp;&nbsp;&nbsp;&nbsp;&nbsp;funkcija isključivo u
<BR>&nbsp;&nbsp;&nbsp;&nbsp;&nbsp;prenošenju hemijske energije
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dabome, oni se natope fotonima
<BR>&nbsp;&nbsp;&nbsp;&nbsp;&nbsp;kod Oka i načine ispravna
<BR>&nbsp;&nbsp;&nbsp;&nbsp;&nbsp;jedinjenja ugljenika i kiseonika
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;...što se sve spušta u planinske
<BR>&nbsp;&nbsp;&nbsp;&nbsp;&nbsp;doline gde se nalaze ti EM -
<BR>&nbsp;&nbsp;&nbsp;&nbsp;&nbsp;tako je
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Čudna vrsta energetskog vektora
<BR>&nbsp;&nbsp;&nbsp;&nbsp;&nbsp;pokreće biohemijsku energiju od
<BR>&nbsp;&nbsp;&nbsp;&nbsp;&nbsp;Oka. Teško je zamisliti kako bi
<BR>&nbsp;&nbsp;&nbsp;&nbsp;&nbsp;se jedna takva celokupna biosfera
<BR>&nbsp;&nbsp;&nbsp;&nbsp;&nbsp;mogla razviti
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ovo nije Nju Džerzi moja
<BR>&nbsp;&nbsp;&nbsp;&nbsp;&nbsp;ljubavi
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;To sam primetila
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ipak su posredi procesi
<BR>&nbsp;&nbsp;&nbsp;&nbsp;&nbsp;vrlo niskog stepena. S tako škrtim
<BR>&nbsp;&nbsp;&nbsp;&nbsp;&nbsp;energetskim budžetom ova naša paluba
<BR>&nbsp;&nbsp;&nbsp;&nbsp;&nbsp;deluje nagomilano naspram čitave
<BR>&nbsp;&nbsp;&nbsp;&nbsp;&nbsp;dotične biosfere
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Gospod je dovitljiv.
<BR>&nbsp;&nbsp;&nbsp;&nbsp;&nbsp;Pa, morao je nešto duže da
<BR>&nbsp;&nbsp;&nbsp;&nbsp;&nbsp;radi na ovom svetu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Biosfera stara pet milijardi godina
<BR>&nbsp;&nbsp;&nbsp;&nbsp;&nbsp;tera te na pitanje šta bi se
<BR>&nbsp;&nbsp;&nbsp;&nbsp;&nbsp;moglo dogoditi
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Vas dvoje biste mogli
<BR>&nbsp;&nbsp;&nbsp;&nbsp;&nbsp;porazgovarati s Bobom o istraživanju,
<BR>&nbsp;&nbsp;&nbsp;&nbsp;&nbsp;ukoliko imate vremena...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Svakako, pođimo prijane
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Do đavola, taj ljušti neku
<BR>&nbsp;&nbsp;&nbsp;&nbsp;&nbsp;robu, zar ne? Šta da mu kažem?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pusti samo mene da govorim.
<BR>&nbsp;&nbsp;&nbsp;&nbsp;&nbsp;Najdžele, Najdžele, dopusti mi
<BR>&nbsp;&nbsp;&nbsp;&nbsp;&nbsp;da ti kažem, verujem da možeš
<BR>&nbsp;&nbsp;&nbsp;&nbsp;&nbsp;učiniti nešto, čoveče bio sam toliko lud da
<BR>&nbsp;&nbsp;&nbsp;&nbsp;&nbsp;sam osetio kao
<BR>&nbsp;&nbsp;&nbsp;&nbsp;&nbsp;da jurim motornom kosačicom
<BR>&nbsp;&nbsp;&nbsp;&nbsp;&nbsp;preko krastave žabe...
<BR>&nbsp;&nbsp;&nbsp;&nbsp;&nbsp;Ted je nešto više od čoveka kome
<BR>&nbsp;&nbsp;&nbsp;&nbsp;&nbsp;bi se samo žalio
<BR>&nbsp;&nbsp;&nbsp;&nbsp;&nbsp;ali jedva da nešto
<BR>&nbsp;&nbsp;&nbsp;&nbsp;&nbsp;mogu da učinim za tebe
<BR>&nbsp;&nbsp;&nbsp;&nbsp;&nbsp;Svakako ali prava reč u pravom
<BR>&nbsp;&nbsp;&nbsp;&nbsp;&nbsp;trenutku, znaš
<BR>&nbsp;&nbsp;&nbsp;&nbsp;&nbsp;Ne mogu ništa da ti obećam
<BR>&nbsp;&nbsp;&nbsp;&nbsp;&nbsp;ali ako tražiš
<BR>&nbsp;&nbsp;&nbsp;&nbsp;&nbsp;prijateljsko uho
<BR>&nbsp;&nbsp;&nbsp;&nbsp;&nbsp;Dođi. Možeš dobiti njegov posao u
<BR>&nbsp;&nbsp;&nbsp;&nbsp;&nbsp;svako doba, svi ćemo mi
<BR>&nbsp;&nbsp;&nbsp;&nbsp;&nbsp;glasati za tebe.
<BR>&nbsp;&nbsp;&nbsp;&nbsp;&nbsp;Gluposti korakni ovim putem
<BR>&nbsp;&nbsp;&nbsp;&nbsp;&nbsp;odakle dopire buka
<BR>&nbsp;&nbsp;&nbsp;&nbsp;&nbsp;koja je sad
<BR>&nbsp;&nbsp;&nbsp;&nbsp;&nbsp;već strahotna šta je to...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Iznad svega je vrednovao kaskadu utisaka. Skitao je niz izbrazdane kamene hodnike, ulazio u sobe i izlazio iz njih, nikada se ne zadržavajući dugo...
<BR>&nbsp;&nbsp;&nbsp;&nbsp;&nbsp;...da, znam ga, on je iz GHQ, radi s Tedom, prijatan na svoj način, ali i prost dozlaboga...
<BR>&nbsp;&nbsp;&nbsp;&nbsp;&nbsp;...ah-ha, rekao bih da je tolika ružnoća zapravo prirodna kontracepcija. Zaboravi to. Imaš li još nekog na umu, ipak, noć je mlada čak i ako ja to nisam...
<BR>&nbsp;&nbsp;&nbsp;&nbsp;&nbsp;...Prišla mi je i odista mi došapnula sve to u uvo u jednom dahu, što je predstavljalo svojevrsno priznanje kada malo porazmisliš, s obzirom na činjenicu da je izašlo iz usta žene koja u životu nije pronašla mnogo toga o čemu bi vredelo šaputati...
<BR>&nbsp;&nbsp;&nbsp;&nbsp;&nbsp;...Evolucija se razvija na sve moguće načine, i zbog toga mislim da ne treba da odgonetamo radio-izvore kljucajući samo po osnovi biohemije, pogotovo ne kada imamo takvu vašljivu odlučnost u svoj onoj prokletoj prašini. Hoću da kažem da su sve vrste stvari odabrane za nešto, je li tako? Ti i ja smo miopici zbog toga što kratkovidi mužjaci ne mogu da love tako dobro, pa ostaju kod kuće dok krupni, žestoki muškarci izlaze napolje u potrazi za mesom. Što se nas tiče, mi ostajemo da se vrzmamo oko pećine, crtamo po zidovima i sklanjamo se u senku za vreline dana. Ne spominji mi onu moćnu stvarčicu koja povezuje parove i o kojoj ti stalno pričaju; činjenica je da nikada zapravo ne znaš ko je otac i zbog toga se muška strategija sastoji u širenju u meri u kojoj se to isplati. Stoga i dolazi do odabiranja. Do đavola, to se dobro oseća - to je pauzdan znak, evolucija ne čita naše knjige s pravilima, ona ima vlastite...
<BR>&nbsp;&nbsp;&nbsp;&nbsp;&nbsp;...ne misliš da ti je bilo dosta? Taj rum nije rum, to su paukova jaja i ti počinješ da izgledaš kao jastog...
<BR>&nbsp;&nbsp;&nbsp;&nbsp;&nbsp;...potrebno nam je više usklađivanja da bismo preskočili tu biohemijsku besmislicu...
<BR>&nbsp;&nbsp;&nbsp;&nbsp;&nbsp;...daa, tačno, onako kako ja to vidim, imamo višak genija i manjak petlje ovde...
<BR>&nbsp;&nbsp;&nbsp;&nbsp;&nbsp;...jedan ciklus redukcije oksidacije, eto o čemu je reč, dole u toj prašini oni igraju istu staru igru koju i mi igramo, samo ne unosnu u tolikoj meri. Mora da gore uz lanac, polazeći od ovih proždirača prašine, postoji proizvodnja skroba, koja koristi ovu bednu lokalnu sunčevu svetlost. Ostavlja kiseonik kao otpatke, i to je ono što EM-i moraju da dišu, ali neka sam proklet ako znam na koji način bi bilo ko mogao da živi od toga...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ne shvatam zbog čega ona
<BR>&nbsp;&nbsp;&nbsp;&nbsp;&nbsp;mora da mi odgrize glavu
<BR>&nbsp;&nbsp;&nbsp;&nbsp;&nbsp;upravo iznad prosutog kontejnera
<BR>&nbsp;&nbsp;&nbsp;&nbsp;&nbsp;s uzorcima
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zagadila si nas tim sporama
<BR>&nbsp;&nbsp;&nbsp;&nbsp;&nbsp;sa Izisa koje sam ti tako brzo
<BR>&nbsp;&nbsp;&nbsp;&nbsp;&nbsp;vak...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;...pa nisam; zbog čega bi
<BR>&nbsp;&nbsp;&nbsp;&nbsp;&nbsp;trebalo tako da izgledam mislim
<BR>&nbsp;&nbsp;&nbsp;&nbsp;&nbsp;to nisi magao tek tako da kažeš
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;...Možda nisam u pravu ali
<BR>&nbsp;&nbsp;&nbsp;&nbsp;&nbsp;neko je zaptivače ostavio
<BR>&nbsp;&nbsp;&nbsp;&nbsp;&nbsp;otvorene
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;...onda ne gledaj u mene kada ti...
<BR>&nbsp;&nbsp;&nbsp;&nbsp;&nbsp;...nazivaš ovu gužvanciju valjanom; to bi moglo da te dovede u red za glasanje, ali niko ne govori o onome o čemu ja želim
<BR>&nbsp;&nbsp;&nbsp;&nbsp;&nbsp;...deo toga sastoji se u otkrivanju šta će biti prokleta odluka kada bi samo jednom hteo da ljudski saslušaš...
<BR>&nbsp;&nbsp;&nbsp;&nbsp;&nbsp;...govorio sam, kada manje životinje dišu imaju malu vreću, neku vrstu vazdušnog džepa i to filtrira prašinu izdvajajući je iz vazduha pre no što jako udahnu usisavajući punim plućima...
<BR>&nbsp;&nbsp;&nbsp;&nbsp;&nbsp;...odista sporo, oko dva udaha u minuti, video sam to
<BR>&nbsp;&nbsp;&nbsp;&nbsp;&nbsp;...Ne veće od tvog prsta, komplikovane male stvari, prokleto fini nacrt za jedenje tih prašinarskih druškana. A onda oni debeli kao tvoja ruka mezete momke veličine prstiju
<BR>&nbsp;&nbsp;&nbsp;&nbsp;&nbsp;On? Samo jedna prolazna stvar, ti si stari ofucani jebač i to ti je to...
<BR>&nbsp;&nbsp;&nbsp;&nbsp;&nbsp;...Ma hajde, Elinor, nijedna civilizovana žena nikada neće zažaliti zbog zadovoljstva, a ova će biti...
<BR>&nbsp;&nbsp;&nbsp;&nbsp;&nbsp;...i tako dok vi, momci, držite tribinu visokoparno sagledavajući stvari, neko iznosi smeće, priprema jelo, agranomiše i skifira, obavlja sav onaj skotski posao, tako da bismo, ako ništa drugo, želele da budemo uključene u ono što se događa, umesto da jednom nedeljno bacamo pogled na ono što nam se servira sa Zemlje...
<BR>&nbsp;&nbsp;&nbsp;&nbsp;&nbsp;...i dalje velim da izneseš svoj brodski karton i možda ćeš moći da tapaciraš svoj rep, samo stisni Deksteru ruku na uobičajen način, u medmonu, oni će te ubaciti unutra, te nećeš biti ništa više do tanušna crta koju niko ne primećuje u tami
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pridružio se grupi koja je stajala oko Teda Landona i sačekao da dođe do prekida. I dalje je sve do njega dopiralo kao košmar izmešanih glasova, tako da mu je i vlastiti zvučao nevoljno, kao deo zajedničkog toka.
<BR>&nbsp;&nbsp;&nbsp;&nbsp;&nbsp;...Ted, moramo da odemo dole i bacimo pogled.
<BR>&nbsp;&nbsp;&nbsp;&nbsp;&nbsp;...Povuci dizgine, tako ti boga, ovo nije najpovoljnije mesto za razmatranje tehničkih detalja, Najdžele; ako ikada dođeš do brifinga bićeš još nagliji...
<BR>&nbsp;&nbsp;&nbsp;&nbsp;&nbsp;...Oni otežu, nikada nisam razumeo zbog čega ih nazivaš brifinzima, ali je tačno da ja jurim kroz trake.
<BR>&nbsp;&nbsp;&nbsp;&nbsp;&nbsp;...Drago mi je da to čujem a mi, naravno, proučavamo sve staze razgranatosti, tražeći bezbedan način da to izvedemo.
<BR>&nbsp;&nbsp;&nbsp;&nbsp;&nbsp;...Izgleda tričavo očigledno, zapravo.
<BR>&nbsp;&nbsp;&nbsp;&nbsp;&nbsp;...Pa neki zagovaraju aktivni analitički način znaš, tamo gde mi koristimo radarsku osetljivost, da bismo istražili unutrašnju biohemiju EM-a za...
<BR>&nbsp;&nbsp;&nbsp;&nbsp;&nbsp;...Zvuči krvavo grozno.
<BR>&nbsp;&nbsp;&nbsp;&nbsp;&nbsp;...Ah, postoji alternativa - pasivan način kome ja povremeno pribegavam, a koji se sastoji u postavljanju očiju servoa na dobro zaštićene tačke i motrenju, uz očekivanje da neki EM prođe blizu. Raspolažemo valjanim nadgledačkim osobljem za tu svrhu.
<BR>&nbsp;&nbsp;&nbsp;&nbsp;&nbsp;...Zar samo oči? Upotrebimo hodače. Potrebna nam je pokretljivost.
<BR>&nbsp;&nbsp;&nbsp;&nbsp;&nbsp;...na duži rok svakako. Imamo hodače koji su u pripravnom stanju. Gospode, pripremili smo se za sve što se sa Zemlje dalo predvideti. Posedujem čak i zagnjurivače u skladištu, u slučaju da se ispostavi da je Izis u potpunosti planeta-okean.
<BR>&nbsp;&nbsp;&nbsp;&nbsp;&nbsp;	Bob je iskrsnuo pored Tedovog lakta i žustro klimnuo glavom u znak potvrde.
<BR>&nbsp;&nbsp;&nbsp;&nbsp;&nbsp;...Hodači? Ah i to mi se više sviđa nego da sedim ovde kao mrtav.
<BR>&nbsp;&nbsp;&nbsp;&nbsp;&nbsp;...Tede, imam razloga da mislim da je tehnički izvodljivo načiniti tepih reflektovanja radio-zraka; takav koji bismo mogli da prebacimo preko jednog standardnog šetača.
<BR>&nbsp;&nbsp;&nbsp;&nbsp;&nbsp;...Šta misliš o tome, Bobe?
<BR>&nbsp;&nbsp;&nbsp;&nbsp;&nbsp;...Svakako. Mislite li da ih kalibrišemo sve dok nam se ne vrate signali samih EM-ova?
<BR>&nbsp;&nbsp;&nbsp;&nbsp;&nbsp;...Krvavo si u pravu. Ali uz raspršivanje njihovih pulseva bočno, na isti način na koji to čini obična stena.
<BR>&nbsp;&nbsp;&nbsp;&nbsp;&nbsp;...i to je bolje nego crvljati se ovde čekajući da EM-i izvedu promenadu.
<BR>&nbsp;&nbsp;&nbsp;&nbsp;&nbsp;...Možda bi vredelo programirati tepih na neki način, tako da se vremenom njegova reflektivnost menja? Pri tom mislim na takav način koji EM-ima ne bi omogućio da opaze predmet istog oblika, koji ih prati.
<BR>&nbsp;&nbsp;&nbsp;&nbsp;&nbsp;...Možda je to i moguće. Moram pogledati kroz ogledala.
<BR>&nbsp;&nbsp;&nbsp;&nbsp;&nbsp;...Izvrsno. Iskoristiću sve svoje sposobnosti.
<BR>&nbsp;&nbsp;&nbsp;&nbsp;&nbsp;...Slušaj bre, Najdžele. To je Bobov odsek. Ja ne mogu...
<BR>&nbsp;&nbsp;&nbsp;&nbsp;&nbsp;...Lepo, ako je tako. Bobe, spreman sam da prvi krenem ako treba.
<BR>&nbsp;&nbsp;&nbsp;&nbsp;&nbsp;...Sačekaj makar trenutak...
<BR>&nbsp;&nbsp;&nbsp;&nbsp;&nbsp;...Moja ideja, momci. Pravda je da i meni dopadne parče akcije, kako bi se to u žargonu izreklo.
<BR>&nbsp;&nbsp;&nbsp;&nbsp;&nbsp;...Ne znam ništa o pravljenju timova za prizemljenje. Hoću da kažem da imam uvid samo u pristupne radnje. Ne znam da li si dorastao fizičkom nadziranju, Najdžele.
<BR>&nbsp;&nbsp;&nbsp;&nbsp;&nbsp;...U to nema nikakve sumnje. Ali većina od tih hodača su servo, zar ne?
<BR>&nbsp;&nbsp;&nbsp;&nbsp;&nbsp;...Dabome. Moraju biti takvi. Ne možemo sebi priuštiti slanje velikog tima na tlo. Tedova operaciona studija pokazala je...
<BR>&nbsp;&nbsp;&nbsp;&nbsp;&nbsp;...U redu je, Bobe, nema potrebe da Najdžela zamaraš pojedinostima.
<BR>&nbsp;&nbsp;&nbsp;&nbsp;&nbsp;...Nadziranje mora da ostane na maksimalnom nivou, Tede. I tvoja studija je to pokazala.
<BR>&nbsp;&nbsp;&nbsp;&nbsp;&nbsp;...Kako si se domogao tog dela? Nije bilo predviđeno za javno...
<BR>&nbsp;&nbsp;&nbsp;&nbsp;&nbsp;...čiste glasine, uveravam te.
<BR>&nbsp;&nbsp;&nbsp;&nbsp;&nbsp;...Ha. Zvuči kao da smo negde ozbiljno provaljeni, Bobe. U redu, no kako si ionako dočepao droge, mogu ti reći sledeće: spustićemo dovoljno momaka za opsluživanje opreme. Na taj način uštedećemo sebi logističke probleme. Petočasovne smene.
<BR>&nbsp;&nbsp;&nbsp;&nbsp;&nbsp;...Dobro. Ali sa sigurnošću se mogu očekivati vremenski škripci. Niko živ ne može izdržati predugu vezanost za mašinu, posebno ne u tako dugom kolu, određenom razdaljinom između broda i površine. Stoga odredi kratke smene, u koje ćeš rasporediti protuve kao što sam ja. Mi možemo da čuvamo stražu i da motrimo na bilo šta neobično. Patrola.
<BR>&nbsp;&nbsp;&nbsp;&nbsp;&nbsp;...Pa, ne znam da li bi mi se to dopalo...
<BR>&nbsp;&nbsp;&nbsp;&nbsp;&nbsp;...U pravu je, Ted. Sve dok samo stoji i stražari, ništa posebno...
<BR>&nbsp;&nbsp;&nbsp;&nbsp;&nbsp;...Hvala lepo, Bobe. Zaista cenim to što si rekao.
<BR>&nbsp;&nbsp;&nbsp;&nbsp;&nbsp;...Hej, slušaj. Nisam se još odlučio...
<BR>&nbsp;&nbsp;&nbsp;&nbsp;&nbsp;...Strašno lepo s tvoje strane.
<BR>&nbsp;&nbsp;&nbsp;&nbsp;&nbsp;...Najdžele, već nam je ponestalo ruma i...
<BR>&nbsp;&nbsp;&nbsp;&nbsp;&nbsp;...Nije to rum, ljubavi, to je paukovo jaje.
<BR>&nbsp;&nbsp;&nbsp;&nbsp;&nbsp;...Hej, slušaj...
<BR>&nbsp;&nbsp;&nbsp;&nbsp;&nbsp;...Pa, u svakom slučaju mi ga više nemamo i ako bi mogao...
<BR>&nbsp;&nbsp;&nbsp;&nbsp;&nbsp;...Svakako. Sjajan prekid. Čini se kao da si beznadežno nezaposlen tamo, Bobe, samo sam kljucnuo i našao te...
<BR>&nbsp;&nbsp;&nbsp;&nbsp;&nbsp;...Ali slušaj
<BR>&nbsp;&nbsp;&nbsp;&nbsp;&nbsp;...Zaista nema problema, Tede, trebalo bi da dođeš, ima nekih...
<BR>&nbsp;&nbsp;&nbsp;&nbsp;&nbsp;...Hej slušaj...
</TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
