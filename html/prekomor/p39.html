<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>4.
<P>&nbsp;&nbsp;&nbsp;&nbsp;&nbsp;Najdželov oporavak beše spor. Proteklo je mnogo vremena pre nego što je mogao ponovo da radi u poljima. Žnjeo je, brekćući od napora, nastojeći da ga prikrije. Ali sam rad mu se sviđao i on ga se držao. Ovo ga je podsećalo na trenutke iz njegove prošlosti kada bi, nameran da izvrši neki težak zadatak, slučajno pritisnuo prst na ručni zglob i osećao, kao kakav podsetnik, strpljivo kucanje pulsa, taj postojani ton koji ga je izdizao iznad razdražujućih pojedinosti.
<BR>&nbsp;&nbsp;&nbsp;&nbsp;&nbsp;Ali ona unutrašnja pometnja nije iščilela. Posedovao je dovoljno mehanicističke svesti da može da shvati kako iznenadan potres celog tela mora da deluje na um na nepoznate načine. Ona glečerska stabilnost i odlučnost koja ga je krasila od Marginisa sada je jenjavala, ostavljajući mu neobične prožimajuće zebnje.
<BR>&nbsp;&nbsp;&nbsp;&nbsp;&nbsp;Nikada nije razvijao bilo kakvu teoriju o vlastitom mentalnom stanju. Odbijao je da da za pravo mističnim učenjacima dole na Zemlji. Ta rulja pokazala se na delu u Aleksandrijinom slučaju, hvala im lepo. Štaviše, nije mogao govoriti o bilo kome u tom smislu. Stvari su vam se događale i vi ste učili od njih, znajući to ili ne, ali ona zabluda o zajedničkom unutrašnjem pejsažu koji se može opisati, krvava kružeća knjiga o duši - beše odista preispoljna laž. Nikakvom prostom formulom nije se mogla uloviti čovekova unutrašnjost. Sve taoističke, budističke i zen fraze izgledale su mu kao veliki plavo-beli blokovi od sjajnog alabastera, kroz koje su se prelamale oštrice svetlosti, hladne i daleke - večno istinite, možda, ali jednako beskorisne kao i granitne statue posvećene mrtvoj slavi na gradskim trgovima. Kafka, taj kvrgavi duh, bio je u pravu: život je određen zatvorenim prostorima vlastitog jastva.
<BR>&nbsp;&nbsp;&nbsp;&nbsp;&nbsp;Eto zbog toga je on oduvek odbijao da i sam postane učenjačka figura, tumač davno mrtvih tuđina iz olupine na Marginisu. Izgubio bi se na tom putu, budući da je jedini cilj bio: ostati čovek, ostati u ovom svetu koji melje i iskusiti ga neposredno, izbegavajući apstrakcije. Znao je da zbog ovakvog stava sigurno izgleda sve izolovaniji, nastraniji, da je u raskoraku s mlađim članovima posade. No, on je malo šta činio da to ublaži i usprotivio se koliko je mogao kada je Niki dodeljen posao na površini Lansera, koji se sastojao u popravljanju polja sabirnog pogona. Ted Lendon je veoma razborito uzvratio da on ne može da rukovodi brodom u skladu sa ljubavnim odnosima među osobljem. Najdžel je replicirao rekavši da je pri ovolikoj frekvenciji promena pola među posadom krvavo teško utvrditi ko je sklon čemu i kome. Tada mu je sinulo zbog čega se Ted dobroćudno smeškao na samopromene, koje su bile toliko moderne na Lanseru.
<BR>&nbsp;&nbsp;&nbsp;&nbsp;&nbsp;"Dolazi do divljači na lak i čist način", rekao je Najdžel Karloti jedne večeri. "Ljudi kloniraju nova tkiva, ljudi se sve više priključuju na mašine da bi pospešili efikasnost - kako bi imali više slobodnog vremena za svoje sklonosti, svoje hobije. Moj bože! U jednom društvu koje tera modu, kakvo je ovo na Lanseru, Ted deluje uverljivo stabilno. Čudesni stari Ted - pustimo ga da drži ruku na kormilu dok mi hvatamo maglu i tešimo se braneći se od dosade dugog putovanja."
<BR>&nbsp;&nbsp;&nbsp;&nbsp;&nbsp;Karlota zavrte glavom. "To nema smisla. Direktive za involutivnu terapiju - to je zvaničan naziv, ne nabiraj nos - stigle su sa Zemlje. Ted nema ništa sa..."
<BR>&nbsp;&nbsp;&nbsp;&nbsp;&nbsp;"Gluposti. Pogledaj šta piješ. Karbonizirani frape od trešnje, sa mikroledenim bregom narandže koji pliva u njemu. Otkuda izvori za sve to?"
<BR>&nbsp;&nbsp;&nbsp;&nbsp;&nbsp;Promešala je svilasto piće. "U hemijskom odeljku, pretpostavljam."
<BR>&nbsp;&nbsp;&nbsp;&nbsp;&nbsp;"Tanani stari Ted mogao je sprečiti takvu razonodu, da je samo hteo, ne mareći za Zemlju. Ali ne, njemu odgovara praznična atmosfera, regresija u..."
<BR>&nbsp;&nbsp;&nbsp;&nbsp;&nbsp;"Regresija! Slušaj, možda misliš na..."
<BR>&nbsp;&nbsp;&nbsp;&nbsp;&nbsp;"Da, mislim. Jasno je da nismo morali da uđemo u to?"
<BR>&nbsp;&nbsp;&nbsp;&nbsp;&nbsp;"Nije mi lako da shvatim kako možeš da odričeš ličnosti pravo, priliku da pronađe nova određenja same sebe."
<BR>&nbsp;&nbsp;&nbsp;&nbsp;&nbsp;"Naprosto pokušavam da razumem prijatelja Teda. Svestan sam da je promena pola postala uobičajena stvar na Zemlji, kao metod pomoći adolescentima u seksualnom podešavanju i da je težnja za raznolikostima uslovila da to tamo postane moda. Ali ovde..."
<BR>&nbsp;&nbsp;&nbsp;&nbsp;&nbsp;"Smatram da su Ted i ostali učinili veliku stvar time što su dopustili da koristimo brodske izvore. To ga izvesno prikazuje u svetlu pune nepristrasnosti."
<BR>&nbsp;&nbsp;&nbsp;&nbsp;&nbsp;"Ili alternativno u privlačno iskrenom i iznenađujućem svetlu otvorenosti svesti, reći ćeš."
<BR>&nbsp;&nbsp;&nbsp;&nbsp;&nbsp;"Ti si jednostavno ciničan."
<BR>&nbsp;&nbsp;&nbsp;&nbsp;&nbsp;"Hm. 'Cinizam' je pojam koji su izmislili pesimisti, da bi opisali realiste."
<BR>&nbsp;&nbsp;&nbsp;&nbsp;&nbsp;"Nemoguć si."
<BR>&nbsp;&nbsp;&nbsp;&nbsp;&nbsp;"Mhm. Kao i obično."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Prošlo je mesec dana, a da to nije posebno primetio. Jedne večeri, kada je Karlota navratila, on je promrmljao pozdrav i vratio se posmatranju trodimenzionalne, u koloru izrađene Furijeove slike signala EM-a. Oni su mu i dalje ostajali prokleto teško razumljivi. Uočavao je znake neke ranije istorije, njihovog kratkotrajnog flertovanja sa svemirskim brodovima i astronomijom. U tome je bilo nečega sličnog poeziji, nagoveštaja izlomljenog vremena, svetlucanja bića koja su smogla snage da prestrukturiraju same sebe.
<BR>&nbsp;&nbsp;&nbsp;&nbsp;&nbsp;"Šta misliš, kako treba da glasamo u ovom slučaju koji je na tapetu?" upita Nika.
<BR>&nbsp;&nbsp;&nbsp;&nbsp;&nbsp;...rasuti klinovi u signalima na onom mestu... "A, šta?"
<BR>&nbsp;&nbsp;&nbsp;&nbsp;&nbsp;"Reč je o onoj ženi koja je pokrala sve one brodske priloge."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Lažno označavanje, naravno."
<BR>&nbsp;&nbsp;&nbsp;&nbsp;&nbsp;"Šta ti veliš, Karlota?"
<BR>&nbsp;&nbsp;&nbsp;&nbsp;&nbsp;"Kriva je kao greh."
<BR>&nbsp;&nbsp;&nbsp;&nbsp;&nbsp;"Hm. Uvek sam se pitao šta to znači. Za šta li je to greh morao biti kriv?"
<BR>&nbsp;&nbsp;&nbsp;&nbsp;&nbsp;...namatalo se pitanje da li je preemska kultura ikada izašla iz svog sunčevog sistema, ove slike ovde mogle bi značiti van ispružene udove tragača za drugim zvezdama, ili izbacivanje velikog otpuha maslačkovog semena za tu stvar...
<BR>&nbsp;&nbsp;&nbsp;&nbsp;&nbsp;"Ma skini mi se, ona je to učinila."
<BR>&nbsp;&nbsp;&nbsp;&nbsp;&nbsp;"Hm. Tako reče sud."
<BR>&nbsp;&nbsp;&nbsp;&nbsp;&nbsp;"Celokupna posada, ipak, mora da odluči šta da se radi s njom", reče Nika.
<BR>&nbsp;&nbsp;&nbsp;&nbsp;&nbsp;...posada brblja više nego što zna, uz to stalno priticanje rđavih vesti sa Zemlje. Gmazovi na sve strane, izgleda da ni hemijska sredstva nemaju nikakvog dejstva na njih, a u međuvremenu u orbiti se iznad zagađenih okeana, odvijaju radovi. Samoprogramirajuće mašine izvode akciju čišćenja, čovečanstvo se priprema da se kao maslačkovo seme raseje među zvezde. Spas je u bekstvu...
<BR>&nbsp;&nbsp;&nbsp;&nbsp;&nbsp;Karlota reče: "Mislim da je treba uskladištiti u Slots."
<BR>&nbsp;&nbsp;&nbsp;&nbsp;&nbsp;"Pa to nije kazna", uzvrati Nika.
<BR>&nbsp;&nbsp;&nbsp;&nbsp;&nbsp;"Naravno da jeste", promumla Najdžel. "Probudiće se tek na Zemlji, s ljagom, ne postigavši ništa."
<BR>&nbsp;&nbsp;&nbsp;&nbsp;&nbsp;...jedan nezaustaviv egzodus sada, baš u pravom trenutku...
<BR>&nbsp;&nbsp;&nbsp;&nbsp;&nbsp;"Mislim da bi trebalo da bude proterana", primeti Karlota.
<BR>&nbsp;&nbsp;&nbsp;&nbsp;&nbsp;"Da to bude kolektivna odluka?" Nika napući usne. "Pitam se..."
<BR>&nbsp;&nbsp;&nbsp;&nbsp;&nbsp;...moguće je da je to ono što je bio cilj ostavljanja drevne olupine na Moru Marginis, trezor vekova koji je ležao u Mesečevom plavcu, a Snark ga je 'slučajno' aktivirao stari budžum, otpadnik Snark, predavno odbegao od svojih gospodara, izdajnik struga koji ga je porodio, znao je da nam ostaju samo decenije od trenutka kada nam je preneo ono što je otkrio, znao je da se nešto krije u rukavu Gospodara Drevnosti i pružio nam tanušnu šansu da izbegnemo propast pod uslovom da možemo da shvatimo...
<BR>&nbsp;&nbsp;&nbsp;&nbsp;&nbsp;Ušli su u okršaj.
<BR>&nbsp;&nbsp;&nbsp;&nbsp;&nbsp;Najdžel je to postepeno shvatio. Počelo je tako što je Karlota rekla: "Znate, prošle su nedelje otkako sam ovde", onako uzgred, u toku razgovora. Ali Nika je videla nešto pogrešno u tome, kruto se uspravila na kauču i odgovorila? "Šta hoćeš da kažeš?"
<BR>&nbsp;&nbsp;&nbsp;&nbsp;&nbsp;"Pa, samo to da vas nisam baš previše viđala u poslednje vreme."
<BR>&nbsp;&nbsp;&nbsp;&nbsp;&nbsp;"Bili smo zauzeti."
<BR>&nbsp;&nbsp;&nbsp;&nbsp;&nbsp;Karlota se nije dala zavarati jednim tako praznim opštim mestom. "Vas dvoje me ne prihvatate onako kako ste nekada činili."
<BR>&nbsp;&nbsp;&nbsp;&nbsp;&nbsp;"Pa, ti nas ne primaš."
<BR>&nbsp;&nbsp;&nbsp;&nbsp;&nbsp;"Moj apartman je, kao što znate, prenatrpan, a vaš je ionako znatno bolji."
<BR>&nbsp;&nbsp;&nbsp;&nbsp;&nbsp;Najdžel prozbori. "Sasvim tačno."
<BR>&nbsp;&nbsp;&nbsp;&nbsp;&nbsp;"Jedna od mojih cimerki, Danis, iselila se, a Lidija, nova, uopšte nije saradnički raspoložena. Mislim da ju je Savet bloka zbog toga i gurnuo među nas. Potrebna joj je određena socijalizacija posle raskida s ljubavnikom; ne znam ko je to bio ali..."
<BR>&nbsp;&nbsp;&nbsp;&nbsp;&nbsp;"Karlota, nisi želela o tome da razgovaraš", reče Nika sa oštricom u glasu.
<BR>&nbsp;&nbsp;&nbsp;&nbsp;&nbsp;"Nisam li?"
<BR>&nbsp;&nbsp;&nbsp;&nbsp;&nbsp;"U poslednje vreme dolazila si k meni na radno mesto, ostavljala poruke, vukla me za rukav, cvilela da ti poklonim pažnju."
<BR>&nbsp;&nbsp;&nbsp;&nbsp;&nbsp;"Pa, to mi je potrebno."
<BR>&nbsp;&nbsp;&nbsp;&nbsp;&nbsp;Nika reče: "Nije li svima nama potrebno."
<BR>&nbsp;&nbsp;&nbsp;&nbsp;&nbsp;"Mislim da ne shvataš."
<BR>&nbsp;&nbsp;&nbsp;&nbsp;&nbsp;Nika primeti: "Taj koji ne shvata je prisutan ovde."
<BR>&nbsp;&nbsp;&nbsp;&nbsp;&nbsp;Najdžel uzdiže glavu. Upravo je završio s pranjem prokletih sudova i smatrao je da zaslužuje trenutak predaha. Očito da mu to nije bilo suđeno. "Šta?"
<BR>&nbsp;&nbsp;&nbsp;&nbsp;&nbsp;"Pa, barem je rekao nešto razgovetno", reče Nika.
<BR>&nbsp;&nbsp;&nbsp;&nbsp;&nbsp;Najdžel promrmlja: "Oprostite. Nisam raspoložen za ogovaranja."
<BR>&nbsp;&nbsp;&nbsp;&nbsp;&nbsp;"Ogovaranja? Nisu ogovaranja! Hoću da kažeš nešto, a ne samo da sediš i čitaš te proklete prepise."
<BR>&nbsp;&nbsp;&nbsp;&nbsp;&nbsp;"Nisu to prepisi. Brodski dnevnici o..."
<BR>&nbsp;&nbsp;&nbsp;&nbsp;&nbsp;"Da, da. Aleks revnosno svakog dana upravlja naše razvijene antene unazad, tako da ti možeš da dobijaš svoje porcije torokanja EM-a. Ali to ne znači da moraš da me zanemaruješ."
<BR>&nbsp;&nbsp;&nbsp;&nbsp;&nbsp;Kruto: "Nisam bio svestan da to činim."
<BR>&nbsp;&nbsp;&nbsp;&nbsp;&nbsp;Karlota: "Slušaj, dabome da jesi."
<BR>&nbsp;&nbsp;&nbsp;&nbsp;&nbsp;Odbrambeno: "Mukotrpno radim. Moja koncentracija više nije dobra kao pre. Stvari mi promiču. Ja..."
<BR>&nbsp;&nbsp;&nbsp;&nbsp;&nbsp;"Ti ne reaguješ."
<BR>&nbsp;&nbsp;&nbsp;&nbsp;&nbsp;Najdžel: "Šta je ovo? Seansa grupnog razmišljanja?"
<BR>&nbsp;&nbsp;&nbsp;&nbsp;&nbsp;Nika: "Ako je ovo trougao, moramo da razgovaramo."
<BR>&nbsp;&nbsp;&nbsp;&nbsp;&nbsp;Najdžel: "Dabome. Ali ja vam objašnjavam..."
<BR>&nbsp;&nbsp;&nbsp;&nbsp;&nbsp;Karlota: "Kako zanemaruješ ovaj odnos."
<BR>&nbsp;&nbsp;&nbsp;&nbsp;&nbsp;Najdžel: "Ti to tako vidiš?"
<BR>&nbsp;&nbsp;&nbsp;&nbsp;&nbsp;Nika: "Na žalost, da."
<BR>&nbsp;&nbsp;&nbsp;&nbsp;&nbsp;Najdžel: "Teže je držati tri lopte u vazduhu nego dve."
<BR>&nbsp;&nbsp;&nbsp;&nbsp;&nbsp;Karlota: "Pusti taj kliše. Šta to treba da znači?"
<BR>&nbsp;&nbsp;&nbsp;&nbsp;&nbsp;Najdžel: "Mrtav sam umoran i zasićen, eto šta."
<BR>&nbsp;&nbsp;&nbsp;&nbsp;&nbsp;Nika: "Ne, nešto dublje je posredi."
<BR>&nbsp;&nbsp;&nbsp;&nbsp;&nbsp;Najdžel: "Da i ja pozajmim frazu - šta to, do đavala, znači?"
<BR>&nbsp;&nbsp;&nbsp;&nbsp;&nbsp;Nika: "Znači da mi se ne sviđa kada sa mnom postupaju kao sa starom cipelom."
<BR>&nbsp;&nbsp;&nbsp;&nbsp;&nbsp;Karlota: "Nisi uključen u ovo."
<BR>&nbsp;&nbsp;&nbsp;&nbsp;&nbsp;Nika: "Trostrani odnos je teška stvar, ali svaki član mora da daje od sebe to..."
<BR>&nbsp;&nbsp;&nbsp;&nbsp;&nbsp;Najdžel: "Zvuči kao iz kakvog dirljivog sociološkog udžbenika."
<BR>&nbsp;&nbsp;&nbsp;&nbsp;&nbsp;Karlota: "Uživljavaj se."
<BR>&nbsp;&nbsp;&nbsp;&nbsp;&nbsp;Najdžel: "To i činim. Stvarno činim."
<BR>&nbsp;&nbsp;&nbsp;&nbsp;&nbsp;Nika: "Samo sediš i čitaš te astrofizičarske materijale, i više se uopšte ne ponašaš kao običan čovek."
<BR>&nbsp;&nbsp;&nbsp;&nbsp;&nbsp;Najdžel: "Postoji mogućnost da to više i nisam."
<BR>&nbsp;&nbsp;&nbsp;&nbsp;&nbsp;Karlota: "Nemoj ponovo da glumiš strogost pred nama."
<BR>&nbsp;&nbsp;&nbsp;&nbsp;&nbsp;Najdžel: "Da li ja ovo zamišljam, ili smo prešli s Karlote na mene?"
<BR>&nbsp;&nbsp;&nbsp;&nbsp;&nbsp;"Možda je to isti problem."
<BR>&nbsp;&nbsp;&nbsp;&nbsp;&nbsp;"Ne, nije. Svako od nas pomaže ostalima. Ali Najdžel se zakopao u proučavanje ovih svojih neuro antropoloških matrica i isključio sve oko sebe."
<BR>&nbsp;&nbsp;&nbsp;&nbsp;&nbsp;Najdžel: "Prema opštem priznanju."
<BR>&nbsp;&nbsp;&nbsp;&nbsp;&nbsp;Karlota: "Ne tako brzo. Moje osećanje mi govori da se vas dvoje u tolikaj meri obrćete jedno ako drugog, da ja ne mogu da prodrem unutra."
<BR>&nbsp;&nbsp;&nbsp;&nbsp;&nbsp;Nika: "Priznajem da sam bila obuzeta njime. Možda je tebi bilo teže da... ga dosegneš. Ali on se udaljava i od mene i od tebe."
<BR>&nbsp;&nbsp;&nbsp;&nbsp;&nbsp;Karlota: "Ponekad mi se čini da je to samo taktika."
<BR>&nbsp;&nbsp;&nbsp;&nbsp;&nbsp;Najdžel: "Pobeđivanje kroz povlačenje?"
<BR>&nbsp;&nbsp;&nbsp;&nbsp;&nbsp;Karlota: "Ne baš to, ali..."
<BR>&nbsp;&nbsp;&nbsp;&nbsp;&nbsp;Najdžel: "Šta onda? Ja sam otpadnik, i to priznajem. I upijam velike gutljaje vremena skapavajući nad svojim opsesijama. Ali to su moje opsesije. Nisam li za sve ovo vreme stekao pravo da..."
<BR>&nbsp;&nbsp;&nbsp;&nbsp;&nbsp;Nika: "Ne, u ovom odnosu nisi. Moraš da sudeluješ."
<BR>&nbsp;&nbsp;&nbsp;&nbsp;&nbsp;Karlota: "Slušaj, mislim da treba da razmotriš šta činiš s Nikom, odnosno šta činiš Niki. Ona sada nije ista ona osoba koju si znao kada smo napustili Zemlju. Ona ne reaguje na ljude, na mene, na način na koji je to ranije činila, i mislim da je to..."
<BR>&nbsp;&nbsp;&nbsp;&nbsp;&nbsp;Nika se okrete prema Karloti: "Zbog čega ti naprosto ne činiš ono što želiš? Ono što stvarno osećaš, umesto što odjekuješ i reaguješ na nas, na mene, na..."
<BR>&nbsp;&nbsp;&nbsp;&nbsp;&nbsp;Najdžel reče polako: "Da, trebalo je da pomislim..."
<BR>&nbsp;&nbsp;&nbsp;&nbsp;&nbsp;"A ti!" uzviknu Nika. "Zar očekuješ da treba da hodamo na prstima oko tebe dok mrmljaš duboke misli bog zna o čemu!"
<BR>&nbsp;&nbsp;&nbsp;&nbsp;&nbsp;Karlota zausti: "Slušaj..."
<BR>&nbsp;&nbsp;&nbsp;&nbsp;&nbsp;Nika se besno okrete prema njoj. "Svako od nas mora da ima sopstveni život. Zar ne shvatate to? Trostrane stvari su teže. To dejstvuje jedino ako jedan par nije značajniji od ostalih."
<BR>&nbsp;&nbsp;&nbsp;&nbsp;&nbsp;Karlota reče: "AIi ti i Najdžel ste važniji nego ti i ja, ili Najdžel i ja."
<BR>&nbsp;&nbsp;&nbsp;&nbsp;&nbsp;Najdžel: "Pustimo da vreme učini svoje." Iako se istini za volju nije tako osećao.
<BR>&nbsp;&nbsp;&nbsp;&nbsp;&nbsp;Nika uzdahnu. Mirno je rekla Karloti: "Čini ono što stvarno želiš. To je odgovor. To je jedini način da budeš srećna."
<BR>&nbsp;&nbsp;&nbsp;&nbsp;&nbsp;Najdžel klimnu glavom, pomalo ošamućen. Oluja koju su podigle ove dve žene iznenada je prešla preko njega, i on nije bio siguran u to šta je ona značila. "A ja ću sa svoje strane nastojati da se ne povlačim previše", reče on reda radi. Nije, međutim, video kako da to ostvari.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bio je pod terapijom kada je Bob naišao, sav znojav od trčanja.
<BR>&nbsp;&nbsp;&nbsp;&nbsp;&nbsp;"I dalje si priključen na tu kutiju?" upita Bob. Lupio je rukom po sivom metalu. "Je li to onaj za podešavanje refleksa?"
<BR>&nbsp;&nbsp;&nbsp;&nbsp;&nbsp;"Tako je." Najdžel napravi grimasu. "Nije moja omiljena sprava. Šalje bockave osete uz nerve, kao kad bi ti ohlađeni mišići jurili put srca."
<BR>&nbsp;&nbsp;&nbsp;&nbsp;&nbsp;Bob uzdrhta. "Ja se držim podalje od ovakvih stvari."
<BR>&nbsp;&nbsp;&nbsp;&nbsp;&nbsp;"I treba."
<BR>&nbsp;&nbsp;&nbsp;&nbsp;&nbsp;"Svaki put kada moram da odem na zdravstveni pregled osećam se kao da sam stavio jaja u mlin. Nešto krene naopako - puf!"
<BR>&nbsp;&nbsp;&nbsp;&nbsp;&nbsp;"Ja nemam izbora. Bojim se da više nikada neću raditi za tebe. U stvari, bio sam iznenađen kada si me stavio u onaj tim za čišćenje grotla."
<BR>&nbsp;&nbsp;&nbsp;&nbsp;&nbsp;Bob se naže preko masivnog ormana i otirući znoj sa lica reče. "Nisam ja. Ted je nadglasao moj sud. Krivo mi je što sam popustio."
<BR>&nbsp;&nbsp;&nbsp;&nbsp;&nbsp;"Nije tvoja krivica. Moji zdravstveni pokazatelji bili su, najposle, dobri."
<BR>&nbsp;&nbsp;&nbsp;&nbsp;&nbsp;"Tek dovoljni. Samo dovoljni."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Stvar je u tome što sam te ja u prvi mah odbio. Ted je došao i pritisnuo me - odista pritisnuo. Pozvao se na neke obaveze, najmio onog Sančeza iz Medicinskog da me privoli. Radnje. Konačno sam podlegao."
<BR>&nbsp;&nbsp;&nbsp;&nbsp;&nbsp;"Ah."
<BR>&nbsp;&nbsp;&nbsp;&nbsp;&nbsp;"Voleo bih da nisam."
<BR>&nbsp;&nbsp;&nbsp;&nbsp;&nbsp;Bila je to ona vrsta stvari u koju nikada niste mogli da budete sigurni. Pa ipak, s Tedove tačke gledanja, proračun je bio prilično prost: kako je Ted mogao da izgubi? Ako bi Najdžel dobro obavljao posao, stvari bi išle istim tokom kao i ranije. Kada je, umesto toga, poklekao, njegav dug oporavak umanjio je njegov politički uticaj.
<BR>&nbsp;&nbsp;&nbsp;&nbsp;&nbsp;Ili je sve ovo bila paranoja? Teško je bilo reći. Odlučio je da zadrži svoje misli za sebe. Posle svega, uvek je postojala mogućnost da je sve ovo bio samo početni potez u partiji.
<BR>&nbsp;&nbsp;&nbsp;&nbsp;&nbsp;Karlota reče: "I dalje to ne mogu da prihvatim", i srknu svoje piće. Bila je to još jedna penušava narandžasta stvar koja je ispunjavala vazduh peckavom slatkoćom.
<BR>&nbsp;&nbsp;&nbsp;&nbsp;&nbsp;Najdžel je bio uporan. "Mašine mogu da se razvijaju baš kao i životinje."
<BR>&nbsp;&nbsp;&nbsp;&nbsp;&nbsp;"Slušaj - te stvari koje smo otkrili, obrću se oko ispreturanih svetova kojima je i bog rekao laku noć. Oni zasigurno jesu automatizovani artefakti. Ali inteligentni? Samoreprodukujući - u redu. Vreme koje je neophodno da bi se stvorilo odista pametno biće je..."
<BR>&nbsp;&nbsp;&nbsp;&nbsp;&nbsp;"Ogromno. Slažem se. Nismo odredili vreme nastanka većine ovih svetova - nismo u stanju u samo jednom proletanju. Oni mogu biti milijarde godina stariji od Zemlje."
<BR>&nbsp;&nbsp;&nbsp;&nbsp;&nbsp;U tom grmu ležao je zec. Bilo je teško razmišljati o tome kako bi izgledala galaksija uz pretpostavku da je inteligencija organskog porekla samo prolazno svetlucanje, a da mašinska evolucija dominira u većim vremenskim razdobljima. Ruševine koje su Lanser i sonde otkrivali, kao da su svedočile da su čak i društva koja su kolonizovala druge svetove još bila podložna samoubistvu vrste. Složeni sistemi u orbiti pružali su najviše izgleda za život. Rat je mogao da bude moćan selektivan pritisak u borbi za opstanak među mašinama koje su imale - bez obzira na nizak stepen - nagon za opstankom. Ako se uzme u obzir vreme...
<BR>&nbsp;&nbsp;&nbsp;&nbsp;&nbsp;To je bila suština. Događaji na galaktičkoj skali bili su spori, veličanstveni. Ta činjenica bila je upisana u strukturu univerzuma od samog početka. Da bi se galaksije uopšte stvorile, energija širenja Velikog praska morala je da ima tačno određenu količinu. Da bi se zvezde sjedinile izdvajajući se iz oblaka prašine, odredene fizičke konstante morale su imati tačnu veličinu. Da je drugačije, običan vodonik ne bi bio toliko raširen, a zvezdana evolucija bila bi sasvim drugačija. Da su nuklearne sile bile malo slabije nego što je bio slučaj, ne bi bili mogući složeni hemijski elementi. Planete bi bile dosadna mesta bez raznolikosti elemenata od kojih se kuva život.
<BR>&nbsp;&nbsp;&nbsp;&nbsp;&nbsp;Veličina zvezda i njihove međusobne razdaljine nisu bile proizvoljne. Da nisu bile precizno raspoređene, njihovi sudari bi ubrzo poremetili planetarne sisteme koji su kružili oko njih. Veličina galaksije bila je određena, između ostalog, snagom gravitacije. Činjenica da je ta gravitacija bila srazmerno slaba, u poređenju sa elektromagnetizmom i drugim silama, dopuštala je da u galaksijama bude i na stotine milijardi zvezda. Ta ista slabost dopuštala je da se razviju živa bića koja su veća od mikroba, a da ne budu smrvljena gravitacijom planete. To je značilo da mogu da budu dovoljno velika i dovoljno složena da bi sanjala o putovanju ka udaljenim tačkama svetlosti na crnom nebu.
<BR>&nbsp;&nbsp;&nbsp;&nbsp;&nbsp;Ovim organskim sanjarima sudbina je odredila bolan kraj. Evolucija je nemilosrdno dejstvovala kroz ciklus rađanja, rasta i smrti. Svaki životni oblik morao je da napravi mesto za svoju decu ili bi inače težina prošlosti vršila pritisak na svaku mutaciju, gušeći promenu. Stoga je smrt bila upisana u genetski kod. Sudijska nepristrasnost evolucije opredeljivala se kako za život tako i za smrt.
<BR>&nbsp;&nbsp;&nbsp;&nbsp;&nbsp;Dolazak inteligentnih bića označio je rađanje tragedije, razdanjujuće shvatanje lične konačnosti. Znajući razdaljinu planeta od zvezde, sa uslovima pogodnim za život, proračunavajući temperaturu površine, raščlanjujući fizičke konstante koje je zasnovala hemija - nije bilo teško izračunati približan životni vek koji će evolucija dosuditi inteligentnom životu oblika podobnog čovekovom: oko jedan vek. To je značilo da jedva da ima vremena da se obazre oko sebe, shvati i radi nekoliko grozničavih decenija, pre no što se tama sklopi nad njim. U najboljem slučaju, jedan inteligentan organizam mogao je da ostavi beleg u jednoj ili dve oblasti mišljenja. Dolazio je i nestajao kao titraj svetlosti. Za vreme takvog životnog veka moglo se činiti da se noćno nebo uopšte ne pomera. Galaksije su izgledale zaleđene, nepromenljive.
<BR>&nbsp;&nbsp;&nbsp;&nbsp;&nbsp;Nepokretne zvezde, udaljene mete. Organska bića, svesna vlastite smrti koja se neumitno približava, mogla su ipak da sanjaju o odlasku tamo. No, na svojim putovanjima bila su podvrgnuta ograničenju brzine, koje je postavljala svetlost. Ukoliko bi brzina bila veća od te, omogućavajući brz let između zvezda, morala bi da se plati ogromna cena. Nuklearne sile bile bi drugačije. Sporo zvezdano filtriranje teških elemenata ne bi funkcionisalo. Dug marš naviše, koji je vodio do bića čovekovih razmera, nikada ne bi započeo.
<BR>&nbsp;&nbsp;&nbsp;&nbsp;&nbsp;I tako se sve to preplitalo zajedno. Izrasti prirodnim putem iz ovog univerzuma značilo je steći sigurno znanje o predstojećoj smrti. To je skraćivalo sve perspektive, prisiljavajući jedno biće da razmišlja u kratkoročnim pojmovima vremena do te mere skraćenog da je jedno putovanje između zvezda značilo odiseju koja proždire život.
<BR>&nbsp;&nbsp;&nbsp;&nbsp;&nbsp;"Ne objašnjava gmazove, ne objašnjava na odgovarajući način EM-e", govorila je Karlota. "Tvoja objašnjenja imaju previše rupa. Suviše nepotvrđenih pretpostavki."
<BR>&nbsp;&nbsp;&nbsp;&nbsp;&nbsp;"Nije imao pomoć analitičara pojedinosti, ne zaboravi to", uskoči Nika.
<BR>&nbsp;&nbsp;&nbsp;&nbsp;&nbsp;"Ne", reče Najdžel. "Karlota je u pravu. Na ovome treba još raditi. Potreban je konceptualan rad."
<BR>&nbsp;&nbsp;&nbsp;&nbsp;&nbsp;Ponovo je seo dok su dve žene raspravljale o najnovijim slikama, dobijenim zahvaljujući gravitacionim sočivima. Um mu je lutao. Posmatrao je Karlotine brze, spretne pokrete. Provodila je dosta vremena u uređivanju odeće, praveći domišljate kombinacije sa oskudnim zalihama koje su joj stajale na raspolaganju. Gubio je dodir s njom. Ona je češće viđala Niku nego njega i poznavala gomilu muškaraca iz posade koji su se sve više priključivali mašinama. Ti ljudi nisu ispunjavali samo njene radne časove već i sate rekreacije, uključeni i, učestvujući u - kako se to zvalo? - 'kompjuterski pospešenoj socijalizaciji'. U međuvremenu Teorijski odeljak nije proizveo nijednu novu hipotezu, ništa osim praznog sastavljanja podataka. Kako su se godine gomilale, posada se sve više okretala unutra, dalje od strašne praznine koja je ležala iza Lanserovih kamenih odbojnika. Malo je bilo onih koji su još izlazili napolje da bace pogled na relativistički doplerovanu dugu. Proticale su nedelje da se ne čuje da je neko spomenuo Zemlju, čak i u neobaveznom razgovoru. Suočeno sa neizmernošću, nešto ukorenjeno u ljudima nagnalo ih je da svedu interesovanje na lokalno, sadašnje, određeno.
<BR>&nbsp;&nbsp;&nbsp;&nbsp;&nbsp;Po opštem mišljenju Lanser je bio nakrcan ambicioznim, inteligentnim narodom. Uzimajući u obzir godine leta, društvena previranja i skretanja bila su začeta još na startu. Ali ovo... Ne, nešto je tu smrdelo i krenulo naopako. Nešto izvan nepoverenja jednog mrzovoljnika kakav je bio on. Ted Lendon i ostali mogli su da utule ovu vrstu stvari da su to želeli. Ali rastrojena posada predstavljala je raju koju je bilo lako zavesti, materijal pogodan za manipulisanje. A iz takvog nereda, često se na kraju, kada nastupi kriza, pojavljivao jak vođa.
<BR>&nbsp;&nbsp;&nbsp;&nbsp;&nbsp;Posmatrao je kako Karlota meša narandžaste krlomke leda u svom egzotičnom piću. Pomislio je na Magelana, koji je putovao s tanušnim nadama i nedovoljno pomorandži da bi sprečio skorbut; i na Titanik koji je plovio uz apsolutnu sigurnost i obilje narandži.
<BR>&nbsp;&nbsp;&nbsp;&nbsp;&nbsp;"...zar oni ne bi?" Karlota mu je postavljala pitanje.
<BR>&nbsp;&nbsp;&nbsp;&nbsp;&nbsp;"Nisam u toku", reče on da bi prikrio svoje sanjarenje.
<BR>&nbsp;&nbsp;&nbsp;&nbsp;&nbsp;"Htela sam da te pitam - šta bi bilo to što ih nagoni da razviju višu inteligenciju?"
<BR>&nbsp;&nbsp;&nbsp;&nbsp;&nbsp;"Samoreplicirajuće mašine mogu da tragaju za sirovinama praktično svuda. Gospod zna da one uspešnije dejstvuju u svemiru nego mi - mi smo bespomoćni smeteni nitkovi. Ali izvori se uvek iscrpu. To obezbeđuje takmičenje."
<BR>&nbsp;&nbsp;&nbsp;&nbsp;&nbsp;"Potrebno je toliko mnogo da bi se iscrpeo jedan sunčev sistem", reče Nika.
<BR>&nbsp;&nbsp;&nbsp;&nbsp;&nbsp;"Hm. Da. Teško je nama da razmišljamo u tim vremenskim razmerama, zar ne? Možda jedna pristojno pametna mašina ne mora da čeka da evolucija obavi svoj posao. Ona, ne zaboravite, može da poveća svoju inteligenciju pridodajući nove jedinice izrađujući tako nove podsisteme, a zatim im određujući zadatke i povećavajući brzinu mišljenja što je, ako ništa drugo, jedan korak u ispravnom smeru. To je, nema sumnje, jednostavnije od povećanja broja moždanih ćelija - onog što ćemo mi morati da postignemo."
<BR>&nbsp;&nbsp;&nbsp;&nbsp;&nbsp;"Slušaj, ja sam ovde stručnjak za kompjutere", reče Karlota. "Kažem ti da veštačka inteligencija nije tako jednostavna stvar. Ogromne mašine na Zemlji su, dakako, oštroumne, ali to nije samo pitanje uvećavanja kapaciteta."
<BR>&nbsp;&nbsp;&nbsp;&nbsp;&nbsp;"Slažem se. Ali mi ovde govorimo u milionima godina evolucije - možda i milijardama."
<BR>&nbsp;&nbsp;&nbsp;&nbsp;&nbsp;"To što pričaš jeste jedno veliko uglačano uopštavanje", reče Karlota.
<BR>&nbsp;&nbsp;&nbsp;&nbsp;&nbsp;"I jeste. Pretpostavljam da bi trebalo još bolje da porazmislim o ovim stvarima."
<BR>&nbsp;&nbsp;&nbsp;&nbsp;&nbsp;"Slušaj", pritisnula ga je Karlota, "ovo je nauka. Moraš izneti pretpostavku ako želiš da te ljudi saslušaju."
<BR>&nbsp;&nbsp;&nbsp;&nbsp;&nbsp;"Tačno. I evo je: jedan čuvar će se pojaviti oko svakog sveta na kome je tehnologija moguća ili tamo gde je jednom postojala i gde može ponovo da uskrsne. Oni su policajci, shvataš li. Ali oni motre samo na tačke gde tehnologija može da proizađe iz vrsta koje se prirodno razvijaju. Organskih."
<BR>&nbsp;&nbsp;&nbsp;&nbsp;&nbsp;Karlota se namršti. "Da vidimo... To se uklapa..."
<BR>&nbsp;&nbsp;&nbsp;&nbsp;&nbsp;Najdžel poletno nastavi. "Oni roboti koji su prevozili led na Vuku 359, na primer. Tamo nije bilo čuvara jer su oni mali strpljivi druškani, zapravo rani oblik mašinskog društva. Obezbedi im pet miliona godina izloženosti udaru kosmičkih zraka i oskudice u materijalu - i oni će se razviti. Postaće članovi kluba."
<BR>&nbsp;&nbsp;&nbsp;&nbsp;&nbsp;"Kluba?" upita Nika.
<BR>&nbsp;&nbsp;&nbsp;&nbsp;&nbsp;"Mreže drevnih mašinskih civilizacija. One su poslale čuvare."
<BR>&nbsp;&nbsp;&nbsp;&nbsp;&nbsp;"I dalje ne razumem otkud ta usredsređenost na sukob između mašina i nas", reče Nika.
<BR>&nbsp;&nbsp;&nbsp;&nbsp;&nbsp;"Delimično se oslanjam na ono što je Snark rekao, kao i na događaje posle toga."
<BR>&nbsp;&nbsp;&nbsp;&nbsp;&nbsp;"Pa, Najdžele", reče Karlota diplomatski, "većina ljudi misli da si ti, znaš, izgubio živce tamo, tako da..."
<BR>&nbsp;&nbsp;&nbsp;&nbsp;&nbsp;"Nikada nisam tvrdio da sam konzervativni republikanac. Ali imam dobar razlog za verovanje da mašine preostale od nuklearnog Armagedona neće biti prijateljski raspoložene kao kakav pas mezimac."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Pošli su od genocida, onog koji smo mi prouzrokovali. Zapamtiće to."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Napisao je svoju teoriju i u pravi čas sazvao seminar za egzobiologe i radnike iz Teorijske sekcije. Odziv je bio ljubazan.
<BR>&nbsp;&nbsp;&nbsp;&nbsp;&nbsp;Čuvar oko Ipsilon Eridanija, govorio je, nalazio se tamo da bi osigurao da se nijedna organska forma ponovo ne razvije (ili vrati sa obližnjih zvezda - moguće je da su postojale kolonije). Nešto - čuvar? - uništilo je matičnu organsku civilizaciju. To je spalilo planetu na takav način da je ostala samo Nebeska kuka.
<BR>&nbsp;&nbsp;&nbsp;&nbsp;&nbsp;Zbog čega je ostala Nebeska kuka? Najverovatnije zbog toga što je čuvar želeo da raspolaže ekonomičnim načinom da pošalje ekspediciju na površinu gde bi se mogli otkriti ostaci života i uništiti.
<BR>&nbsp;&nbsp;&nbsp;&nbsp;&nbsp;Izveo je analizu rezultata osmatranja tegljača nafte kod Prokiona. Pri najvećim uvećanjima te mašine su izgledale valjano konstruisane, sa štrčećim antenama i poklopcima. Najdžel je zaključio da su oni unekoliko napredniji u odnosu na prevoznike leda sa Vuka 359. I oni su izvršavali mehaničke zadatke, ali se nisu rukovodili uputstvima zaostalim od davno mrtvih društava. Umesto toga, činilo se da su oni integrisani u neku međuzvezdanu ekonomsku shemu. Okean nafte bio je velika blagodet, naravno - ali ne samo zbog stvaranja energije. Bilo šta što je moglo da putuje između zvezda ne bi se ograničavalo na ekonomiju hemijske energije. Možda im je međutim, bilo potrebno puno maziva.
<BR>&nbsp;&nbsp;&nbsp;&nbsp;&nbsp;Teže je bilo objasniti Izis. EM-i su tako inženjerisali sami sebe da su radio koristili kao glavno čulo. Da li je to imalo za cilj da zavara dva čuvara, ostavljajući ih u ubeđenju da je posredi protomašinsko društvo?
<BR>&nbsp;&nbsp;&nbsp;&nbsp;&nbsp;Ovo bi podrazumevalo određenu krutost i bukvalnu svest čuvara. Možda su oni bili stari, u stanju raspadanja? Ili su na drugi način koristili svoje vreme, proučavajući EM-e. Činjenica da je ovaj jedan čuvar napadom reagavao na pokušaj da ga istraže, govorila je u prilog drugog gledišta.
<BR>&nbsp;&nbsp;&nbsp;&nbsp;&nbsp;Najdžel je upotrebio sve podatke koje je mogao da prikupi. Uporedio je spektre i dijagnostike različitih čuvara, proračunao njihovu starost (svi skupa dopirali su do gornje granice od milijardu godina) i doveo u međusobne odnose onoliko varijabli koliko je mogao pouzdano da opravda. Nije bilo jasnog načina da se pokaže zajedničko poreklo čuvara. S druge strane, istakao je on, nije bilo ni kakvih razloga za uverenje da su čuvari konstruisani na istom mestu ili u isto vreme.
<BR>&nbsp;&nbsp;&nbsp;&nbsp;&nbsp;Njegova teorija nije naišla na veliku podršku.
<BR>&nbsp;&nbsp;&nbsp;&nbsp;&nbsp;Preovlađujući stav u Teorijskoj sekciji bio je onaj najprostiji i - Okamova oštrica. Svi ovi svetovi, zagovarala je teorija, bili su ljušture ratom uništenih kultura. Oni su dokazali da je inteligentan život plodan ali i samoubilački. Čuvari su bili samo zajednički oblik oružja, uvek iznova pronalažen u društvima koja su se zasebno razvijala. Borbene stanice. U trenutku kada bi ga jedna rasa izmislila, ona se već nalazila nadomak samouništenja.
<BR>&nbsp;&nbsp;&nbsp;&nbsp;&nbsp;Što se tiče Izisa, posebnosti velikog rata koji je zadesio ovaj svet sada su umešane u legendu o EM-ima. A legende su bile tradicionalno nepouzdan izvor pouzdanih činjenica. EM-i su modifikovali vlastita tela da bi preživeli - to je barem bilo čisto i prosto - u ruševinama koje su izazvali.
<BR>&nbsp;&nbsp;&nbsp;&nbsp;&nbsp;Nijedna strana nije umela da objasni skidače i gmazove. Najdžel je izašao pred skup i što je bolje mogao izložio svoje argumente. Imao je nejasan osećaj da su skidači i EM-i na neki način slični ali je bio, dovoljno mudar da se ne upusti u iznošenje ove ideje bez podastiranja čvrstog objašnjenja.
<BR>&nbsp;&nbsp;&nbsp;&nbsp;&nbsp;Neko od egzobiologa istakao je da su gmazovi barem demonstrirali preovlađujuću sklonost prema nasilju i ratovanju, zajedničku i drugim živim oblicima. Ova opaska izazvala je aplauz. Najdžel je ćutke stajao, ne znajući kako da se suprotstavi ovom stavu.
<BR>&nbsp;&nbsp;&nbsp;&nbsp;&nbsp;Opažao je uviđavnu, dobro skrivenu nevericu na njihovim licima i shvatao je. Nemajući šta drugo, naprosto je potvrdio svoje proročanstvo: šta god da otkriju posle Rosa 128, pod uslovom da takav svet može da iznedri organski život - ili ga je već iznedrio - oko njega će kružiti čuvar. Volmslijev zakon, dobaci neko.
<BR>&nbsp;&nbsp;&nbsp;&nbsp;&nbsp;Izrekavši poslednju misao seo je, ispraćen skromnim aplauzom.
<BR>&nbsp;&nbsp;&nbsp;&nbsp;&nbsp;Seminar se zatim okrenuo drugim temama iz astrofizike i biologije. Niko, zapazio je, nije uočio očigledan izuzetak od Volmslijevog zakona: Zemlju.
</TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
