<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1.
<P>&nbsp;&nbsp;&nbsp;&nbsp;&nbsp;Vatra bljuje iz krme potiskujući brod uz oštricu noža svetlosne brzine. Njegova magnetska ždrela stvaraju ulegnuće u glatkom dvopolnom polju.
<BR>&nbsp;&nbsp;&nbsp;&nbsp;&nbsp;...Jedna strela para beskrajno crnilo
<BR>&nbsp;&nbsp;&nbsp;&nbsp;&nbsp;...plavo-beli ispusni pramen šištećeg vodonika
<BR>&nbsp;&nbsp;&nbsp;&nbsp;&nbsp;...granitnosiv asteroid jaše na tutnjavom gorioniku
<BR>&nbsp;&nbsp;&nbsp;&nbsp;&nbsp;To prodire kroz međuzvezdanu prašinu. Meša kotao izotopa i izbacuje ih pozadi - ultravioletnu baklju u proždrljivi ambis.
<BR>&nbsp;&nbsp;&nbsp;&nbsp;&nbsp;Unutra, Najdžel Volmsli, jede ostrige.
<BR>&nbsp;&nbsp;&nbsp;&nbsp;&nbsp;Poslednji ostaci vina, pomisli on neraspoloženo, zureći u čašu. Tako je i bilo. Sudeći prema glasinama koje su kružile brodom, niko nije poneo sa sobom više od jedne boce, a to se dobrim delom potrošilo u poslednje dve godine.
<BR>&nbsp;&nbsp;&nbsp;&nbsp;&nbsp;Nagnuo je čašu i iskapio zadnji hladan gutljaj. 'Pino šardon' presekao je blagi metalni ukus ostriga, ostavljajući samo šmek mora i sočno tkivo - uspomenu na Zemlju. Srknuo je preostalu količinu hladne tečnosti iz školjke i progutao je. Posle osam svetlosnih godina izbivanja sa Zemlje odjek Rečnog zaliva je izbledeo.
<BR>&nbsp;&nbsp;&nbsp;&nbsp;&nbsp;"To je bilo sve", promrmlja Najdžel.
<BR>&nbsp;&nbsp;&nbsp;&nbsp;&nbsp;"Ah... šta?"
<BR>&nbsp;&nbsp;&nbsp;&nbsp;&nbsp;Shvatio je da je zapostavio svog gosta. Ted je, najposle, došao nenajavljen, zakasnivši, štaviše, na podnevni obed. "Sumnjam da ću moći da ti nadoknadim kalifornijski 'šardon', a o ostrigama i da ne govorim."
<BR>&nbsp;&nbsp;&nbsp;&nbsp;&nbsp;"Oh. Ne, siguran sam da nećeš. Jesi li... jesi li uveren da su ostrige još u redu?" Ted Landon se nezgrapno promeškoljio.
<BR>&nbsp;&nbsp;&nbsp;&nbsp;&nbsp;"S obzirom na to da su godinama bile uskladištene u bezvazdušnom prostoru, hoćeš da kažeš?" Najdžel slegnu ramenima. "Videćemo." Zavalio se na tatami ćilim, umalo ne oborivši drvenu lakiranu lampu. Njegova razgolićenost očito je brinula Teda. Čovek se ponovo promeškolji, pomerivši skrštene noge u povoljniji položaj. Pa, tako je to bilo. Najdžel još nije uspeo da nađe vremena da nabavi par stolica u prodavnici drvenarije.
<BR>&nbsp;&nbsp;&nbsp;&nbsp;&nbsp;Ted izvuče duvankesu. "Neću ti smetati?" Najdžel zavrte glavom. Za vreme obroka smetalo bi mu, no Ted je to verovatno znao. On je znao sve. Raspolagali su kilometarski dugim profilom Najdželove ličnosti, čak i u feritnom skladištu. Video je to svojim očima.
<BR>&nbsp;&nbsp;&nbsp;&nbsp;&nbsp;Sporo, duboko nabijanje lule. "Znaš, kada sam čuo da svijaš gnezdo u Odeljku niske privlačnosti pomislio sam da nameravaš da živiš u prilično elementarnim uslovima. No, ovo izgleda izvrsno."
<BR>&nbsp;&nbsp;&nbsp;&nbsp;&nbsp;Najdžel klimnu glavom, prelazeći pogledom po dnevnoj sobi, nastojeći da je vidi Tedovim očima.
<BR>&nbsp;&nbsp;&nbsp;&nbsp;&nbsp;Krvavocrvena vazna, bledožuto cveće s raspuklim pupoljcima, udubljeno postolje, koje je upijalo i poslednji dašak prodornog mirisa, kutija od tikovine, neravne oštrice žute svetlosti koje su potiskivale čestice prašine naviše u zagrevanom vazduhu. Valjalo je malo pričekati dok Ted neminovno ne uoči glavnu caku - jednu rupu obrubljenu porcelanom nabavljenim ravno iz Koreje, zatvorenu drvenim poklopcem, s kamenim pločama na obe strane, i to u obliku stopala, za one koji slabije shvataju: čučni i isporuči, zbog čega bi maskirao jedan važan trenutak dana...
<BR>&nbsp;&nbsp;&nbsp;&nbsp;&nbsp;"Kojim dobrom?" upita Najdžel pribegavajući međunarodnom slengu.
<BR>&nbsp;&nbsp;&nbsp;&nbsp;&nbsp;Ted ga bledo pogleda, i dalje osećajući laganu nelagodnast. "Reorganizujem osoblje."
<BR>&nbsp;&nbsp;&nbsp;&nbsp;&nbsp;"Aha. Ti si novi upravnik radova."
<BR>&nbsp;&nbsp;&nbsp;&nbsp;&nbsp;"To baš nije zvaničan naziv, ali... slušaj, Najdžele, nalazimo se pred teškim izborom."
<BR>&nbsp;&nbsp;&nbsp;&nbsp;&nbsp;"Odista."
<BR>&nbsp;&nbsp;&nbsp;&nbsp;&nbsp;Ted mu uputi osmeh, širok i umirujući, ali spreman da nestane, zajedno s treptajem očnog kapka, isto onako brzo kao što se i pojavio.
<BR>&nbsp;&nbsp;&nbsp;&nbsp;&nbsp;"Do sada si bio Izvršni operativac."
<BR>&nbsp;&nbsp;&nbsp;&nbsp;&nbsp;"I to okoreli, da." Najdžel beše prestar da neposredno obavlja posao, snagom vlastitih mišića. Ali mu koordinacija i refleksi, budući pod stalnom medicinskom negom, još uvek nisu bili za bacanje. Zahvaljujući tome on je elektronskim kolom bio povezan sa servo robotima koji su operisali izvan broda.
<BR>&nbsp;&nbsp;&nbsp;&nbsp;&nbsp;"Pa, vidiš, postoji dugačka lista čekanja za to radno mesto. A ti si..."
<BR>&nbsp;&nbsp;&nbsp;&nbsp;&nbsp;"Suviše star", reče Najdžel naprasno.
<BR>&nbsp;&nbsp;&nbsp;&nbsp;&nbsp;"Pa, puno ljudi deli takvo mišljenje. Kada dođe na red glasanje zajednice - glasanje o tome ko će šta da radi u prostoru Izisa - dobićeš gomilu crvenih zastavica."
<BR>&nbsp;&nbsp;&nbsp;&nbsp;&nbsp;"Ne mogu da kažem da bi me to iznenadilo."
<BR>&nbsp;&nbsp;&nbsp;&nbsp;&nbsp;"Zato sam došao ovamo da ti ponudim da se povučeš. Da istupiš iz ranga Izvršnih operativaca."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"To barem nije bilo tako teško razumeti."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ali glasovi zajednice su prilično obavezujući."
<BR>&nbsp;&nbsp;&nbsp;&nbsp;&nbsp;"Ne, oni su samo indikativni. Moje kolege iz posade ne mogu tek tako, cap, da mi daju otkaz. Ti pripadaš zapovedničkoj strukturi, Ted. Izvesno znaš da se može oboriti bilo kakva odluka iza koje ne stoji apsolutna većina glasova zajednice."
<BR>&nbsp;&nbsp;&nbsp;&nbsp;&nbsp;"A onda..."
<BR>&nbsp;&nbsp;&nbsp;&nbsp;&nbsp;"A među 1266 glasova, sumnjam da će većina želeti da me šutne sa mog mesta. Najveći deo ljudi nema uvida u moj rad niti mari za njega."
<BR>&nbsp;&nbsp;&nbsp;&nbsp;&nbsp;Ted je imao jednu naviku. Gotovo neprimetno bi isturio vilicu i zategao usne, ali je sada to izveo tako diskretno da je Najdžel jedva opazio kako je taj stisak izbeleo crvenilo njegovih usana. Zatim je sastavio prednje zube i stao polako da ih pomera napred-nazad kao da ih je metodički oštrio jedne o druge. Vilični mišići su mu poigravali.
<BR>&nbsp;&nbsp;&nbsp;&nbsp;&nbsp;"Tehnički posmatrano, Najdžele, ti si u pravu."
<BR>&nbsp;&nbsp;&nbsp;&nbsp;&nbsp;"Hvala Bogu."
<BR>&nbsp;&nbsp;&nbsp;&nbsp;&nbsp;"Ali tvoje čulo za zajednicu moralo bi te navesti da shvatiš da je aktivna opozicija -jedne značajne manjine, pa, suprotna dugoročnim interesima naše misije i..."
<BR>&nbsp;&nbsp;&nbsp;&nbsp;&nbsp;"Prokletstvo!"
<BR>&nbsp;&nbsp;&nbsp;&nbsp;&nbsp;Ted je još jedanput izveo onaj čin oštrenja zuba, grčeći vilične mišiće. "Mislim da bi ti se dapao pasao koji ti nudim u zamenu."
<BR>&nbsp;&nbsp;&nbsp;&nbsp;&nbsp;"Šta je posredi?"
<BR>&nbsp;&nbsp;&nbsp;&nbsp;&nbsp;"Posao na teškom zavarivanju."
<BR>&nbsp;&nbsp;&nbsp;&nbsp;&nbsp;Topljenje asteroidskih stena, obezbeđivanje podupirača, korišćenje laserskih sekača i e-snopova. "Fasungovano?"
<BR>&nbsp;&nbsp;&nbsp;&nbsp;&nbsp;"Ah, da, naravno."
<BR>&nbsp;&nbsp;&nbsp;&nbsp;&nbsp;"Prikačili bi vas za veliku mašinu, uspostavili bi neposrednu elektronsku vezu između nje i vaših nerava na kuku, kolenu, laktu i zglobu. I vi biste osećali mašinu, doživljavali je, radili je, služili joj, bili ona. Ne."
<BR>&nbsp;&nbsp;&nbsp;&nbsp;&nbsp;"Mnogo upotrebljavaš tu rečcu u poslednje vreme, Najdžele."
<BR>&nbsp;&nbsp;&nbsp;&nbsp;&nbsp;"Strašno je ekonomična."
<BR>&nbsp;&nbsp;&nbsp;&nbsp;&nbsp;Ted je uzdahnuo - spontano ili sračunato? Teško je bilo reći - i lupnuo svojim krupnim šakama po kolenima. Zazen poza nije mu prijala čak ni ovako, bez obuće. Iz nekog razloga većina gostiju pribegavala je ovom načinu sedenja i pored toga što je Najdžel ležao opružen na dušecima. Možda su ljudi osećali da pravougaona jednostavnost ove orijentalne sobe nalaže disciplinovano držanje tela, sa ispravljenom kičmom. Najdželu je ona poručivala upravo suprotno.
<BR>&nbsp;&nbsp;&nbsp;&nbsp;&nbsp;"Najdžele, znam da ti se ne mili da napustiš operacije u spoljašnjem prostoru, ali mislim da ćeš se, kada pređeš na posao zavarivanja, osetiti kao..."
<BR>&nbsp;&nbsp;&nbsp;&nbsp;&nbsp;"Odbačena marka."
<BR>&nbsp;&nbsp;&nbsp;&nbsp;&nbsp;Tedovo lice se najednom zajapuri. "Do đavola. Očekujem da se svako od vas pomalo žrtvuje. Kada tražim da promenite posao, odnosno..."
<BR>&nbsp;&nbsp;&nbsp;&nbsp;&nbsp;Najdžel ga je ućutkao pokretom ruke. Još ranije je otkrio da je taj izuzetno nagao gest koji se završavao ispružanjem kažiprsta gotovo uvek zaustavljao Tedove brzometne napade. Dragocen trik. "A, ako se ne pokorim? Komora za dubok san?"
<BR>&nbsp;&nbsp;&nbsp;&nbsp;&nbsp;Ovo je imalo željeni efekt. Iznenadno uvođenje komore nasred pozornice podiglo je kockarske uloge. To je u isti mah poremetilo kontrolisani način na koji je ovaj administrativac voleo da se cenjka, takođe je u Tedovoj svesti vaskrsnulo činjenicu da je Najdžel potpomogao da se komore razviju, i to pristavši da bude zamorče; on je u tom pogledu dao svoj doprinos, koji je bio više nego metaforičan.
<BR>&nbsp;&nbsp;&nbsp;&nbsp;&nbsp;"Najdžele..." reče Ted otegnuto, vrteći glavom. "Iznenađen sam što razmišljaš na takav način. Niko u Lanserovoj zajednici ne želi da te smesti u kutiju za spavanje. Tvoji prijatelji samo pokušavaju da ti kažu kako je možda došlo vreme da se maneš poslova koji zahtevaju reflekse, veštinu i stamenost, sve ono što - suočimo se sa činjenicom - postepeno gubiš. Svi mi..."
<BR>&nbsp;&nbsp;&nbsp;&nbsp;&nbsp;"Dobro. Drugim rečima, oni su uvek gledali na moje postavljenje na prave, radne, izvršne poslove, kao na političku ribu bačenu u usta oki 3-D."
<BR>&nbsp;&nbsp;&nbsp;&nbsp;&nbsp;"Preoštre reči, Najdžele. I dabome, posve neistinite."
<BR>&nbsp;&nbsp;&nbsp;&nbsp;&nbsp;Najdžel se osmehnu. Zabacio je ruke iza glave, nagnuvši se natrag s uzdignutim laktovima, ublažavajući čvor napetosti u mišićima pri dnu leđa. "Nije to tako daleko od istine, kao što bi ti možda pomislio", reče on gotovo sanjalački. "Nije tako daleko..." U svesti su mu proletale stare slike, tuđinski upadi u Sunčev sistem, biserna sfera Snarka, jedan eksperimentalni brod koji je nekoliko trenutaka održavao vezu, tamo iza Meseca, olupina na Moru Marginis, zdrobljena školjka koja se srušila iz pravca zvezda pre milion godina, mrežasta logika tuđinskog kompjutera na Marginisu, koja ih je naučila kako da sagrade Lanser. On je bio tamo, video je sve to, ali sada su slike bledele.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ted prozbori ozbiljnim glasom: "Nadao sam se da ću napraviti utisak na tebe upozorivši te na težinu mišljenja koje stoji u pozadini ovog glasanja. Kroz nekoliko meseci naći ćemo se u prostoru Izisa. Vreme je da se počne s ozbiljnim pripremama timova za rad na površini. Ne mogu ni u kom slučaju da..."
<BR>&nbsp;&nbsp;&nbsp;&nbsp;&nbsp;"Preći ću u pozadince", reče Najdžel nehatno.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Razvrstaj me u rezervnu istraživačku jedinicu. Kada se nađemo na površini, sigurno će biti puno praznog hoda, vremenskih razdoblja kada najveći deo posade spava ili radi na nečemu drugom. Uveren sam da ne želiš da ti servo moduli stoje zaludni na površini, nije li tako? Ja ću naprosto ostajati na položaju i držati stvar na oku dok se redovna radna posada ne vrati da preuzme kontrolu."
<BR>&nbsp;&nbsp;&nbsp;&nbsp;&nbsp;"Hmmm. Pa, to nije baš ono što sam..."
<BR>&nbsp;&nbsp;&nbsp;&nbsp;&nbsp;"Ne dajem ni pet para za tvoje planove, ako baš želiš da znaš istinu. Nudim ti kompromis."
<BR>&nbsp;&nbsp;&nbsp;&nbsp;&nbsp;"Pozadinski posao nije za puno radno vreme."
<BR>&nbsp;&nbsp;&nbsp;&nbsp;&nbsp;"U tom slučaju obavljaću pomoćne poslove."
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Poslove na snabdevanju vodom. Možda i poljoprivredne radove. Da, to mi odgovara."
<BR>&nbsp;&nbsp;&nbsp;&nbsp;&nbsp;Posmatrao je kako Ted odmerava ovu mogućnost. Čovek je zauzeo stav prema predlogu kao da je posredi neka mala brza životinja koja verovatno ne predstavlja pretnju, ali je zato nepredvidiva i jednako sposobna da mu zarije kandžice u palčeve i odjuri u neočekivanom pravcu. Najdžel ipak nije bio ni zmija ni jesetra, a Ted nije voleo stvari koje nisu imale naziv. Iza Lanserovog tobožnjeg grupnog rukovođenja stajali su od vrha nadole ti tradicionalni upravnici sa instinktom starim koliko i Tajr.
<BR>&nbsp;&nbsp;&nbsp;&nbsp;&nbsp;Ted se iznenada osmehnu. "Dobro, dobro, Najdžele. Srećan sam što si u stanju da stvari vidiš na naš način."
<BR>&nbsp;&nbsp;&nbsp;&nbsp;&nbsp;"Zaista."
<BR>&nbsp;&nbsp;&nbsp;&nbsp;&nbsp;"Najdžele."
<BR>&nbsp;&nbsp;&nbsp;&nbsp;&nbsp;Zavladala je napeta, teška tišina. "Ima li još šta, Ted?"
<BR>&nbsp;&nbsp;&nbsp;&nbsp;&nbsp;"Da, ima. Mislim da bi trebalo da shvatiš da si ti na neki način... udaljen od svojih drugova, članova posade. To može uticati na ishod onog glasanja."
<BR>&nbsp;&nbsp;&nbsp;&nbsp;&nbsp;"Generacijski jaz."
<BR>&nbsp;&nbsp;&nbsp;&nbsp;&nbsp;Ted je pogledom obigrao ravne, neme površine prostorije. U najvećem broju slučajeva stanovnici Lansera prekrivali su sve zidove živahnim slikama šuma, okeana ili planina. Ovde je, medutim, bilo samo nekoliko andžela i jedan erzac enterijer. Činilo se da je Ted to smatrao neprikladnim. Najdžel je posmatrao kako se ovaj čovek ponovo pomera u stolici i nastojao je da mu pročita misli. Najdželu je bilo sve teže da razume ljude poput Teda, ukoliko nije bio spreman da se upusti u iscrpljujući proces potpunog udubljivanja u njih. Bilo je tu još nešto: Ted je bio Amerikanac. Najdžel je proveo u Sjedinjenim Državama dobar deo svog života, ali je zadržao engleske navike u svesti. Mnoge, najvažnije položaje na Lanseru držali su prijazni američki upravnici, tipovi kakav je bio i Ted, tako da ih nije samo generacijski jaz razdvajao od Najdžela.
<BR>&nbsp;&nbsp;&nbsp;&nbsp;&nbsp;"Slušaj", započe još jednom Ted, ovog puta odlučnim i jasnim glasom. "Svi mi znamo da si ti, dobro de, da je tvoja nervna aktivnost na neki način maksimirana u kontaktu s onim kompjuterom na Marginisu. Stoga tvoj senzorski ulaz, tvoje procesovanje, međuodnos tvojih podataka - sve se to može odvijati na mnoštvu nivoa. Istovremeno. Razgovetino."
<BR>&nbsp;&nbsp;&nbsp;&nbsp;&nbsp;"Ah-ha."
<BR>&nbsp;&nbsp;&nbsp;&nbsp;&nbsp;"Sigurno će ti se ovo učiniti pomalo čudnim." Osmehnuo se prijazno. "Ali da li moraš da budeš toliko rezervisan? Hoću da kažem da bi bilo dobro kada bi hteo da pružiš makar nagoveštaj, da pokušavaš da nam saopštiš kako to izgleda, mislim..."
<BR>&nbsp;&nbsp;&nbsp;&nbsp;&nbsp;"I Tanaka i Ksijaoping i Klajn i Mošer..." Najdžel je nanizao ova imena u dobošarskom ritmu. Ti ljudi su došli posle njega i eksperimentisali s tuđinskom mrežom kompjutera na Marginisu. Svi su oni bili izmenjeni, svi su drugačiji razmišljali, svi su priznali da vide svet novim čudnovatim intenzitetom.
<BR>&nbsp;&nbsp;&nbsp;&nbsp;&nbsp;"Da, poznat mi je njihov rad", upade mu Ted u reč. "Pa ipak..."
<BR>&nbsp;&nbsp;&nbsp;&nbsp;&nbsp;"Čitao si njihove spise. Video si trake."
<BR>&nbsp;&nbsp;&nbsp;&nbsp;&nbsp;"Svakako, ali..."
<BR>&nbsp;&nbsp;&nbsp;&nbsp;&nbsp;"Ako te to teši, reći ću ti da ni ja ne mogu puno toga da razumem."
<BR>&nbsp;&nbsp;&nbsp;&nbsp;&nbsp;"Doista? Kladio bih se da svi vi imate puno zajedničkog."
<BR>&nbsp;&nbsp;&nbsp;&nbsp;&nbsp;"Imamo. Primera radi, nijedan od nas ne ume valjano da govori o tome."
<BR>&nbsp;&nbsp;&nbsp;&nbsp;&nbsp;"Zbog čega je to tako?"
<BR>&nbsp;&nbsp;&nbsp;&nbsp;&nbsp;"A šta si navalio. Teško da je to put kojim se može ići."
<BR>&nbsp;&nbsp;&nbsp;&nbsp;&nbsp;"Onaj 3-D koji je Ksi Jao Ping napravio mnogo nam znači. Kada bi ti..."
<BR>&nbsp;&nbsp;&nbsp;&nbsp;&nbsp;"Ali ne i meni. A ta činjenica sama po sebi značajnija je od bilo čega drugog što mogu da ti kažem."
<BR>&nbsp;&nbsp;&nbsp;&nbsp;&nbsp;"Ako bi ti samo..."
<BR>&nbsp;&nbsp;&nbsp;&nbsp;&nbsp;"Vrlo dobro. Slušaj, postoje četiri stanja svesti. Imaš Aha! Ja-ja i Oj-hoj! Ali najveći deo vremena je Ho-ham." Najdžel se ludački iscerio.
<BR>&nbsp;&nbsp;&nbsp;&nbsp;&nbsp;"U redu, u redu. Trebalo je to da znam." Ted se uzdržano osmehnu. Srknuo je talog čaja. Najdžel je promenio položaj smanjujući pritisak na donje pršljenove kičme. Ovaj stan nalazio se podalje od Lanserove obrtne ose, tako da je lokalna centrifugalna sila bila jača nego u njegovoj staroj jazbini u kupoli. Dok se pomerao koža mu se nabirala i presavijala kao kod pohabane vreće. Još je bio snažan aIi je bolje nego ma ko drugi znao da su mu se mišići zatezali, postajući žilavi i nesigurni. Pogled mu pade na crvene mrljice na rukama i ote mu se uzdah. Ted će po svoj prilici pogrešno protumačiti ovaj zvuk ali to, do đavola, nije bilo ni važno.
<BR>&nbsp;&nbsp;&nbsp;&nbsp;&nbsp;Ted se zakikota. "Moraću to da zapamtim. Ho-ham, da. Hej, slušaj", reče on vedro, pripremajući se da krene. "Tvoj odgovor na problem u vezi s poslom bio je prvoklasan. Drago mi je što si došao na ovu ideju. Drago mi je da smo predupredili teškoću pre no što je postala, pa, da kažem, teža."
<BR>&nbsp;&nbsp;&nbsp;&nbsp;&nbsp;Najdžel se osmehnu, znajući da baš ništa nisu predupredili.
</TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
