<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>4.
<P>&nbsp;&nbsp;&nbsp;&nbsp;&nbsp;Ted je stigao u Najdželov i Nikin stan s malim zakašnjenjem. Sa sobom je nosio svoj uobičajeni pribor, malu tablu za pisanje prepunu zabeleški. Najdžel ga je najpre sproveo do bara, a zatim do dubokih, mekih jastuka njihovog novog kauča. Ted je utonuo u njih nesiguran u pouzdanost otomana koji je sa svojim nakrivljenim nogama i iskošenim spojnicama izgledao rahitično. Najdžel je sam izradio nacrt za nameštaj, računajući s malom gravitacijom njihovog staništa i koristeći drvo iz vlastitih rezervi. Bio je jedina osoba na Lanseru koja je raspolagala visoko kvalitetnom hrastovinom i brižljivo je izrezbario ovaj komad, uglačavši ga znojem svojih ruku.
<BR>&nbsp;&nbsp;&nbsp;&nbsp;&nbsp;"Više bih voleo da si došao u Komandu na razgovor", započe Ted.
<BR>&nbsp;&nbsp;&nbsp;&nbsp;&nbsp;"Dole je krkljanac."
<BR>&nbsp;&nbsp;&nbsp;&nbsp;&nbsp;"Da, prilična je gužva. Nije nikakvo čudo što ostaješ kod kuće, uz malu gravitaciju, puno odmora..."
<BR>&nbsp;&nbsp;&nbsp;&nbsp;&nbsp;Aleks pokuca na vrata; Najdžel mu mahnu da uđe. Aleks je bio krupan, proćelav muškarac, s licem potamnelim od umora. Seo je na kauč kao kad čovek svaljuje breme s leđa. Mišići su mu poigravali na ramenima dok ih je napinjao, pokušavajući da pronađe najpovoljniji položaj u dubokom kauču. Najdžel je smišljano načinio ležaj, računajući da će oblik obeshrabriti slične pokušaje, i Aleks se na kraju predade i utonu u njega.
<BR>&nbsp;&nbsp;&nbsp;&nbsp;&nbsp;"Uuuuf!" zabrekta Aleks. "Obožavao sam one konzole kao neki akolit."
<BR>&nbsp;&nbsp;&nbsp;&nbsp;&nbsp;"Jesi li za piće?"
<BR>&nbsp;&nbsp;&nbsp;&nbsp;&nbsp;"Samo mi navlači san na oči."
<BR>&nbsp;&nbsp;&nbsp;&nbsp;&nbsp;"Ipak si ih doneo?" upade užurbano Ted.
<BR>&nbsp;&nbsp;&nbsp;&nbsp;&nbsp;"Dakako. Dovukao sam ih do vašeg ulaza ovde. Čekaju vas na vašem ekranu."
<BR>&nbsp;&nbsp;&nbsp;&nbsp;&nbsp;Najdžel izusti blago 'Hvala' i pritisnu jedno dugme. Na ekranu se pojavi nekakva rešetka. Bele tačke bile su posute po zelenom polju. "Ovo su tvoje karte napravljene u sukcesiji Aleks?" pohita da primeti Najdžel.
<BR>&nbsp;&nbsp;&nbsp;&nbsp;&nbsp;"Da, nedelje rada sabijene su u to. Sledio sam ih jednu po jednu. Razgovarao o tvojim niskim stopama bita..."
<BR>&nbsp;&nbsp;&nbsp;&nbsp;&nbsp;Ted se osmehnu i položi šake na kolena. "Pa, ovo je prvoklasan rad, Aleks, sve to skupa. Prvoklasan."
<BR>&nbsp;&nbsp;&nbsp;&nbsp;&nbsp;Nika je sedela u zazen položaju pored Najdžela i posmatrala trojicu muškaraca. "Ali poruka?" upita ona. "To je ono na šta svi čekamo, jedan zadovoljavajući fazno koherentan signal koji bi nam saopštio..."
<BR>&nbsp;&nbsp;&nbsp;&nbsp;&nbsp;"Imamo ga." Reči bejahu izgovorene suvim i iznurenim glasom.
<BR>&nbsp;&nbsp;&nbsp;&nbsp;&nbsp;"Imaš ga?" reče Najdžel iznenađeno.
<BR>&nbsp;&nbsp;&nbsp;&nbsp;&nbsp;"Daaaa. Sve to i nije tako teško kada shvatiš da je odjednom uključeno otprilike milion ili čak dva miliona izvora. Svaki se žmirkajući pali i gasi, ali ono što oni zapravo čine nije ništa drugo do pokušaj da se pojača signal tako što će svi uzeti udela u njemu."
<BR>&nbsp;&nbsp;&nbsp;&nbsp;&nbsp;Ted reče obazrivo. "Još nismo obznanili taj podatak jer je, da tako kažem, uznemirujući. Ali Aleks je provalio poruku, to je sigurno. Sve dok..."
<BR>&nbsp;&nbsp;&nbsp;&nbsp;&nbsp;Aleks reče umorno, ali ubeđeno: "To je šou Artura Godfrija, iz 1956. godine."
<BR>&nbsp;&nbsp;&nbsp;&nbsp;&nbsp;"Šta?" reče Nika. "Hoćeš da kažeš... doslovce to?"
<BR>&nbsp;&nbsp;&nbsp;&nbsp;&nbsp;"Da. To je sporo, veoma sporo emitovanje komedije iz 1956. godine."
<BR>&nbsp;&nbsp;&nbsp;&nbsp;&nbsp;"Isuse Hriste", uzviknu Najdžel ushićeno.
<BR>&nbsp;&nbsp;&nbsp;&nbsp;&nbsp;Ted započe: "Pokušavali smo da smestimo ovo u neki kontekst, da shvatimo..."
<BR>&nbsp;&nbsp;&nbsp;&nbsp;&nbsp;"I tako... došli smo...!" Najdžel prsnu u smeh. Ostali su sedeli trepćući, zapanjeni. On je razdragano grmeo, dok su mu suze navirale na oči. Ostali su dugo i nepomično ćutali. Zatim stadoše nezgrapno da se meškolje gledajući jedni druge. Nikino lice polako osvoji osmeh. Konačno se Najdželov gromoglasni huk stišao do kikota i on duboko uvuče vazduh; činilo se da je ponovo postao svestan njihovog prisustva.
<BR>&nbsp;&nbsp;&nbsp;&nbsp;&nbsp;"Brejsvelova hipoteza!"
<BR>&nbsp;&nbsp;&nbsp;&nbsp;&nbsp;Ted klimnu glavom. "Neki među nama su se usudili da iznesu to objašnjenje, ali ja mislim da je prerano..."
<BR>&nbsp;&nbsp;&nbsp;&nbsp;&nbsp;"Hriste, pa to je očigledno! Ti siroti podlaci tamo dole su inteligentni. Nema nikakve sumnje u tom pogledu."
<BR>&nbsp;&nbsp;&nbsp;&nbsp;&nbsp;Nika se umeša. "Ali ne više od dra Brejsvela."
<BR>&nbsp;&nbsp;&nbsp;&nbsp;&nbsp;"Tako je", reče Najdžel, "jer im je sinula ista ideja." Raširio je ruke s uzdignutim i otvorenim dlanovima. "Uhvatili su naše slabe radio signale. Razmišljali su o njima. Procenili su da bi najmudrija strategija za privlačenje naše pažnje bila da nam pošalju natrag istu stvar. Ne neku pametnu matematičku šifru ili TV sliku - do đavola, oni nisu bili u stanju da uhvate TV, a još manje 3-D."
<BR>&nbsp;&nbsp;&nbsp;&nbsp;&nbsp;"Pa..." Ted se promeškoljio među jastucima. "Proverili smo u diskoteci - to je ogromna arhiva. Profil glasa u svemu odgovara glasu Artura Godfrija, najpopularnijeg zabavljača Amerike pedesetih godina prošlog veka."
<BR>&nbsp;&nbsp;&nbsp;&nbsp;&nbsp;"Tačno", reče Najdžel. "Jedan, stari, otrcani radio-šou. Skandalozno banalan. Nešto što lako možemo da prepoznamo." Ponovo se bučno nasmejao. "Ah, stari Brejsvele, kad bi mogao sada da budeš s nama..."
<BR>&nbsp;&nbsp;&nbsp;&nbsp;&nbsp;Aleks se smrče. "Ako me pitaš, reći ću ti da je to poražavajuće. Preći ovoliki put da bismo otkrili da slušamo sebe."
<BR>&nbsp;&nbsp;&nbsp;&nbsp;&nbsp;Ted potapša Aleksovo masivno rame. "Slušaj; ovo je fantastično otkriće. Ti si naprosto umoran."
<BR>&nbsp;&nbsp;&nbsp;&nbsp;&nbsp;"Daa. Možda." Aleks uzdahnu.
<BR>&nbsp;&nbsp;&nbsp;&nbsp;&nbsp;"Imaš li još šta, Aleks?" upita Najdžel živahno.
<BR>&nbsp;&nbsp;&nbsp;&nbsp;&nbsp;Aleksovo lice se razvedri. "Ah, da, morao sam da sledim individualne izvore radio-signala da bih dobio odrednicu faze. Čini mi se da bih mogao sve da ih pohvatam. Ima teškoća jedino sa stopom radijacije pri sleđenju svih tih odašiljača na zajedničkoj vremenskoj shemi."
<BR>&nbsp;&nbsp;&nbsp;&nbsp;&nbsp;"Evo." Ted je pritisnuo dugme na svom zglobu i ravan ekran svetlucavo ožive. Bele tačke počeše da se kreću, s tim što su se neke među njima gasile i palile. "Ovi EM-i takođe su moćni izvori infracrvenih zraka. Pretpostavljam da to potiče od toplote njihovih tela. Oni su živi, i očito je da svaki nosi sa sobom jedan odašiljač."
<BR>&nbsp;&nbsp;&nbsp;&nbsp;&nbsp;"Možda je posredi neka nomadska kultura?" upita Nika tiho.
<BR>&nbsp;&nbsp;&nbsp;&nbsp;&nbsp;"Pa, razmišljali smo i o tome. Oni nemaju utvrđene odašiljače, to je sigurno, ali koliko se..."
<BR>&nbsp;&nbsp;&nbsp;&nbsp;&nbsp;"Stani", prekide ga Aleks. "Vidim nekolicinu koji se ne pomeraju."
<BR>&nbsp;&nbsp;&nbsp;&nbsp;&nbsp;"Oh?" uzviknu Ted iznenađeno. "Je li tvoj stav dovoljno dobar da bi..."
<BR>&nbsp;&nbsp;&nbsp;&nbsp;&nbsp;"Daaa, pogledaj, vidiš li ono?" Aleks poskoči i priđe ekranu. Pokazao je prstom na grupu tačaka koje nisu sudelovale u sporom pahuljastom kovitlanju. "Ove nikud ne idu. To mogu da tvrdim jer, ako izbliza pogledate, uočićete da one imaju male individualne potpise u radio-spektru. Male promene u fazi i amplitudi, i tome slično."
<BR>&nbsp;&nbsp;&nbsp;&nbsp;&nbsp;Nika je netremice posmatrala tačke koje su se pomerale u žustrim skokovima. "Nekoliko ih je nepomično. Možda su stare? One više ne učestvuju u nomadskom ciklusu?"
<BR>&nbsp;&nbsp;&nbsp;&nbsp;&nbsp;"Meni to ne liči na nomadstvo", reče Najdžel. "Ne kreću se sve one zajedno. Pogledajte taj razmak između njih. Ne zbijaju se u gomilu."
<BR>&nbsp;&nbsp;&nbsp;&nbsp;&nbsp;Ted klimnu glavom. "Tačno. Aleks misli da se one kreću kroz sisteme dolina. Ponekad slede oblake prašine, a ponekad ne."
<BR>&nbsp;&nbsp;&nbsp;&nbsp;&nbsp;"Još nemamo nikakvih optičkih uporišta?"
<BR>&nbsp;&nbsp;&nbsp;&nbsp;&nbsp;Ted zavrte glavom. "Prašina, oblaci, prokleta mutna sunčeva svetlost pre svega..."
<BR>&nbsp;&nbsp;&nbsp;&nbsp;&nbsp;"Šta je onda sledeći korak? Ne možemo večito ostati ovde u mraku", reče Nika odlučnim glasom.
<BR>&nbsp;&nbsp;&nbsp;&nbsp;&nbsp;Ted joj se obrati: "Pa, naš stav je..."
<BR>&nbsp;&nbsp;&nbsp;&nbsp;&nbsp;"Otprilike onoliko dobar koliko i svaki drugi", reče Aleks.
<BR>&nbsp;&nbsp;&nbsp;&nbsp;&nbsp;Nika primeti blagim glasom: "Možda je kucnuo čas za ispitivanje površine?"
<BR>&nbsp;&nbsp;&nbsp;&nbsp;&nbsp;Letelice su se lako i glatko spuštale. Vetrovi su ih šibali; naduvani padobrani usporili su njihov pad. Uspavani svet ispod njih beše zaogrnut oblacima i mutan. U nekim vijugavim dolinama gospodarila je suvoća sumporne prašine. Na tim mestima njihovoj prvoj istraživačkoj sondi dobrodošlicu su poželele slankaste barice.
<BR>&nbsp;&nbsp;&nbsp;&nbsp;&nbsp;U vlažnijim dolinama prašina se valjala iznad još vlažnijeg vazduha na manjim visinama. Blato je padalo s neba. Lenje reke behu zakrčene muljem. Kržljav žuti korov rastao je na njihovim obalama, a nekakva neobična stvorenja šmugnula su uplašeno u rupe kada je druga sonda prasnula, zamrmorila i nahrupila napred ukopavajući se uz čegrtav trzaj.
<BR>&nbsp;&nbsp;&nbsp;&nbsp;&nbsp;Zelenilo je dočekalo treću sondu na mestu gde je voda odnela konačnu i stalnu pobedu. Uskovitlana prašina šibala je kroz obližnje planinske klance, ali ovde nije vijorila niti se taložila. Ova specifična istraživačka sonda naišla je na bogatiji životni šar. Još veće obilje iščekivalo ih je u oblastima bližim moru.
<BR>&nbsp;&nbsp;&nbsp;&nbsp;&nbsp;Cela strategija povratnog leta glasila je: udari i zgrabi. Uputstva su nalagala da se smesta vrate natrag, čim opaze i najmanji znak nečeg velikog. Tako je peta sonda zabeležila poduži snimak jednog EM-stvora koji se približavao, privučen zvukom njenog pada. Slika beše jasna; ogromno biće, kožnato, nago. Tri tanke ruke njihale su se iznad čvorišta krutih nogu. Zastrašujuća glava.
<BR>&nbsp;&nbsp;&nbsp;&nbsp;&nbsp;Nije nosilo ništa. Nikakva oruđa. Nikakav radio-predajnik.
<BR>&nbsp;&nbsp;&nbsp;&nbsp;&nbsp;Nije imalo oči.
<BR>&nbsp;&nbsp;&nbsp;&nbsp;&nbsp;Umesto toga na golemoj glavi video se četvrtast prorez, širok čitav metar. To se okrenulo prema sondi upravo kada su se raketni motori aktivirali da bi potisnuli crni cilindar prema nebu. Sondin radio registrovao je bučan prasak, nekakvo oštro pucketanje. No, potom se predeo ispod sonde smanjio, a gusti ružičasti oblaci Izisa u trenu su progutali tog EM-stvora.
<BR>&nbsp;&nbsp;&nbsp;&nbsp;&nbsp;No, ono oštro čegrtanje u radio-spektru poticalo je od samog stvora. Toliko je barem bilo izvesno.
</TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
