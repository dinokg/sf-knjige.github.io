<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1.
<P>&nbsp;&nbsp;&nbsp;&nbsp;&nbsp;Sredinom popodneva šest aviona delta nisko je nadletelo ostrvo, napravilo krug oko njega a zatim, spustivši se u luku, jedan po jedan, načiniše na tlu znak V. Aterirali su na stenovito područje. Nekoliko minuta nakon što su utihnule kreštave mašine, tri odreda hitronogih, vižljastih pešadinaca trčeći je izbilo na plažu.
<BR>&nbsp;&nbsp;&nbsp;&nbsp;&nbsp;Voren ih je posmatrao sedeći u senci, gde je Ęijan mogao da ga drži na oku. Čovek ga je naterao da iz skrovišta u šipražju donese radio-opremu i baterije na plažu, odakle je mogao da razgovara s posadama aviona. Ęijan povika na vojnike i oni uzmakoše s plaže gde su skidači mogli da ih primete. Jedan odred povede Vorena. Uputili su se na jug, a da niko nije prozborio ni reč. Na mestu sletanja ljudi i viljuškari istovarivali su i gradili nešto a da ga pri tom nijedan od njih nije dvaput pogledao. Odred ga je odveo u malu zgradu, podignutu na stenovitom tlu, i zaključao unutra.
<BR>&nbsp;&nbsp;&nbsp;&nbsp;&nbsp;Bila je to laka konstrukcija od blokova dura, kockasta, sa stranicama od tri metra i sa tri prozora, prekrivena gustom jakom mrežom. Unutra se nalazilo: mala drvena stolica, tanak dušek na podu i pločasta žarulja na tavanici, koja nije radila. Voren je probao vodu iz galonskog krčaga i utvrdio da je mlaka, s ukusom metala. Bilo je tu i jedno vedro koje je zamenjivalo toalet.
<BR>&nbsp;&nbsp;&nbsp;&nbsp;&nbsp;Nije mogao da vidi naročito mnogo kroz prozore, ali zveket i tutanj istovarivanja nisu prestajali. Spustila se tama. Jedan motor je zabrundao u blizini i on je pokušao da proceni da li mašina odlazi ili dolazi, dok konačno nije shvatio da radi na mestu sa postojanim rpmrpmrpm. Dodirnuo je zidni prekidač i s tavanice se razli meki sjaj iz čega je zaključio da je generator proradio. Pri mutnjikavoj svetlosti sve je u ovoj prostoriji izgledalo tamno i hladno.
<BR>&nbsp;&nbsp;&nbsp;&nbsp;&nbsp;Nešto kasnije uđe mišaćav vojnik, noseći limeni tanjir s kašom od povrća. Voren je jeo polako, kušajući kuvani crni luk, šargarepu, spanać i paradajz, obuzdavajući iznenadan apetit, kako bi svaki od ovih ukusa, posebno doživeo. Olizao je tanjir i papio malo vode. Umesto da sedi i zaludno razmišlja legao je i zaspao.
<BR>&nbsp;&nbsp;&nbsp;&nbsp;&nbsp;U zoru je došao onaj isti stražar i doneo mu još kaše, ovog puta hladne. Voren nije ni završio s jelom kada se stražar vratio, oduzeo mu tanjir i naterao ga da ustane. Vojnik ga je brzo proveo kroz kompleks okupan u bledoj jutarnjoj svetlosti. Voren je nastojao da zapamti veličine i razdaljine zgrada. Stražar ga je sproveo u najveću zgradu u kompleksu, jedan polufabrikat šarenkasto kamufliran shodno ambijentu džungle. Prednja prostorija bila je zapravo kancelarija gde je Ęijan sedeo u jednoj od klimavih stolica, a neki visok muškarac, Kinez ili Japanac, stajao je pored stola od iverice.
<BR>&nbsp;&nbsp;&nbsp;&nbsp;&nbsp;"Poznajete podoficira Ęijana? Dobro. Sedite." Visoki čovek je brzim pokretima ponudio Vorenu stolicu. Okrenuo se i seo za sto. Voren ga je posmatrao. Svaka kretnja ovog čoveka posedovala je klizeće svojstvo, kao da mu je telo stalno bilo usredišteno i uravnoteženo, spremno da zauzme nov ugao za odbranu ili napad, već po potrebi.
<BR>&nbsp;&nbsp;&nbsp;&nbsp;&nbsp;"Molim vas, opustite se", reče čovek. Voren zapazi da sedi na rubu stolice. Smestio se udobnije u nju, koristeći trenutak da odredi položaj, stražara koji je stajao u daljem uglu sa desne strane, na nedostižnih dva metra razdaljine.
<BR>&nbsp;&nbsp;&nbsp;&nbsp;&nbsp;"Vaše ime?"
<BR>&nbsp;&nbsp;&nbsp;&nbsp;&nbsp;"Voren."
<BR>&nbsp;&nbsp;&nbsp;&nbsp;&nbsp;"Imate samo jedno ime?" upita čovek smejuljeći se.
<BR>&nbsp;&nbsp;&nbsp;&nbsp;&nbsp;"Ni vaši ljudi se nisu predstavili. Mislio sam da ne moram da budem zvaničan."
<BR>&nbsp;&nbsp;&nbsp;&nbsp;&nbsp;"Uveren sam da shvatate okolnosti Vorene. U svakom slučaju, moje ime je Ceng Vong. Budući da ovde koristimo samo jedno ime, zovite me Ceng." Razdvajao je reči u govoru stvarajući utisak kao da se glatki okrugli predmeti oblikuju u mirnom vazduhu.
<BR>&nbsp;&nbsp;&nbsp;&nbsp;&nbsp;"Vidim da vam te okolnosti teško padaju."
<BR>&nbsp;&nbsp;&nbsp;&nbsp;&nbsp;"Nije tako loše."
<BR>&nbsp;&nbsp;&nbsp;&nbsp;&nbsp;Ceng napući usne. "Dokaz koji mi pruža vaš mali..." tražio je pravu reč, "...grč na licu dovoljan je da mi pokaže..."
<BR>&nbsp;&nbsp;&nbsp;&nbsp;&nbsp;"Kakav grč?"
<BR>&nbsp;&nbsp;&nbsp;&nbsp;&nbsp;"Moguće je da vi to više i ne primećujete: na levoj strani, zatezanje kože oko očiju i usta."
<BR>&nbsp;&nbsp;&nbsp;&nbsp;&nbsp;"Nema toga kod mene."
<BR>&nbsp;&nbsp;&nbsp;&nbsp;&nbsp;Ceng pogleda Ęijana, hitro i ovlaš, a onda se ponovo usredsredi na Vorena. Bilo je u tome nečega što se Vorenu nije dopalo i on uhvati sebe kako usmerava pažnju na sopstveno lice, čekajući da vidi da li se na njemu zaista nešto izvitoperilo što on nije primetio. Možda je on...
<BR>&nbsp;&nbsp;&nbsp;&nbsp;&nbsp;"Pa, preći ćemo preko toga. Ništa više od uzgredne opaske. Nisam došao da bih vas kritikovao već, prevashodno, da zatražim vašu pomoć, a zatim i da vas izbavim sa ovog užasnog ostrva."
<BR>&nbsp;&nbsp;&nbsp;&nbsp;&nbsp;"Mogli ste to odavno da učinite. Ęijan je imao radio."
<BR>&nbsp;&nbsp;&nbsp;&nbsp;&nbsp;"Njegov zadatak je bio na prvom mestu. Čini mi se da ste i vi opčinjeni istim problemom, zar ne, Vorene?"
<BR>&nbsp;&nbsp;&nbsp;&nbsp;&nbsp;"Čini mi se da ste vi, ljudi, moj veliki problem."
<BR>&nbsp;&nbsp;&nbsp;&nbsp;&nbsp;"Verujem da je duga izloženost divljini i pustoši ovog mesta nepovoljno uticala na vaše rasuđivanje, Vorene. Takode, verujem da precenjujete svoju sposobnost da na duže vreme preživite na ovom ostrvu. Vi i podoficir Ęijan dobro ste se snašli, ali na duži rok ja..."
<BR>&nbsp;&nbsp;&nbsp;&nbsp;&nbsp;Ceng je prekinuo kada je opazio blagu izvijenost Vorenovih usana, koja je jasno izražavala prezir.
<BR>&nbsp;&nbsp;&nbsp;&nbsp;&nbsp;"Video sam onu kutiju zaliha koju je Ęijan sakrio u šipražju", reče Voren. "Nijedan od vas ne zna ništa o opstajanju na ovom mestu."
<BR>&nbsp;&nbsp;&nbsp;&nbsp;&nbsp;Ceng ustade, onako visok i prav kao strela, i osloni se na stražnji zid kancelarije. Ovo mu je pridalo izgled neusiljenosti, ali je u isti mah prisililo Vorena da ga gleda odozdo.
<BR>&nbsp;&nbsp;&nbsp;&nbsp;&nbsp;"Učiniću vam ustupak i govoriću iskreno. Moja vlada - a verujemo i mnoge druge - već neko vreme misle da među tuđinima postoje dve različite populacije. Jedna - gmazovi - sposobna je za masovne akcije, gotovo nagonske akcije, koje su prilično efikasne kada su uperene protiv brodova. Druga, skidači, daleko je inteligentnija i poseduje sposobnost govora. Pa, ipak, ona ne reaguje na našu istraživačku opremu. Oni ignorišu pokušaje uspostavljanja komunikacije."
<BR>&nbsp;&nbsp;&nbsp;&nbsp;&nbsp;Voren reče: "Još imate brodove?"
<BR>&nbsp;&nbsp;&nbsp;&nbsp;&nbsp;Ęijan se po prvi put oglasio: "Ne. Ja sam bio na jednom od poslednjih koji je potonuo. Spasli su nas uz pomoć helikoptera i tada..."
<BR>&nbsp;&nbsp;&nbsp;&nbsp;&nbsp;"Nama potrebe da ulaziš u to", glatko ga preseče Ceng.
<BR>&nbsp;&nbsp;&nbsp;&nbsp;&nbsp;"Potopili su vas gmazovi. Ne skidači", reče Voren. Ovo nije bilo pitanje.
<BR>&nbsp;&nbsp;&nbsp;&nbsp;&nbsp;"Inteligencija skidača bila je odista samo hipoteza", reče Ceng, "sve dok nismo počeli da dobijamo izveštaje da oni traže pojedine usamljene muškarce i žene. Obično ljude koji plutaju na debelom moru, iako ponekad i na obali."
<BR>&nbsp;&nbsp;&nbsp;&nbsp;&nbsp;"To im je bezbednije", reče Voren. "Očigledno. Oni izbegavaju gmazove. Izbegavaju i brodove. Izolovani kontaki jesu sve što im preostaje. Odista je bilo glupo sa naše strane što nam to ranije nije palo na pamet."
<BR>&nbsp;&nbsp;&nbsp;&nbsp;&nbsp;"Daaaa."
<BR>&nbsp;&nbsp;&nbsp;&nbsp;&nbsp;Ceng se blago osmehnu. "Sve je naravno jasnije kada se, kako vi to kažete, vidi u retrovizoru."
<BR>&nbsp;&nbsp;&nbsp;&nbsp;&nbsp;"A-ha."
<BR>&nbsp;&nbsp;&nbsp;&nbsp;&nbsp;"Čini se da su naučili ponešto od nemačkog, japanskog i engleskog jezika, iz različitih pojedinačnih susreta. Te reči su se raširile među skidačima tako da je svaki novi kontakt donosio bogatiji i primereniji rečnik."
<BR>&nbsp;&nbsp;&nbsp;&nbsp;&nbsp;"Ali oni nisu znali da te reči pripadaju različitim jezicima", dodade Ęijan.
<BR>&nbsp;&nbsp;&nbsp;&nbsp;&nbsp;"Možda oni imaju samo jedan", reče Voren.
<BR>&nbsp;&nbsp;&nbsp;&nbsp;&nbsp;"To je i naše mišljenje", reče Ceng. "Čitao sam vaš, ah, rezime. Vaša veza sa njima otišla je najdalje."
<BR>&nbsp;&nbsp;&nbsp;&nbsp;&nbsp;"Veliki deo svega toga nema nikakvog smisla", reče Voren. Znao je da ga Ceng uvlači u razgovor, ali to nije bilo važno. Ceng će ako želi izvući informacije, morati i sam da iznese pokoju.
<BR>&nbsp;&nbsp;&nbsp;&nbsp;&nbsp;"Prethodni kontakti potvrđuju deo vašeg rezimea."
<BR>&nbsp;&nbsp;&nbsp;&nbsp;&nbsp;"A-ha."
<BR>&nbsp;&nbsp;&nbsp;&nbsp;&nbsp;"Oni kazuju da gmazovi mogu da izađu na kopno."
<BR>&nbsp;&nbsp;&nbsp;&nbsp;&nbsp;"A-ha."
<BR>&nbsp;&nbsp;&nbsp;&nbsp;&nbsp;"Otkuda vi to znate?"
<BR>&nbsp;&nbsp;&nbsp;&nbsp;&nbsp;"Sve stoji u materijalu koji sam napisao. Materijalu koji je Ęijan ukrao."
<BR>&nbsp;&nbsp;&nbsp;&nbsp;&nbsp;Ęijan uzvrati oštro: "Ti si mi ga pokazao."
<BR>&nbsp;&nbsp;&nbsp;&nbsp;&nbsp;Voren ga bezizražajno pogleda, a Ęijan upilji u njega da bi posle par časaka skrenuo oči na stranu.
<BR>&nbsp;&nbsp;&nbsp;&nbsp;&nbsp;"Nemojmo se gnjaviti tim. Konačno, svi radimo na istom problemu."
<BR>&nbsp;&nbsp;&nbsp;&nbsp;&nbsp;"U redu", reče Voren. Uspeo je da razgovor skrene s pitanja o tome kako je znao da gmazovi izlaze na kopno. Ceng je bio vešt u razgovoru, mnogo veštiji od Vorena, tako da je morao pažnju ovog čoveka da drži podalje od nekih stvari. Stoga je rekao: "Pretpostavljam da je izlaženje na kopno deo njihove, hm, evolucije."
<BR>&nbsp;&nbsp;&nbsp;&nbsp;&nbsp;"Mislite njihovog razvoja?"
<BR>&nbsp;&nbsp;&nbsp;&nbsp;&nbsp;"Oni su rekli nešto, poslednjeg dana kada sam ih video, o smrtonosnoj svetlosti. Smrtonosna svetlost pada na kopno i samo su gmazovi u stanju da je prežive."
<BR>&nbsp;&nbsp;&nbsp;&nbsp;&nbsp;"Svetlost od zvezda?"
<BR>&nbsp;&nbsp;&nbsp;&nbsp;&nbsp;"Pretpostavljam. Ona se ponekad pojavljuje, i zbog toga skidači ne izlaze na kopno."
<BR>&nbsp;&nbsp;&nbsp;&nbsp;&nbsp;Ceng ustade i stade da korača naspram stražnjeg zida. Voren se pitao da li on zna da su gmazovi već izašli na kopno, na ostrvu nedaleko odavde. Ceng nije odavao takav utisak, i posle izvesnog vremena zamišljeno reče: "To se slaže s izveštajima prethodnih preživelih. Mislimo da to znači da je njihova zvezda nepravilna. Ona bukti u UV. Gmazovi imaju prost nervni sistem, manji mozak. Sposobni su da prežive visoki UV fluks."
<BR>&nbsp;&nbsp;&nbsp;&nbsp;&nbsp;"Oko dve njihove planetarne godine, rekli su skidači", promrmlja Voren. "Ali vi grešite - gmazovi nisu glupi."
<BR>&nbsp;&nbsp;&nbsp;&nbsp;&nbsp;"Glava im je uglavnom sastavljena od kostiju."
<BR>&nbsp;&nbsp;&nbsp;&nbsp;&nbsp;"To je zarad ubijanja velikih životinja, onih koje plutaju na površini njihovog mora. Nešto poput kitova, rekao bih. Možda oni ostaju na vrhu da bi koristile UV ili slično."
<BR>&nbsp;&nbsp;&nbsp;&nbsp;&nbsp;"Gmazovi ih probijaju, bacaju one mreže na njih? Potapaju ih?"
<BR>&nbsp;&nbsp;&nbsp;&nbsp;&nbsp;"Da. Upravo ono što čine našim brodovima."
<BR>&nbsp;&nbsp;&nbsp;&nbsp;&nbsp;"Pobrkali su mete. Oni misle da su brodovi životinje."
<BR>&nbsp;&nbsp;&nbsp;&nbsp;&nbsp;"Gmazovi odvlače plutače dole i jedu neku vrstu mahune koja se nalazi u njima. To je ono što ih podstiče da izađu na kopno."
<BR>&nbsp;&nbsp;&nbsp;&nbsp;&nbsp;"Kada bismo uspeli da pronađemo način da sprečimo tu zamenu brodova za..."
<BR>&nbsp;&nbsp;&nbsp;&nbsp;&nbsp;Ęijan reče: "Ali oni sada već izlaze na kopno. Već su u narednoj fazi."
<BR>&nbsp;&nbsp;&nbsp;&nbsp;&nbsp;"A-ha." Voren je proučavao ova dva čoveka nastojeći da pogodi da li su znali nešto što bi on mogao da iskoristi. "Slušajte, šta rade kad izađu na kopno?"
<BR>&nbsp;&nbsp;&nbsp;&nbsp;&nbsp;Ceng ga oštro pogleda. "A šta skidači kažu o tome?"
<BR>&nbsp;&nbsp;&nbsp;&nbsp;&nbsp;"Koliko ja mogu da kažem, gmazovi nisu glupi, ne barem onda kada se nađu na kopnu. Oni prave mašine i opremu za skidače. Oni su stvarno ista vrsta životinja. Razvijaju im se ruke i noge, a skidači raspolažu načinom da im saopšte - pevajući - kako da izrade opremu, načine baterije, oruđa i sve ostalo."
<BR>&nbsp;&nbsp;&nbsp;&nbsp;&nbsp;Ceng je dugo i netremično posmatrao Vorena. "Pukotina u evolucionoj lestvici? Život pokušava da izađe iz okeana, ali ga u tome onemogućavaju solarna rascvetavanja?" Ceng se naže napred i položi čukljeve na sivu ivericu. Odisao je neobičnom težinom i snagom. I očajničkom potrebom za saznanjem.
<BR>&nbsp;&nbsp;&nbsp;&nbsp;&nbsp;Voren reče: "Možda je to počelo tako što su gmazovi puzeći izlazili na obalu da bi položili jaja, ili slično tome. Potom su skidači izumeli oruđa i shvatili da su im potrebne neke stvari na kopnu, da im je neophodno da naprave vatru ili nešto slično. Stoga su nagovorili gmazove, mlađi oblik svoje vrste, da im pomognu. Možda."
<BR>&nbsp;&nbsp;&nbsp;&nbsp;&nbsp;"Visoki UV ubrzao je stopu njihove evolucije. Možda su gmazovi postali inteligentniji u svojoj poslednjoj fazi na kopnu gde bi inteligencija mogla koristiti u pravljenju oruđa. Hm, da."
<BR>&nbsp;&nbsp;&nbsp;&nbsp;&nbsp;Ceng je uputio Ęijanu prodoran pogled. "Moguće. Ali ja mislim da tu ima još nešto. Ta stvorenja su ovde i zbog neke svrhe koja prevazilazi ovaj ljupki delić njihove prirodne istorije o kome nam je govoreno; ili što nam je uvaljeno."
<BR>&nbsp;&nbsp;&nbsp;&nbsp;&nbsp;Ceng se okrete prema Vorenu. "Kao što ste verovatno slutili, imamo vlastite, delimično uspešne postupke komunikacije. Meni je naloženo da sprovodim sistematske metode približavanja." Bio je oštar i siguran kao da je već svario Vorenovu informaciju i pronašao način da je klasifikuje. "Vaš metod će se naći u tom sistemu. Ali posredi je jedna idiosinkretička tehnika te zato sumnjam da njoj možemo da naučimo naše ljude na terenu. Podoficira Ęijana, na primer." U njegovom glasu jasno se osećao prezir prema Ęijanu. "U međuvremenu, računam da ćete nam pomoći ukoliko se ukaže patreba za tim, Vorene."
<BR>&nbsp;&nbsp;&nbsp;&nbsp;&nbsp;"A-ha."
<BR>&nbsp;&nbsp;&nbsp;&nbsp;&nbsp;Iz ladice svog stola izvadio je okeanografsku kartu i raširio je pred Vorenom. "Verujem da će vam ovo pomoći u pisanju izveštaja."
<BR>&nbsp;&nbsp;&nbsp;&nbsp;&nbsp;"Izveštaja?"
<BR>&nbsp;&nbsp;&nbsp;&nbsp;&nbsp;"Opis vaših odnosa sa tuđinima. Moram ga podneti na uvid mojim pretpostavljenima. Uveren sam da će biti u vašem interesu da bude što precizniji." Osmehnuo se bez ikakvog osećanja. "Ukoliko biste bili u stanju da odredite tačku na kojoj je vaš brod potopljen, možda bismo mogli da pronađemo još nekog preživelog."
<BR>&nbsp;&nbsp;&nbsp;&nbsp;&nbsp;Voren je video da u ovom poslednjem obećanju nije bilo nikakve osnove. Zamislio se, a zatim rekao: "Gospodine Vong, pitam se da li postoji mogućnost, znate, da se malo odmorim. Voleo bih, takođe, da mi date više vremena da pojedem obrok koji mi donosi vaš stražar. Budući da sam toliko dugo proveo na okeanu, moj stomak ne može da prihvati vašu hranu ukoliko je ne uzimam polako."
<BR>&nbsp;&nbsp;&nbsp;&nbsp;&nbsp;"Svakako, svakako." Ceng se nasmešio ovog puta sa iskrenim osećanjem. Voren je video da je čoveku drago što može deliti milost i da je taj čin uverio Cenga da je dobro procenio situaciju i vodio razgovor.
<BR>&nbsp;&nbsp;&nbsp;&nbsp;&nbsp;"Budite sigurni da ću to umeti da cenim, gospodine Vong", reče on pridajući rečima pravi ton, ne bi li ga ovaj čovek klasifikovao, arhivirao i zaboravio.
</TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
