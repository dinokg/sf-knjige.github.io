<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;Janoš i ja sedimo u zaklonjenom delu Valda. Ručamo i delimo bocu vina. Prekinuo sam svoju priču, pokušavajući da zadržim smirenost, čak i posle toliko decenija, čak i već sazreo u novom životu.
<BR>&nbsp;&nbsp;&nbsp;&nbsp;&nbsp;Janoš priča nekoliko minuta o mesecima koje je proveo kao pomoćnik premijera. Potom nastupa tišina i, konačno, kao da hoće da me pokrene, on kaže: "Slušam."
<BR>&nbsp;&nbsp;&nbsp;&nbsp;&nbsp;Znam da će mi biti veoma teško da opišem ovaj deo. Od tog dana je prošlo preko šezdeset godina, po vremenu mog starog tela, sada negde odbačenog, sa svom njegovom istorijom pretvorenom u beskorisno tkivo.
<BR>&nbsp;&nbsp;&nbsp;&nbsp;&nbsp;"Grad nije bio lep, je li?" pita Janoš.
<BR>&nbsp;&nbsp;&nbsp;&nbsp;&nbsp;"Brodovi su uništili otprilike polovinu. Vojnici iz stare palate probijali su se kroz istočni deo grada da bi otišli na sever. Na severu su još trajale borbe. Bitka između Lenkove vojske i vojnika iz stare palate... brza i krvava. Našao sam Kea, mrtvog, i dva njegova mladića kako se teturaju oko tela svojih prijatelja. Lenk nije poslao pojačanje."
<BR>&nbsp;&nbsp;&nbsp;&nbsp;&nbsp;Janoš gleda preko zelenog prostranstva trave i okruglog drveća i velikih, debelih puzavica i dugačkih, prepletenih stabala koja čine čipkastu ogradu po ivici bestežinskog Valda. "Neko bi možda rekao da je takvo uništenje sitnica u poređenju sa onim što se dešavalo između nas i Jarta. Pre dve godine već smo pomislili da će osvojiti Osni Grad..."
<BR>&nbsp;&nbsp;&nbsp;&nbsp;&nbsp;Ljutito odmahujem glavom. "Nije sitnica ništa što pogled ispunjava užasom. Ovo je bilo toliko da sam se gotovo mogao navići. To me je užasnulo."
<BR>&nbsp;&nbsp;&nbsp;&nbsp;&nbsp;"Znači, Lenk je već neko vreme spremao oružje", kaže Janoš. "Tajno."
<BR>&nbsp;&nbsp;&nbsp;&nbsp;&nbsp;"Znao je da Bejs i Brion neće slušati. Napravio je topove od granja katedralnog drveća, očvrsnutih zagrevanjem nad vatrom i potom uparavanjem. Svaki je mogao da opali samo četiri ili pet puta, ali brodovi su bili puni rezervnih..." Ne volim da pričam o taktici i logistici. To mi je sve nejasno i nezanimljivo. Kada se ljudi usmere na nešto, kada smo saterani u ugao, možemo da izvedemo fantastično uništenje.
<BR>&nbsp;&nbsp;&nbsp;&nbsp;&nbsp;"Pričaj mi šta je bilo sa Širlom. Mora da je bila sjajna žena."
<BR>&nbsp;&nbsp;&nbsp;&nbsp;&nbsp;"Bila je obična. Kada sam bio sa njom, i ja sam bio običan."
<BR>&nbsp;&nbsp;&nbsp;&nbsp;&nbsp;"Pričaj mi", kaže Janoš.
<BR>&nbsp;&nbsp;&nbsp;&nbsp;&nbsp;Ponovo sam u Nadervilu. Neobično liči na moje prve sate u Mesečini. Vratio sam se tamo gde sam počeo na Lamarkiji.
<BR>
<BR>&nbsp;&nbsp;&nbsp;&nbsp;&nbsp;Po ulicama su ležala tela, muškarci i žene, poneko dete. Brion je ranije cenio svoje građane, pogotovo decu, jer su mu bili potrebni za budućnost Lamarkije od koje je kasnije odustao, a sad su ležali mrtvi, brojni, odbačeni, pomešani sa telima Kea i njegovih mladića i devojaka. Borbe su bile jake, i Keo je poveo mnoge sa sobom.
<BR>&nbsp;&nbsp;&nbsp;&nbsp;&nbsp;Išao sam ulicama, plačući, i na kraju više nisam mogao da gledam mrtve. Medicinske ekipe - nisam znao jesu li brionisti ili civili - postavile su šatore u centru grada, u podnožju niskog brega; odneo sam tamo nekoliko ranjenika iz obližnjih zgrada koje su bile potpuno razorene bombardovanjem. Niko nije pitao ko sam ni za koga sam.
<BR>&nbsp;&nbsp;&nbsp;&nbsp;&nbsp;Nadervil je bio gotov. Brionov politički pokret bio je okončan. Silva je svuda oko grada postajala siva i krta. Ogromna, tamna šikara se urušavala, putevi su bili blokirani njenim rušenjem, baloni su bacali svoj teret, a neki se čak popadali usred ruševina grada.
<BR>&nbsp;&nbsp;&nbsp;&nbsp;&nbsp;Morao sam da pođem tamo gde su trajale borbe. Čuo sam pucnje i topovsku vatru sa severa, i pošto sam učinio ono malo što sam mogao u istočnom kraju, pođoh na sever.
<BR>&nbsp;&nbsp;&nbsp;&nbsp;&nbsp;Prazne zgrade, tržnice, ruševine javnih zgrada, sve sam ih prošao, a misli su mi se polako razbistrile. Sa vrha zapadnog brda pogledao sam luku i video jedan parobrod kako pristiže oko zapadnog rta, ostavljajući za sobom trag sivog dima. Većina Lenkovih brodova napustila je luku. Ostala su samo četiri, i oni smesta otvoriše vatru na parobrod. Nekoliko granata odmah ga je pogodilo. No, parobrod je i dalje mogao da puca, i približavao se.
<BR>&nbsp;&nbsp;&nbsp;&nbsp;&nbsp;Veliki topovi opališe jednom, i direktan pogodak rascepi napola najjužniji Lenkov brod.
<BR>&nbsp;&nbsp;&nbsp;&nbsp;&nbsp;Preostala tri broda nastaviše paljbu. Parobrod je bio pogođen još dvaput, i nekoliko minuta je usporavao, nošen zakrivljenom putanjom ka sredini luke. Ispuni me radost; nadao sam se da je onesposobljen. No, topovi se ponovo oglasiše, napred i nazad, i još dva broda su bila pogođena, jedan u sredinu, a jedan napred, tako da je izgubio pramac.
<BR>&nbsp;&nbsp;&nbsp;&nbsp;&nbsp;Preostao je jedan brod. Nisam hteo da dalje gledam, ali nisam mogao da odem. Bilo je sasvim verovatno da se Rendal i Širla nalaze na parobrodu i da su već ranjeni ili poginuli od granata.
<BR>&nbsp;&nbsp;&nbsp;&nbsp;&nbsp;Poslednji jedrenjak u luci opalio je još dvaput. Prva granata podigla je vodoskok na pedeset metara ispred parobroda. Druga je raznela most. Parobrod je plutao prvo ulevo, potom udesno, ostavljajući uskomešanu brazdu u vodi, a onda se nasukao na peščani greben i prevrnuo se na bok. Krma se našla pod vodom.
<BR>&nbsp;&nbsp;&nbsp;&nbsp;&nbsp;Preostali jedrenjak pošao je izvan luke, pobedonosno, ali samo na trenutak. Na palubi je izbio požar i brzo se širio. Jarboli i smotana jedra takođe su se zapalili, i dim se valjao lukom ka jugu. Sad mi je bilo dosta.
<BR>&nbsp;&nbsp;&nbsp;&nbsp;&nbsp;Prošao sam još jedan blok kuća u Sunčevoj ulici, do mesta odakle sam mogao da vidim severni kraj poluostrva na kome se nalazio Nadervil. Tamo je okean bio pokriven gustom maglom, ali i kroz nju se čula topovska paljba, i videli su se narandžasti blesci. Gljivasti oblak dima i otpada podigao se nad maglom, na oko tri kilometra od obale.
<BR>&nbsp;&nbsp;&nbsp;&nbsp;&nbsp;Začula se zaglušujuća tutnjava, kao da je bila tik kraj mene. Okrenuh se da pogledam levo, duž severozapadnog dela ostrva. Lenji pramen dima i ostatak plamena još su lebdeli na mestu gde je opalio veliki top. Dovukli su ga na točkovima, prašnjavim putem, i kamuflirali ga, zaklonjenog gustim, niskim arboridima na vrhu brega zapadno od onog na kome sam stajao. Pitao sam se ko zapoveda topom i brzo sam zaključio da su to svakako Bejsove snage.
<BR>&nbsp;&nbsp;&nbsp;&nbsp;&nbsp;Magla će se uskoro podići. Negde tamo napolju najverovatnije je i drugi parobrod koji uništava Lenkove jedrenjake. Top je zasad bio beskoristan, opalio je samo jednom za probu, ali kada se magla podigne, brzo će obaviti posao.
<BR>&nbsp;&nbsp;&nbsp;&nbsp;&nbsp;Potrčah ulicom ka istoku, kraj izbezumljenih civila koji su se vraćali u ovaj deo grada pošto su bombardovanje i borbe prestali.
<BR>&nbsp;&nbsp;&nbsp;&nbsp;&nbsp;Prve redove Lenkovih trupa sreo sam na početku niskih bregova. Znao sam da pripadaju Lenku jer nisu imali uniforme, za razliku od Bejsove vojske, i zato što im je disciplina bila potpuno pokvarena.
<BR>&nbsp;&nbsp;&nbsp;&nbsp;&nbsp;Videli su da nemam oružje, a bili su suviše iznureni da me dalje zagledaju. I ovde su borbe bile strašne, i po niskom sloju fitida i arborida u podnožju bregova ostalo je mnogo tela. Nekoliko kuća bilo je pretvoreno u ruševine, a muškarci i žene - uglavnom muškarci - sedeli su među njima dok su se drugi motali okolo sa vodom i lekovima. Ranjenici su ječali i vrištali, položeni u nizovima po tlu, a negovali su ih iscrpljeni bolničari.
<BR>&nbsp;&nbsp;&nbsp;&nbsp;&nbsp;Izgledalo je kao svaka drevna bitka, kao bilo koji odlomak iz davno prošlih ratova, nešto za šta sam nekada mislio da se više nikad neće ponoviti među ljudima, pogotovo među ljudima rođenim na Čičku.
<BR>&nbsp;&nbsp;&nbsp;&nbsp;&nbsp;Naiđoh na četvoricu muškaraca koji su stajali kraj usamljenog kamenog zida, dodajući bocu jedan drugom. Sumnjičavo su me odmerili kad sam im prišao.
<BR>&nbsp;&nbsp;&nbsp;&nbsp;&nbsp;"Ko komanduje?" upitah.
<BR>&nbsp;&nbsp;&nbsp;&nbsp;&nbsp;"Sad niko", reče jedan od njih. "Oficiri su se vratili na rt ili su mrtvi. Čekamo da nas povuku... kuda bilo. Ko si ti?"
<BR>&nbsp;&nbsp;&nbsp;&nbsp;&nbsp;Rekao sam svoje ime i objasnio da je veliki top namešten i da će uskoro otvoriti vatru na flotu. Spremao sam se da iznesem plan za osvajanje topa, znajući da moram početi odnekud, kad krupajlija čupave brade i gustih obrva podiže krupnu pesnicu i uperi prst u mene.
<BR>&nbsp;&nbsp;&nbsp;&nbsp;&nbsp;"Ti si agent Heksamona, zar ne?" upita. "Otvorićeš kapiju i vratićeš nas sve na Čičak."
<BR>&nbsp;&nbsp;&nbsp;&nbsp;&nbsp;Za trenutak sam piljio u njega, zaprepašćen, ne znajući šta da kažem ili uradim.
<BR>&nbsp;&nbsp;&nbsp;&nbsp;&nbsp;"Muka nam je od ovog", reče krupajlija. "Danas sam ubio četvoro ljudi. Ubio sam ženu. To je smrtni greh." Ustuknuo je i oborio glavu. "Ubio sam ženu."
<BR>&nbsp;&nbsp;&nbsp;&nbsp;&nbsp;"Možeš da nas vratiš nazad, zar ne?" Najmlađi u skupini zgrabi me za ruku. Šok od borbe i nada dali su njegovom licu bledi sjaj. "Moramo da idemo kući. Ovde se dešava nešto strašno. Zar ne možeš da osetiš?"
<BR>&nbsp;&nbsp;&nbsp;&nbsp;&nbsp;"Da li si stvarno to što kažu?" upita najviši i najstariji od njih. Bio je možda mojih godina, sa previjenom rukom i nogom. "Ne znam šta ćemo raditi ako se pokaže da si bio samo varka."
<BR>&nbsp;&nbsp;&nbsp;&nbsp;&nbsp;Začuh komešanje iza leđa. Nekoliko ljudi sa puškama trčalo je da presretne skupinu uniformisanih brionista, njih deset ili dvanaest. Držali su nekoliko belih zastava i nisu nosili oružje. Brzo su ih opkolili, i vika se pretvorila u napetu raspravu, pritiskanje cevi o podignute ruke, pružene dlanove, pognute glave, brzu razmenu tihih reči.
<BR>&nbsp;&nbsp;&nbsp;&nbsp;&nbsp;"Nemoguće da se predaju", gunđao je čovek sa zavojem. "Samo se odmaraju pre nego što nas potisnu do mora."
<BR>&nbsp;&nbsp;&nbsp;&nbsp;&nbsp;Vetar je donosio odlomke razgovora, a ja sam pošao do skupine. Opet sam osećao mučno uzbuđenje, golicavo osećanje da se dešava nešto značajno.
<BR>&nbsp;&nbsp;&nbsp;&nbsp;&nbsp;"To je on", reče jedan brionista, pokazujući me dok sam se približavao skupini. Prepoznao sam oficira koji se obraćao posadi sa brodova u Citadeli i pokušah da se setim njegovog imena: Pit, pomislih. Uniforma mu je bila pocepana i blatnjava. Prišao mi je pruženih ruku. "Znam ko ste vi. Svuda se priča da ste tu." Zurio je u mene kao gladna zver. "Zovete se Olmi. Znate šta se dešava. Silva umire. Znate."
<BR>&nbsp;&nbsp;&nbsp;&nbsp;&nbsp;Ruke počeše da mi pulsiraju. "Znam", rekoh, prepustivši se nekom dubokom nagonu, dubljoj ličnosti. "Došao si sa vojskom iz Citadele?"
<BR>&nbsp;&nbsp;&nbsp;&nbsp;&nbsp;Pit klimnu glavom. "Borili smo se zapadno odavde." On kratko osmotri muškarce i žene oko sebe, brzo prelećući pogledom preko ukočenih, bezosećajnih lica. "Šikara umire. Oseća se. Scioni izlaze na sve strane i umiru. Hrana trune u skladištima."
<BR>&nbsp;&nbsp;&nbsp;&nbsp;&nbsp;"Jesi li ti komandant?" upitah.
<BR>&nbsp;&nbsp;&nbsp;&nbsp;&nbsp;"Ja sam kapetan, drugi po rangu u četi."
<BR>&nbsp;&nbsp;&nbsp;&nbsp;&nbsp;"Da li prekidate borbu?"
<BR>&nbsp;&nbsp;&nbsp;&nbsp;&nbsp;"Kakve svrhe ima borba? Šta da radimo?" žalostivo upita on. "Hrana se kvari. Hrana u našim rancima pretvara se u prašinu. Od sinoć... Sva hrana iz silve, baš sva. To nam je osnova. Ima tako malo bilo čega drugog..."
<BR>&nbsp;&nbsp;&nbsp;&nbsp;&nbsp;Većina pokretnih muškaraca i žena sa brda, njih oko sto pedeset, okupila se oko nas, očekujući objašnjenje od mene. Glasovi su postavljali pitanja. Video sam sive uniforme brionista utopljene u masu Lenkovih vojnika, jer iznurenost i zajednički strah porušili su barijere.
<BR>&nbsp;&nbsp;&nbsp;&nbsp;&nbsp;U ušima mi je tutnjalo i za trenutak mi se vidno polje suzi dok mi je krv navirala u glavu. Ugledah nizak, polusrušen zid i pažljivo se popeh tamo. "Slušajte", povikah, podižući ruke. "Ser Brion je pustio nešto novo na Hsiu. Razgovarao sam sa njim; video sam to. Ekos je u jeku pretapanja. Za nekoliko dana ili nedelja neće biti nikakve hrane iz ekosa, i vrlo malo ljudi će preživeti. Bitka je završena."
<BR>&nbsp;&nbsp;&nbsp;&nbsp;&nbsp;"Umire", uzviknu nekoliko glasova.
<BR>&nbsp;&nbsp;&nbsp;&nbsp;&nbsp;"Moramo svima javiti da bi se borbe prekinule."
<BR>&nbsp;&nbsp;&nbsp;&nbsp;&nbsp;"Nemamo više radio", povika čovek sa zavojima. "Ostao je kod oficira."
<BR>&nbsp;&nbsp;&nbsp;&nbsp;&nbsp;Pogledah Pita. "Imate li vi radio?" upitah.
<BR>&nbsp;&nbsp;&nbsp;&nbsp;&nbsp;On odmahnu glavom. "Njih kontrolišu pomoćnici generala Bejsa."
<BR>&nbsp;&nbsp;&nbsp;&nbsp;&nbsp;"Gde je Bejs?" upitah.
<BR>&nbsp;&nbsp;&nbsp;&nbsp;&nbsp;"Na brodu '15'", reče Pit, pokazavši ka severu. "Hoće da potope ostatak Lenkove flote. Nadaju se i da će uhvatiti Lenka i ubiti ga."
<BR>&nbsp;&nbsp;&nbsp;&nbsp;&nbsp;"Sposobnog Lenka", promrmlja jedna žena. Nisam uspeo da razaberem da li time prebacuje Pitu zbog nepoštovanja ili ga, naprotiv, sama izražava.
<BR>&nbsp;&nbsp;&nbsp;&nbsp;&nbsp;Nagnuh se sa zida i spustih ruku Pitu na rame. Uspeo sam da izgubim svako osećanje svojih ograničenja. Tihi, racionalni glas reče u meni: Sad si potpuno isti kao Lenk i Brion.
<BR>&nbsp;&nbsp;&nbsp;&nbsp;&nbsp;Ali nisam mogao ništa drugo da učinim, nije bilo ničeg drugog, mogao sam samo da pratim unutrašnji pritisak. Postao sam otelotvorena legenda, nekada strašna, bauk sa drugog mesta i iz drugog vremena. Osećao sam zračenje sa podignutih lica, očajanje, nadu i umor svuda oko sebe, slabost i strast u koje bih mogao da se uklopim bolje od bilo kog drugog.
<BR>&nbsp;&nbsp;&nbsp;&nbsp;&nbsp;"Koliko vojnika će poći sa tobom?" upitah Pita.
<BR>&nbsp;&nbsp;&nbsp;&nbsp;&nbsp;"Pedeset", reče on. "Čekaju da se vratim po njih. Setio sam te se kad je počeo da se širi glas. Bila je poruka iz Citadele o tebi. Neki kažu da su te videli kako ideš kroz grad."
<BR>&nbsp;&nbsp;&nbsp;&nbsp;&nbsp;Ponovo razgledah masu, tražeći lice previjenog vojnika, ali video sam mnogo rana i prljavih, uplašenih lica dok nisam našao baš njega. "Koliko ljudi će me pratiti?"
<BR>&nbsp;&nbsp;&nbsp;&nbsp;&nbsp;"Šta ćemo da radimo?" upita on.
<BR>&nbsp;&nbsp;&nbsp;&nbsp;&nbsp;"Na brdu do nas je ogroman top. Pomoći će Bejsu da potopi Lenkove brodove. Ti brodovi nam treebaju. Moramo da zarobimo taj top."
<BR>&nbsp;&nbsp;&nbsp;&nbsp;&nbsp;Pitovo lice se opet nabora, ovog puta od iskrene strepnje. Ponovo se sagnuh i čvrsto ga protresoh za rame. "Imao si razlog što si došao ovamo", rekoh. "Bejs se nikada neće predati, zar ne?"
<BR>&nbsp;&nbsp;&nbsp;&nbsp;&nbsp;"Ne znam šta će Bejs učiniti", reče Pit.
<BR>&nbsp;&nbsp;&nbsp;&nbsp;&nbsp;Setih se reči onog bradatog krupajlije. "Bejs vas je naveo na smrtni greh."
<BR>&nbsp;&nbsp;&nbsp;&nbsp;&nbsp;Pit zatvori oči i duboko uzdahnu, mršteći se.
<BR>&nbsp;&nbsp;&nbsp;&nbsp;&nbsp;"Ako brodovi potonu... šta ćemo onda?" upitah.
<BR>&nbsp;&nbsp;&nbsp;&nbsp;&nbsp;"Top im ni ne treba. '15' može sam da uništi većinu brodova." Pitovo lice opet sinu vojničkim duhom. "Lenk se ušunjao brodovima u luku dok su naši parobrodi bili na moru. Bejs se vratio čim je čuo, a Lenk je na to naredio da njegovi brodovi iziđu iz luke. Bejs ih je ipak uhvatio u zamku severno od poluostrva, i sada kao da su već potopljeni."
<BR>&nbsp;&nbsp;&nbsp;&nbsp;&nbsp;"Bejs nikada neće odustati", ponovih.
<BR>&nbsp;&nbsp;&nbsp;&nbsp;&nbsp;Zavladala je tišina. Lenkovi ljudi znali su da je to istina, a Brejsovi i Brionovi vojnici razmišljali su o posledicama.
<BR>&nbsp;&nbsp;&nbsp;&nbsp;&nbsp;"Je li to ser Brion učinio?" upitaše glasovi među uniformisanima. "On je otrovao silvu?" Odmahivali su glavom i sašaptavali se.
<BR>&nbsp;&nbsp;&nbsp;&nbsp;&nbsp;Pit se pribra, donevši odluku uz kratak grč čitavog tela. "Pre dve godine imali smo pobunu. Smatrali smo da će se ekos iskvariti. Upozorili smo i njega i njegovu Kaitlu Čung, ali onda nam je Brion doneo hranu. Bili smo gladni."
<BR>&nbsp;&nbsp;&nbsp;&nbsp;&nbsp;Masa je ćutke dočekala ovaj podatak. Ispitivao sam lica, pokušavajući da uočim tok slaganja i strasti. Jedna pogrešna reč, prejak izraz, razbiće ovu gomilu kao kristalnu vazu. Brionisti će biti pobijeni, bitka će se nastaviti, a ja neću ništa uspeti da postignem. Pomislih na zajedničke patnje i duboki strah.
<BR>&nbsp;&nbsp;&nbsp;&nbsp;&nbsp;"Nema više hrane", rekoh.
<BR>&nbsp;&nbsp;&nbsp;&nbsp;&nbsp;"Pridružite nam se!" povika čovek sa zavojima.
<BR>&nbsp;&nbsp;&nbsp;&nbsp;&nbsp;Masa se sabi oko mene, podignutih ruku, šireći i stežući pesnice kao da hvataju vazduh. Jedva sam mogao da poverujem spopstvenim očima. Masa se pretvorila u jedno i bili su spremni da prime još.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
