<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Taman kamen, duboka senka od nekoliko metara, a potom jako, mlečnozeleno svetlo koje kao da je lebdelo, nalik na baldahin ili maglu. Vazduh je mirisao slatko i pomalo gorko.
<BR>&nbsp;&nbsp;&nbsp;&nbsp;&nbsp;"Ne bojte se", reče pogrbljeni viši oficir kad kolone uđoše u zelenilo. "Nije gore od tuširanja. Svi smo prošli kroz to. Vaš Sposobni Lenk takođe je rekao da je prijatno."
<BR>&nbsp;&nbsp;&nbsp;&nbsp;&nbsp;Mali scioni, ništa veći od komarca, ispunjavali su vazduh kao uskovitlana izmaglica; prekriše nam kožu i zavukoše nam se pod odeću sve dok svi nismo bili prekriveni bledozelenim slojem. Širla se trže i pokuša da ih otrese, ali čvrsto su se držali, nalik na živo, zeleno ulje.
<BR>&nbsp;&nbsp;&nbsp;&nbsp;&nbsp;"Ne bojte se", ponavljali su stražari, a onaj debeli tip pruži kraj mene štap od ksile i gurnu Širlu u leđa, strogo joj mahnuvši glavom. Savladao sam snažnu želju da zgrabim štap i uzvratim mu istom merom. "Ovo su sluge, nisu štetočine. Očistiće vas za posetu ser Brionu."
<BR>&nbsp;&nbsp;&nbsp;&nbsp;&nbsp;Posle nekoliko minuta blage neprijatnosti - više od neobičnosti nego od dodira - sitna stvorenja ponovo uzleteše i ostaše da nam lebde nad glavama, ispunivši gornji deo prostrane odaje belih zidova, otvorene ka nebu. Okrenuh se da pogledam Rendala i Salapa. Salap je podigao ruke, a poslednji sitni scioni su se dizali sa njega kao zelena para. Izgledao je ošamućeno, mlitavog lica, zaprepašćeniji nego što je bio nad čovekolikim kosturima.
<BR>&nbsp;&nbsp;&nbsp;&nbsp;&nbsp;Nikada tokom istorije useljenika na Lamarkiji scioni nisu služili ljudima, niti na bilo koji način sarađivali sa njima.
<BR>&nbsp;&nbsp;&nbsp;&nbsp;&nbsp;Rendal je stajao krut kao daska, napola zatvorenih očiju, i stresao je ramenima da bi bio siguran da se oslobodio stvorenja. Stražari nas povedoše kroz vrata na drugom kraju bele kocke i stigosmo u prostrano dvorište okruženo zbijenim zgradama od sive cigle. Osim nas, u dvorištu nije bilo nikoga, i uskoro nam postade jasno da nismo u samom Nadervilu nego u nekoj posebnoj zgradi - najviše nam je ličila na zatvor. Širla me uhvati za ruku uprkos stražaru koji ju je gurkao štapom. Kada ju je gurnuo jače, toliko da se trgla, više nisam mogao da se savladam. Okrenuo sam se, zgrabio štap, oteo ga i slomio.
<BR>&nbsp;&nbsp;&nbsp;&nbsp;&nbsp;Debeli tip se tupo zapilji u mene. Ostali stražari su nas za to vreme delili u skupine od četvoro i petoro. Nekoliko sekundi sam gledao debelog stražara pravo u oči, a onda on pokaza slomljen štap na zemlji. "Podigni ga."
<BR>&nbsp;&nbsp;&nbsp;&nbsp;&nbsp;Širla se saže da posluša, ali ja je podigoh nimalo nežnim trzajem. Gledala je mene, pa njega, čkiljeći, a onda me ponovo uhvati za ruku.
<BR>&nbsp;&nbsp;&nbsp;&nbsp;&nbsp;"Podigni ga", ponovi stražar, crven u licu. Prišao nam je za pola koraka. Nijedan stražar nije imao pištolj. Sva čula mi se izoštriše i vrlo staloženo razmotrih situaciju, prebrojavajući koliko je stražara blizu, procenjujući kako će ostali zatvorenici reagovati na sukob.
<BR>&nbsp;&nbsp;&nbsp;&nbsp;&nbsp;Uto se umeša Rendal. "O čemu je reč, za ime Dobrog Čoveka?" povika i stade između mene i stražara, ukrućen, podignutih ruku i stegnutih pesnica, kao da namerava da se lično upusti u borbu. "Čemu ova grubost?"
<BR>&nbsp;&nbsp;&nbsp;&nbsp;&nbsp;Visoki, pogrbljeni oficir takođe je video začetak sukoba, pa brzo priđe Rendalu. "Oprositte zbog ovoga, molim vas", reče tiho. "Nije mislio ništa loše. Nije mislio ništa loše." Smirujući nas i razdvajajući, prekinuo je incident, i potom nas mirno podeliše i povedoše u posebne zgrade. Širlu i mene razvojiše, ali tu nismo mogli ništa, sem da izazovemo novi sukob koji svakako ne bi mogao da se završi u našu korist. Širla me pogleda raširenih očiju, a onda naglo okrete glavu i pođe sa svojom ženskom skupinom kroz uzana vrata od ksile. Nisam mogao da odredim da li se oseća napuštena ili se samo pomirila sa sudbinom.
<BR>&nbsp;&nbsp;&nbsp;&nbsp;&nbsp;Mrzela je zatvoren prostor. I jasam se grozio toga.
<BR>&nbsp;&nbsp;&nbsp;&nbsp;&nbsp;Sobe u sivim zgradama bile su istovetne, četiri u prizemlju i verovatno još četiri na spratu, sa stepeništem koje je polazilo sa sredine i završavalo se u pozadini. Svaka soba imala je mali kvadratni prozor, dva kreveta na sprat, sto i stolice. Mirisale su sasvim čisto, ali sanitarije su bile primitivne: u jednom uglu rupa u podu, a nad njom slavina koja je takođe služila za ispiranje rupe.
<BR>&nbsp;&nbsp;&nbsp;&nbsp;&nbsp;"Nećete biti ovde više od nekoliko sati", reče debeli stražar. Zatvorio je vrata za mnom, Salapom, stjuardom po imenu Risin i mladim mornarom Kortlandom.
<BR>&nbsp;&nbsp;&nbsp;&nbsp;&nbsp;Smestili smo se što smo bolje mogli, upoznali se, pokušavali smo da ubijemo vreme. Kad sam legao da odremam, primetih nešto urezano u zid od cigle: grub crtež, glava sa okruglim očima i opuštenim ustima, sa rukama i nogama koje štrče na sve strane i naznačenom kosom. Kraj slike je bilo pet slova: B-O-B-R-T. Potražismo i nađosmo još crteža po sobi, na zidovima i podu.
<BR>&nbsp;&nbsp;&nbsp;&nbsp;&nbsp;"Deca", reče mladi mornar, Kortland.
<BR>&nbsp;&nbsp;&nbsp;&nbsp;&nbsp;Salap opusti ramena i sede na krevet, duboko uzdahnuvši. "Ser Olmi, posramljen sam", reče.
<BR>&nbsp;&nbsp;&nbsp;&nbsp;&nbsp;Odmahnuh glavom, ali nisam znao šta da kažem.
<BR>&nbsp;&nbsp;&nbsp;&nbsp;&nbsp;Prolazili su sati i poče da pada mrak. Niko nije došao po nas, i niko nije donosio vesti.
<BR>&nbsp;&nbsp;&nbsp;&nbsp;&nbsp;U sobi se upali jedna sijalica, bacajući neprijatno ružičasto svetlo, što je pod ovim okolnostima bila bolesna i deprimirajuća boja.
<BR>&nbsp;&nbsp;&nbsp;&nbsp;&nbsp;"Mislite da će nas ubiti?" upita Risin.
<BR>&nbsp;&nbsp;&nbsp;&nbsp;&nbsp;"Ne", reče Salap.
<BR>&nbsp;&nbsp;&nbsp;&nbsp;&nbsp;Risin poče da se meškolji po krevetu iznad mog. "Nisam mislio da će biti ovako", reče. "Bar ne dok smo sa Lenkom."
<BR>&nbsp;&nbsp;&nbsp;&nbsp;&nbsp;Pokušah da analiziram situaciju. Ili su brionisti divljaci ravni najgorim proizvodima ljudske istorije, ili smo se našli u priručnom pritvoru, dok Brion i Lenk ne završe pregovore. Pokušao sam da zamislim šta Lenk može da uloži u njih.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
