<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Dva dana po odlasku sa Martinog ostrva okean je oko nas bio gladak kao staklo, a nepomični vazduh bio je vreo i vlažan, i osećao se ustajalo. Svako veče, kada bi završila sve poslove - ribanje palube, još jedno zatezanje razapetih jedara kako bi se uklonila opuštenost od nekoliko centimetara (koja je, po mom mišljenju, uglavnom bila delo Soteriove mašte), širenje vučnih mreža za hvatanje uzoraka (okean je ovde bio jalov i mreže smo uvek vadili prazne) - posada koja nije u noćnoj smeni jela je hladnu večeru i pila pivo u kantini, a potom bi se poređala po palubi isto kao i prethodnog dana, i isto kao što će se poređati narednog i u sledećih hiljadu godina. Svako je zauzeo za sebe određeni deo palube. Potom bi nepomično ležali i posmatrali nekoliko nesrećnika koji su se još pentrali po konopima, teglili platno, podupirače i podigače, i tiho razgovarali.
<BR>&nbsp;&nbsp;&nbsp;&nbsp;&nbsp;Stajao sam na krmaku, čekajući da se tesna laboratorija pod njim malo prohladi. Istraživači su se skupljali u laboratoriji kraj kapetanove kabine svakog dana, nekoliko sati po zalasku sunca, da bi radili tokom najsvežijeg dela noći, ponekad sve do jutra, proučavajući i mereći delove čovekolikog kostura. No, ove noći vazduh na palubi nije bio ništa bolji od onog u potpalublju. Svi smo se nadali svežem povetarcu, ali nismo imali sreće.
<BR>&nbsp;&nbsp;&nbsp;&nbsp;&nbsp;Rendal nije očekivao da će naše otkriće dugo ostati tajna, i tako je i bilo. Brod je bio potišten. Rendal je to osećao; kapetan je bio suviše zauzet. Šimčisko je loše podnosio teret svog znanja. Mada nije rekao istinu čak ni Iberu, svom najboljem drugu, stavio je svima do znanja da smo na Martinom ostrvu našli nešto vrlo loše, nešto važno za sve. Posada je odabrala Taliju Raj Diem i majstora za jedra, Majsnera - koji su svima postali zamena za majku i oca - da saznaju nešto više od kapetana i istraživača.
<BR>&nbsp;&nbsp;&nbsp;&nbsp;&nbsp;Osećao sam se kriv što im nisam ispričao bar nešto, ali moj položaj se promenio i više nisam bio deo posade. Raj Diem i Majsner obratili su se Rendalu, a Rendal je nasamo razgovarao sa kapetanom. Na kraju je kapetan okupio čitavu posadu i podrobno ispričao šta je nađeno na Martinom ostrvu, u palatama još hipotetičkih kraljica.
<BR>&nbsp;&nbsp;&nbsp;&nbsp;&nbsp;Svi su još prežvakavali vest. Promenila je njihovo poimanje Lamarkije.
<BR>&nbsp;&nbsp;&nbsp;&nbsp;&nbsp;Za Kajzer-Baha, po mom mišljenju, ovo putovanje bilo je završeno. Žrtvovaće ga u ime prilike za veći, veličanstveni pohod. Kapetana smo retko viđali bez izraza lukavog proračuna; svakako je već smišljao koje delove opreme će moći da naruči od Lenkovih majstora, ili da prikupi širom Elizabete i Tasmana. Trebalo je samo da odemo u Džakartu i podnesemo izveštaj Lenkovim službenicima. Kapetanov cilj - nauka i istraživanje Lamarkije - dobiće neočekivanu snagu.
<BR>&nbsp;&nbsp;&nbsp;&nbsp;&nbsp;Salap se u ponoć popeo kod mene na palubu, umoran i izmožden vrućinom, nag do pojasa, a smeđa koža mu se presijavala. "Možemo i da počnemo. Neće postati nimalo svežije." Šatro, Kasir, Tornvil i ja pošli smo za njim dole, da nastavimo proučavanja homunkulusa.
<BR>&nbsp;&nbsp;&nbsp;&nbsp;&nbsp;Praveći uporedne preseke udova, našli smo vlaknaste polisaharide, a ne pravu kalcijumsku kost. 'Glava' se sastojala od tri odeljka, a tamo gde bi kod čoveka bio mozak, nalazila se gnjecava grudva uljastog tkiva okružena slojem tankih, prozirnih vlakana. Kasir, koji je u Džakarti učio za lekara, primetio je: "Šta god da je Marta naučila uzorkujući ljude, svakako nije naučila kako da napravi mozak."
<BR>&nbsp;&nbsp;&nbsp;&nbsp;&nbsp;Kapetan je obavljao posao sa mračnom odlučnošću. Nisu mu se dopadale ove jadne imitacije. Bile su samo njegova ulaznica, tračak blistave nade, ali bilo je očito da ih posmatra pre sa gađenjem nego sa naučničkom smirenošću.
<BR>&nbsp;&nbsp;&nbsp;&nbsp;&nbsp;Šatro, Tornvil i Kasir upriličili su disekcije tako da sam ja obavljao najjednostavnije i najprljavije poslove. Pravio sam skice pojedinih delova pseudokostura, polažući preko njih listove milimetarskog papira, i upoređivao njihovu veličinu sa veličinom ljudskih kostiju. Donosio sam svima vodu i pravio smešu rastvora za konzervaciju uzoraka.
<BR>&nbsp;&nbsp;&nbsp;&nbsp;&nbsp;Posle nekoliko sati rada, Salap je oslobodio istraživače. Izišao sam na palubu i zatekao posadu onako kako sam ih ostavio, ispružene pod blistavim jutarnjim zvezdama, dvostrukim jarmom koji je upravo izlazio i usamljenim mesecom koji je bacao bledu svetlost sa zapada, brzo zalazeći. Svi su bili nemirni, i uglavnom su bili budni i još su pričali.
<BR>&nbsp;&nbsp;&nbsp;&nbsp;&nbsp;Začuo sam Kisbegov promukli glas i prišao da oslušnem. "Ako će nas sve zameniti scioni", pitao je, "zašto nas je Lenk doveo ovamo?"
<BR>&nbsp;&nbsp;&nbsp;&nbsp;&nbsp;"Nije znao", umorno reče Talija Raj Diem.
<BR>&nbsp;&nbsp;&nbsp;&nbsp;&nbsp;"Ne, mislio sam, sve su nas učili koliko mnogo dugujemo Sposobnom Lenku što nas je odveo od 'izobličenja i predrasuda na Čičku'. Tako su govorili moji učitelji."
<BR>&nbsp;&nbsp;&nbsp;&nbsp;&nbsp;"Imali su pravo", reče Šimčisko. "Na Čičku bi bilo još gore."
<BR>&nbsp;&nbsp;&nbsp;&nbsp;&nbsp;"Ali ovde ćemo svi umreti", reče Kisbeg. "Otkud je to bolje, i zašto Lenk nije osetio u šta vodi ljude? Zar veliki ljudi ne bi trebalo da su srećne ruke?"
<BR>&nbsp;&nbsp;&nbsp;&nbsp;&nbsp;"Ne znamo da ćemo umreti", začuh Širlin glas. Zvučala je sanjivo.
<BR>&nbsp;&nbsp;&nbsp;&nbsp;&nbsp;"Ako se zone podignu protiv nas..." bio je uporan Kisbeg.
<BR>&nbsp;&nbsp;&nbsp;&nbsp;&nbsp;"Ni to nije sigurno. Ne znamo šta su Martine kraljice htele da učine", reče Širla. Njen glas je u mraku bio jasan i razuman. Poželeh da im se pridružim i da sednem kraj nje. Već danima nismo razgovarali.
<BR>&nbsp;&nbsp;&nbsp;&nbsp;&nbsp;Sa mornarima sam se osećao opuštenije nego sa bilo kim drugim otkako sam odrastao - ali više nisam bio jedan od njih. Njihov razgovor delovao mi je istovremeno naivno i savršeno - razgovor ljudi koji žive jednostavno i otvoreno, bez prerušavanja i preokreta kojih je moj život bio pun.
<BR>&nbsp;&nbsp;&nbsp;&nbsp;&nbsp;"Voleo bih da kod kuće imam ženu koja me voli", reče Kisbeg. "Oduvek sam bio suviše klovn da bih imao prijatelje ili privukao ozbiljne žene."
<BR>&nbsp;&nbsp;&nbsp;&nbsp;&nbsp;"Ja sam ti prijatlej", reče Ridjel.
<BR>&nbsp;&nbsp;&nbsp;&nbsp;&nbsp;"Ali nisi žena", mirno primeti Šankara.
<BR>&nbsp;&nbsp;&nbsp;&nbsp;&nbsp;"Hvala sudbini", promrmlja Talija.
<BR>&nbsp;&nbsp;&nbsp;&nbsp;&nbsp;"Da, ti si mi prijatelj", reče Kisbeg, "ali ti si ovde, i ako ja umrem, verovatno ćeš umreti i ti. Želim da me se seća neko živ."
<BR>&nbsp;&nbsp;&nbsp;&nbsp;&nbsp;"Moja žena je dobra", reče Šankara. "Ali ona je prava mornarska žena. Sad sam tužan zbog toga."
<BR>&nbsp;&nbsp;&nbsp;&nbsp;&nbsp;"Zašto?" upita Širla.
<BR>&nbsp;&nbsp;&nbsp;&nbsp;&nbsp;"Ako se ne vratim, neko vreme ću joj nedostajati, ali će preživeti. Moj nestanak neće je ucveliti."
<BR>&nbsp;&nbsp;&nbsp;&nbsp;&nbsp;"Tako je to", reče Talija, kao da bi da ga uteši.
<BR>&nbsp;&nbsp;&nbsp;&nbsp;&nbsp;"Želeo bih nekoga kome ću uvek nedostajati, ko će uvek misliti na mene", nastavi Šankara. "Moja žena će naći sebi drugog muža koji će joj ispuniti srce kao što ga ja sad ispunjavam. Ne mislim da me ne voli..."
<BR>&nbsp;&nbsp;&nbsp;&nbsp;&nbsp;"Da ja imam na obali dobru ženu", reče Ridjel, "toliko bih je voleo da me nikad ne bi zaboravila. I te kako bi bila ucveljena ako se ne bih vratio."
<BR>&nbsp;&nbsp;&nbsp;&nbsp;&nbsp;"Sva sećanja su kao ovaj okean", reče Talija. Nastupi kratka tišina dok su svi mozgali o tome, a onda kao da su odustali - nije moglo brzo da se reši.
<BR>&nbsp;&nbsp;&nbsp;&nbsp;&nbsp;"Hoće li nas Lamarkija zapamtiti?" upita Šimčisko.
<BR>&nbsp;&nbsp;&nbsp;&nbsp;&nbsp;Razgovor je prešao na to koliko Lamarkija zna o svakom od nas, i koliko kraljica (a sada i kraljice) Elizabetine zemlje i Petena mogu da nas drže u nekoj vrsti biološkog pamćenja ukoliko se ne vratimo u Kalkutu ili Džakartu... ili ako zaista uspeju da nas zamene. Šimčisko se upusti u nagađanja. Pitao se da li će nas tako podrobno kopirati da ćemo ponovo živeti, čak i ako umremo.
<BR>&nbsp;&nbsp;&nbsp;&nbsp;&nbsp;Rendal mi priđe s leđa. "Suviše se upuštaju u metafiziku", tiho reče. "Šimčisko postaje pravi vernik. Ali nikome nije lako."
<BR>&nbsp;&nbsp;&nbsp;&nbsp;&nbsp;Klimnuo sam glavom, ali sam se i dalje pitao da li će me se sećati iko na Čičku...
<BR>&nbsp;&nbsp;&nbsp;&nbsp;&nbsp;Na Lamarkiji neću ostaviti nikakvog traga.
<BR>&nbsp;&nbsp;&nbsp;&nbsp;&nbsp;Nostalgija za Čičkom pretvorila se u tamnu senku, mešavinu sumnje i sna, želje i gađenja nad samim sobom. Nedostaci moje maske umnožavali su se i postajali sve upadljiviji: nisam znao ko sam ili šta sam bio, moja prošlost delovala je kao potpuna zbrka, a sadašnjost kao haos koji nikada neću uspeti da sredim.
<BR>&nbsp;&nbsp;&nbsp;&nbsp;&nbsp;Ako sam i mogao da predstavljam nekakav primer, sumnjao sam da će ekosi Lamarkije išta korisno naučiti od ljudi, ali Nimcijanine poslednje reči pred rastanak i dalje su me progonile.
<BR>&nbsp;&nbsp;&nbsp;&nbsp;&nbsp;Čuda Lamarkije bila su zaista jednostavna i krhka, kao da je planeta patila od neke urođene mane još od samog početka. Procvetala je, čudesno, ali kao da je i dalje oklevala.
<BR>&nbsp;&nbsp;&nbsp;&nbsp;&nbsp;Naši prirodni saputnici - odabrane bakterije i virusi koje su ljudi smatrali vrednim - nisu ostavili nikakvog traga u ekosima Lamarkije. Mi sami bili smo neka vrsta infekcije, ubrizgane u tkiva planete najprefinjenijim sistemom - preko samog Puta, nalik na beskonačno dugačku injekciju sa beskonačno mnogo otvora. Šta bih kazao svojim pretpostavljenima u Osnom Gradu na Čičku, ako bih sada mogao da podnesem izveštaj?
<BR>&nbsp;&nbsp;&nbsp;&nbsp;&nbsp;Lamarkija je još zdrava, ali ljudi i ekosi neizmerno će izmeniti jedni druge, i to vrlo skoro.
<BR>&nbsp;&nbsp;&nbsp;&nbsp;&nbsp;Lamarkija nije za nas.
<BR>&nbsp;&nbsp;&nbsp;&nbsp;&nbsp;Suviše smo grubi za nju.
<BR>&nbsp;&nbsp;&nbsp;&nbsp;&nbsp;Potičemo sa zelene planete.
<BR>&nbsp;&nbsp;&nbsp;&nbsp;&nbsp;Nisam imao dovoljno vremena. Da bih sačuvao Lamarkiju, morao sam da brzo delujem. Morao sam da pronađem Lenkovu ključnjaču i da hitro podnesem izveštaj Heksamonu.
<BR>
<BR>&nbsp;&nbsp;&nbsp;&nbsp;&nbsp;Na petnaest dana puta od Martinog ostrva akumulatori su nam presušili, a vetrenjače su se jedva okretale. Oštrooki Iber osmatrao je sa vrha glavnog drveta. Sredinom prepodneva uočio je na horizontu nešto i pozvao zapovednika. Ja sam sedeo blizu pramčanog ulaza i popravljao mrežu za vučenje.
<BR>&nbsp;&nbsp;&nbsp;&nbsp;&nbsp;Soterio se izvukao iz svoje mreže u potpalublju i ošamućemo pošao za Rendalom. Kapetan je ostao dole. Rendal je pregledao horizont prema Iberovim uputstvima - u sredini desnog boka. I ja sam ustao i zaklonio oči od stalnog sunčevog sjaja. U prvi mah nisam video ništa, ali uskoro sam razabrao tanki pramen dima, a ubrzo potom i još jedan.
<BR>&nbsp;&nbsp;&nbsp;&nbsp;&nbsp;"Ovde nema kopna", reče Raj Diem, prilazeći mi. "Ne može biti vatra." Stigli su Širla i Šankara, a potom Čam i Šimčisko. Soterio je pratio Rendala u stopu kao odani pas, i kroz crnu bradu jasno se video zabirnuti izraz lica.
<BR>&nbsp;&nbsp;&nbsp;&nbsp;&nbsp;I Salap se pojavio na palubi, elegantan i naizgled nezainteresovan kao i uvek. Pogledao je našu skupinicu na pramcu, a onda prišao Rendalu.
<BR>&nbsp;&nbsp;&nbsp;&nbsp;&nbsp;"Je li to trkač?" upita Soterio.
<BR>&nbsp;&nbsp;&nbsp;&nbsp;&nbsp;"Trkači se ne dime", reče Rendal. "To su dva broda."
<BR>&nbsp;&nbsp;&nbsp;&nbsp;&nbsp;"Znači, parobrodi", reče Salap.
<BR>&nbsp;&nbsp;&nbsp;&nbsp;&nbsp;"Verovatno."
<BR>&nbsp;&nbsp;&nbsp;&nbsp;&nbsp;"Brionisti", reče Soterio, nadajući se da će se neko usprotiviti.
<BR>&nbsp;&nbsp;&nbsp;&nbsp;&nbsp;"Svakako nisu ni iz Kalkute, ni iz Džakarte ili Atine", reče Rendal. "Zovite kapetana."
<BR>&nbsp;&nbsp;&nbsp;&nbsp;&nbsp;Kajzer-Bah je izišao na palubu u kecelji, još noseći rukavice. Brzo ih je skinuo i zajedno sa keceljom predao Tornvilu, a potom je uzeo dvogled od Rendala. Nekoliko minuta pažljivo je gledao. "Nemaju zastave", reče. "Naravno, to ne mora ništa da znači." Podigao je pogled i odmahnuo glavom. "Ni mi nismo podigli zastavu otkako smo napustili Martino ostrvo. Udaljeni su deset milja. Videli su nas." Spustio je dvogled. "Skreću da nas presretnu."
<BR>&nbsp;&nbsp;&nbsp;&nbsp;&nbsp;Šatro uze kecelju i rukavice od Tornvila i predade ih Kasiru. Svima je bilo potrebno da nešto rade. Neko vreme niko nije progovarao. Kajzer-Bah je gledao dim sa licam praznim kao u deteta. Potom je sa tri prsta povukao bradu. "Ser Soterio, okrenite brod. Nadajmo se da će biti malo vetra."
<BR>&nbsp;&nbsp;&nbsp;&nbsp;&nbsp;Pogledao sam jedra. Osetio sam blagi vetar u leđa, i mlitave, žalosne krpe zalepršaše i naduše se. Svakog jutra, u ovo isto vreme, zahvatali su nas vetrovi različite snage i pravca, podižući sitne talase, ali niti su osvežavali vazduh niti su povećavali brzinu 'Obazrivog'. Vetar nije mnogo značio. Već četiri dana nije bilo valjanog vetra.
<BR>&nbsp;&nbsp;&nbsp;&nbsp;&nbsp;Kapetan je, međutim, počeo da zvižduće kroz zube. Pošao je prema pramcu i zagledao se u nas četvoro što smo tamo stajali. Soterio pođe za njim. "Nema dovoljno vetra za okret", reče mu.
<BR>&nbsp;&nbsp;&nbsp;&nbsp;&nbsp;"Biće ga", odgovori kapetan, zviždućući kroz zube, ovaj put uvlačeći vazduh, a potom zamišljeno sisajući zub; proizvodio je pri tom kratko, oštro coktanje.
<BR>&nbsp;&nbsp;&nbsp;&nbsp;&nbsp;"On to može da oseti", reče Rendal. Obojica pogledaše jedra, i za trenutak sam se osećao kao u snu, kao u zabavnoj fantaziji o sujevernim divljacima koji su duboko povezani sa prirodom, pa umeju da osete prisustvo bogova i duhova... i vetra.
<BR>&nbsp;&nbsp;&nbsp;&nbsp;&nbsp;"Ne možete da ga uhvatite?" upita kapetan, nemarno, kao da razgovaramo o jučerašnjoj večeri u kantini.
<BR>&nbsp;&nbsp;&nbsp;&nbsp;&nbsp;"More ima boju", reče Rendal.
<BR>&nbsp;&nbsp;&nbsp;&nbsp;&nbsp;Soterio proviri preko ograde, a onda se uspravi. Izgledao je izgubljen.
<BR>&nbsp;&nbsp;&nbsp;&nbsp;&nbsp;"Ako su to brionisti sa parobrodima, njima vetar ne treba", reče Soterio, samo da bi nastavio razgovor.
<BR>&nbsp;&nbsp;&nbsp;&nbsp;&nbsp;Kapetan podiže dvogled i pogleda ka jugozapadu. "Eno je."
<BR>&nbsp;&nbsp;&nbsp;&nbsp;&nbsp;Svi se okrenusmo. Na južnom horizontu, iza sloja uobičajenih belih oblaka narastali su crni oblaci, nalik na grabljivce koji vrebaju plen.
<BR>&nbsp;&nbsp;&nbsp;&nbsp;&nbsp;"Došli smo joj nadohvat", reče Salap. "Ona je znatno južnije, na svojoj uobičajenoj putanji."
<BR>&nbsp;&nbsp;&nbsp;&nbsp;&nbsp;Kapetan podiže ruke na grudi.
<BR>&nbsp;&nbsp;&nbsp;&nbsp;&nbsp;Salap sede na vitlo. "Već tri dana dodiruje nas svojim pipcima", reče. "Blagi vetrovi svakog jutra."
<BR>&nbsp;&nbsp;&nbsp;&nbsp;&nbsp;"Šta ćemo sad?" upita Soterio, oblizujući usne i redom nas gledajući.
<BR>&nbsp;&nbsp;&nbsp;&nbsp;&nbsp;"U ovom trenutku ništa", odgovori kapetan. "Čekaćemo da vidimo ko će nas prvi stići."
<BR>&nbsp;&nbsp;&nbsp;&nbsp;&nbsp;"Biće još vetra", reče Salap. "Dovoljno za manevrisanje. Ako budemo čekali ovde, oluja će nas usisati u sebe."
<BR>&nbsp;&nbsp;&nbsp;&nbsp;&nbsp;Kapetan pruži dvogled da i ostali vide. Šatro ga je preuzeo od Tornvila; ja sam i dalje bio najniži po rangu. Šatro mi predade dvogled posle nekoliko sekundi, sav bled. Pogledah.
<BR>&nbsp;&nbsp;&nbsp;&nbsp;&nbsp;"Šta vidiš?" upita Salap.
<BR>&nbsp;&nbsp;&nbsp;&nbsp;&nbsp;"Iskre", rekoh. "Kao komadiće liskuna u vodi." Polako pokrenuh dvogled. Ispod stubova dima nazirale su se dve cevi, nasađene na dugački, beli trup. Parobrodi su išli brzinom od oko deset čvorova. Stići će nas za oko sat i po.
<BR>&nbsp;&nbsp;&nbsp;&nbsp;&nbsp;Olujna masa oblaka nalazila se na oko četrdeset milja od nas. Pipci, kako ih je nazvao Salap, već su dobili na snazi.
<BR>&nbsp;&nbsp;&nbsp;&nbsp;&nbsp;"Da ih pozovemo preko radija?" upita Rendal.
<BR>&nbsp;&nbsp;&nbsp;&nbsp;&nbsp;"Ne", reče kapetan. "Znamo odakle su, i zašto su tu. Ako uspeju da nas uhvate, bićemo premija za njih." Naglo se trgao, zategnutih mišića u vratu i vilicama, i počeo da izdaje naređenja. Jedra se naduše i Soterio smesta posla posadu desne strane da okrene brod. Okrenućemo se prema vetru i krenuti ka jugu. Parobrodi će videti oluju, pa će možda zaključiti da nas ne žele baš toliko.
<BR>&nbsp;&nbsp;&nbsp;&nbsp;&nbsp;Soterio pozva posadu leve strane broda. Salap pređe preko palube i položi mi ruku na rame. "Ovo će zaista biti ono što kapetan naziva osnovna nauka", reče. Vetar mu je čupao crnu kosu i bradu. "Postaviću sve svoje istraživače po brodu, i jednog na vrh... ser Šatro, molim te, pridruži se Iberu na glavnom drvetu."
<BR>&nbsp;&nbsp;&nbsp;&nbsp;&nbsp;Šatro, sa izrazom povređenog ponosa, pođe ka konopima. I ranije se penjao, ali odavno je prestao. "Ser Olmi, ti ćeš ostati na pramcu sa ser Tornvilom. Ser Kasire, ti i ja ćemo biti na sredini broda. Beležićemo brzinu i pravac vetra, i sve ostalo što nam se učini zanimljivo." Izvukao je iz džepa tanke beležnice i male olovke.
<BR>&nbsp;&nbsp;&nbsp;&nbsp;&nbsp;Kapetan je naizmenično posmatrao parobrode i oluju.
<BR>&nbsp;&nbsp;&nbsp;&nbsp;&nbsp;"Biće veoma složeno", reče Salap. "Iskre u oblacima sigurno su sistem za regulaciju temperature i pritiska. Pretpostavljam da su to vrlo laka tkiva različite reflektivnosti, nošena vetrovima koje kontrolišu i upravljaju formacije u okeanu."
<BR>&nbsp;&nbsp;&nbsp;&nbsp;&nbsp;Pristiže oštar nalet vetra i brod uzdrhta i okrete se oko prednjeg kursa i poprečnih jedara kao konj na dizginama. Kad nam je vetar bio na levom boku, Soterio naredi da se poprečna jedra skupe, prednje učvrsti, a krmeno podigne. Okretali smo se gotovo u mestu.
<BR>&nbsp;&nbsp;&nbsp;&nbsp;&nbsp;"Ako dospemo unutra", nastavi Salap, "možemo da shvatimo kako se pokreće." Potapšao je kapetana po ramenu i udaljio se sa Kasirom. Kapetan ga nije ni primetio. Brod se nagnuo za deset stepeni. Salap se spotače na iskošenoj palubi, ali ipak je zadržao dostojanstvo, u onom dugačkom kaputu koji je lepršao za njim kao rep. Kasir zgrabi podupirač da se zadrži, a Soterio mu ga ote. "Ne to, ser", reče, isturene brade.
<BR>&nbsp;&nbsp;&nbsp;&nbsp;&nbsp;"Pardon", promrmlja Kasir i zauze svoj položaj.
<BR>&nbsp;&nbsp;&nbsp;&nbsp;&nbsp;Kad su jedra bila podešena, Soterio posla Širlu za kormilo, da zameni iznurenog Kisbega, a i sam je stao iza nje. Sad je trebalo čekati. Razdaljina između parobroda i 'Obazrivog' nakratko se povećala, a potom se parobrodi okrenuše kao jedan i pođoše za nama, ubrzavajući. Dim im je postao gust i siv kao da se na površini mora nalaze dva mala vulkana.
<BR>&nbsp;&nbsp;&nbsp;&nbsp;&nbsp;"Ovo je potera", povika Soterio sa krmene palube. Tornvil, koji je stajao kraj mene, čvrsto se uhvati dok je vetar udarao brod, spreda, sve jačom snagom. Paluba se propinjala. Soterio naredi posadi da razvije sve kurseve i donje nadgalante i da okrene sve križeve kako bi iskoristili prednost vetra. Kapetan je nameravao da smanji ugao nailaska na svaki naredni talas, kako bi se udaljavali od parobroda najvećom mogućom brzinom.
<BR>&nbsp;&nbsp;&nbsp;&nbsp;&nbsp;No, od početka je bilo jasno da ovu trku nećemo dobiti. Oluja je rasla, šireći dugačka, gusta krila od oblaka; more je svuda oko broda postalo kristalno zeleno, prošarano besnim, zapenjenim talasima. Zahvatio nas je naredni talas i brod se nagnuo udesno. Posle pola sata, kad je oluja bila na tridesetak milja od nas i kad se vetar pojačao na dvadeset čvorova, kapetan je držao brod na stalnom kursu, brzinom od deset čvorova, očito se nadajući da će zaobići srce oluje sa severa i time izbeći i nju i poteru. No, napredovanje oluje nije usporilo parobrode.
<BR>&nbsp;&nbsp;&nbsp;&nbsp;&nbsp;"Budale", mrmljao je Tornvil. "Oni ne poznaju ovo čudovište."
<BR>&nbsp;&nbsp;&nbsp;&nbsp;&nbsp;"Hoće li nas kapetan odvesti u oluju?" upitao me je. "Plovio si sa kapetanom duže nego ja."
<BR>&nbsp;&nbsp;&nbsp;&nbsp;&nbsp;"Možda hoće", rekoh.
<BR>&nbsp;&nbsp;&nbsp;&nbsp;&nbsp;"Ali on je se plaši", reče Tornvil, podigavši glas zbog hujanja vetra u jedrima i konopima.
<BR>&nbsp;&nbsp;&nbsp;&nbsp;&nbsp;Odmahnuh glavom i nasmeših se. "Bolje nego brionisti. On nije kukavica. Samo hoće da odvede ovaj brod do Džakarte."
<BR>&nbsp;&nbsp;&nbsp;&nbsp;&nbsp;Kasir i Salap stajali su na glavnoj palubi, po jedan sa svake strane. Šatro je snuždeno čučao na glavnom drvetu, a Iber je napeto zurio ka zapadu, dovikujući sve što primeti kapetanu i Soteriu; mi nismo mogli da ga čujemo. Prišao nam je Rendal, kezeći se kao srećan pas. "Daha mi i sudbine", povika, "sad smo joj u kandžama, ako ne i u raljama. Vreme je da se pokaže više hrabrosti, a, Olmi?" Nikad ga nisam video u takvom raspoloženju.
<BR>&nbsp;&nbsp;&nbsp;&nbsp;&nbsp;Čitav sat smo se tumbali napred-nazad. Oluja se nadnosila nad nama, pošto je progutala i svarila bele oblake koji su se širili nad blistavom tamnosivom masom u dugačkim, razdvojenim prugama. Ubrzo su nestali.
<BR>&nbsp;&nbsp;&nbsp;&nbsp;&nbsp;Pitao sam se da li je kapetan pogrešio u proračunima. Uskoro će nas verovatno zahvatiti vetar s krme, i moraćemo da se borimo da ne budemo uvučeni u oluju.
<BR>&nbsp;&nbsp;&nbsp;&nbsp;&nbsp;To mi, ko zna zašto, i nije bilo važno. Oduvek sam znao da je moj život beznačajan, što među mojim vršnjacima nije uobičajeno, pogotovo što smo bili okruženi čvrstim oklopom ogromnosti Čička. Oduvek sam proračunato rizikovao svoju u osnovi prolaznu prirodu, kockajući se da bih pred opasnošću osetio saznanje. Ako upadnem u ovu oluju, to će biti upečatljivo iskustvo, a ako to sećanje bude trajalo samo vrlo kratko, brzo nestavši u zaboravu, bar će postojati istinski trenutak iskustva... Na Čičku nisam mogao da doživim ništa slično.
<BR>&nbsp;&nbsp;&nbsp;&nbsp;&nbsp;Držao sam se tog odvažnog stava, uspravan i dostojan divljenja, svega nekoliko minuta, a onda mi je moje rođeno telo saopštilo, ne dopuštajući nikakvu raspravu, da je užasnuto. Znojio sam se uprkos ledenom vetru, a ruke su mi drhtale. Tornvil je čkiljio na zapad, pa na sever, i vezao se kratkim konopcem za podnožje kosnika. Možda čitav minut sam jurio po palubi u potrazi za sličnim konopcem, proklinjući svoju sreću, i konačno sam našao jedan kako visi sa bitve. Obmotao sam ga oko kosnika i čučnuo. Mornari su čitavom dužinom broda razapinjali konopce od kosnika do kosnika, ili između ulaza u potpalublje i drveta. Pogledavši napred, pošto su prednji i glavni kurs bili smotani kako bi se sačuvala kontrola nad brodom, ugledao sam Širlu za kormilom i Soteria iza nje, i osetio sam nalet kajanja.
<BR>&nbsp;&nbsp;&nbsp;&nbsp;&nbsp;Potom mi se vratila smirenost. Više ništa nisam mogao da učinim. Stegao sam olovku i beležnicu, stisnuvši i zube. Po palubi i jedrima lila je kiša.
<BR>&nbsp;&nbsp;&nbsp;&nbsp;&nbsp;Iza nas se otkačilo pokretno poprečno jedro uz rezak porasak i poletelo za prikosnikom kao poludeli duh. Kisbeg i Ridjel jurnuli su kraj nas i popeli se uz kosnik da ga oslobode.
<BR>&nbsp;&nbsp;&nbsp;&nbsp;&nbsp;Preko ramena sam primetio da se nebo iznenada spušta ispod pramca, kao da grubo pritiska horizont uskipelog mora. Brod se stresao i poskočio. Nebo se iznenada povuklo pred naletom vodenog zida; pramac je zaronio u procep između talasa i krenuli smo pravo ka tom zelenom zidu. Kad je mene zahvatio, stegao sam kraj konopca i počeo da upola plivam, a upola puzim po potopljenoj palubi. Potom je voda otekla kao teška zavesa, pljuskajući na sve strane, u čitavim rekama, i ja se pružih poleđuške po palubi, iskašljavajući vodu i brišući lice. Beležnice i olovke više nije bilo. Tornvil se malo dalje držao za ogradu, sa kosom u očima, grcajući. Kisbeg se spustio niz kosnik, srećan što je živ; Ridjel je stajao na prikosniku kao morski vilenjak, čvrsto grleći prednje jedro, i morao sam da se nasmejem njegovoj ljupkosti i uobraženosti.
<BR>&nbsp;&nbsp;&nbsp;&nbsp;&nbsp;"Serem se na tebe!" prodera se Kisbeg na mene, posrćući po palubi i pomažući Ridjelu da se iskobelja iz spleta užadi. "Serem se na sve vas!"
<BR>&nbsp;&nbsp;&nbsp;&nbsp;&nbsp;Tornvil je uspeo da ustane uprkos propinjanju palube. Talasi su nas zahvatili tako iznenada da je brodu trebalo nekoliko dugih, napetih minuta da se okrene ka njima. Posada je sa obe strane broda panično skupljala jedra. Prednji kurs bio je pocepan napola i sada je landarao krajevima kao krotiteljski bič. Vetar je snažno duvao s boka, kao što sam se i plašio, goneći nas pravo u oluju.
<BR>&nbsp;&nbsp;&nbsp;&nbsp;&nbsp;Parobrodi se više nisu videli. Kockali smo se, i izabrali smo ono što mi se sada činilo kao veće od dva zla. Mogao sam da zamislim kako među piratima ostajem u životu; preživljavanje oluje činilo mi se mnogo manje sigurno.
<BR>&nbsp;&nbsp;&nbsp;&nbsp;&nbsp;"Koliko čvorova?" povika Tornvil. On je i dalje držao beležnicu, iako je bila potpuno natopljena vodom.
<BR>&nbsp;&nbsp;&nbsp;&nbsp;&nbsp;Zagledao sam se u penu koja je prskala preko ograde, kao i sa jedara i kosnika. "Četrdeset", pokušah da pogodim.
<BR>&nbsp;&nbsp;&nbsp;&nbsp;&nbsp;Tornvil provuče jednu ruku ispod konopca kojim je bio vezan, čučnu i uredno upisa broj u mlohavu beležnicu. Potom ponovo podiže pogled. "Koliko je sati?"
<BR>&nbsp;&nbsp;&nbsp;&nbsp;&nbsp;To nisam znao.
<BR>&nbsp;&nbsp;&nbsp;&nbsp;&nbsp;Naš svet se ograničio na prednju palubu. Oluja i iznenadni talasi izbrisali su svako osećanje o proticanju minuta ili sati. Nisam mogao da dođem do svoje tablice, još bezbedne - bar sam se nadao - na mom ležaju, nekoliko metara ispod mene. "Popodne", rekoh. Tornvil gadljivo zgrči lice i protrese natopljenu beležnicu.
<BR>&nbsp;&nbsp;&nbsp;&nbsp;&nbsp;Vetar je brzo narastao na pedeset čvorova. 'Obazrivi' je sad bio spreman za oluju - sva jedra bila su smotana, osim prednjeg i glavnog kursa, a i oni su bili zategnuti, opasno vukući konope. Video sam muškarce i žene kako hitaju palubom, nekoliko ih je silazilo niz jedra neverovatno sporo, držeći se da sačuvaju život, ali kroz bockave kapi vode nisam mogao da im razaberem lica. U opštoj buci ličnost kao da nije bila važna. Dok god budem ostao na svom položaju, nisam mogao biti optužen za izbegavanje dužnosti - a to mi je iznenada bilo važnije nego što sam verovao da je moguće. Sve sam dugovao mojim drugovima na brodu, mom kapetanu, samom brodu; jer inače ne bih bio deo nečega snažnog i ne bih mogao da opstanem. Mogao bih odmah da nestanem u peni i talasima. To sam sasvim jasno mogao da zamislim. Ugledao sam sebe okruženog masom hladne vode. Pluća mi se zaustaviše u naglom naletu vlažnog vetra, i moje telo pomisli da se već davi; nije više verovalo mojim čulima.
<BR>&nbsp;&nbsp;&nbsp;&nbsp;&nbsp;Kapetan je polako išao napred, držeći se za užad razapetu u pravilnim razmacima između ograde i kosnika. Za njim je išao Salap, i u jednom trenutku utovarismo ponovo čitavo more, preko pramca, i obojica izgubiše oslonac pod nogama. Ponovo su se uspravili, zategnuli sigurnosnu užad oko pojasa i nastavili dalje do pramčane palube, na koju su se popeli i izišli sasvim napred.
<BR>&nbsp;&nbsp;&nbsp;&nbsp;&nbsp;Salap primeti da više nemam beležnicu i olovku i žalosno odmahnu glavom. "Ser Olmi, kako ćete ovo ostaviti potomstvu?" poče da me grdi. "Nadam se da ste vi vodili beleške!" doviknu Tornvilu.
<BR>&nbsp;&nbsp;&nbsp;&nbsp;&nbsp;"Ne znamo vreme", odgovori Tornvil.
<BR>&nbsp;&nbsp;&nbsp;&nbsp;&nbsp;To je zaustavilo Salapa. Pogledao je kapetana, koji je opet pogledao sve redom i prsnuo u histeirčan smeh. "Pobogu, sad je šesnaest i trideset", reče Kajzer-Bah. "Mislim." Pred olujom kao da smo svi bili jednaki, kao deca u igri.
<BR>&nbsp;&nbsp;&nbsp;&nbsp;&nbsp;"Kasir je upravo poslao belešku u praznoj čauri. Umalo da ubije prvog oficira", reče Salap. "Tvrde da je pred nama mirna voda, oko milju daleko."
<BR>&nbsp;&nbsp;&nbsp;&nbsp;&nbsp;"Mora da su poludeli", povika Kajzer-Bah, napinjući se da vidi nešto kroz penu kojom su nas zasipali talasi. Ipak, videlo se da su i talasi postali nešto manji.
<BR>&nbsp;&nbsp;&nbsp;&nbsp;&nbsp;"Vidite li neki brod?" upita Tornvil.
<BR>&nbsp;&nbsp;&nbsp;&nbsp;&nbsp;"Ne", reče Salap. "Nadam se da su ta kopilad potonula!" Nasmešio se, široko i divlje, a crne oči plamtele su mu kao da je uključen u borbu u kojoj uživa svim srcem.
<BR>&nbsp;&nbsp;&nbsp;&nbsp;&nbsp;Vetar je bio jak kao i ranije - merač je pokazivao pedeset pet čvorova - i brod se podizao, ponirao i probijao kroz talase, ali talasi su bili sve manji. Primetio sam plutajuće predmete u blistavim brdima vode što je hitala kraj nas, siva i ružičasta obličja nalik na sklopljene kišobrane što vire iz vode. Ponovo nas zapljusnu ogromna količina okeana, i svi se čvrsto uhvatismo za užad i sve drugo što nam je bilo na dohvat. Tornvil pobedonosno podiže beležnicu iznad bujice plavog mora, a onda i sam ustade, grcajući i pljujući. Salap se okliznu i polete preko palube sve dok se uže ne zateže da ga zaustavi; njihao se na kraju konopca, odela natopljenog vodom i prilepljenog oko mršavih nogu, a sa lica i brade voda mu je tekla potocima. Kapetan je uspeo da ostane na nogama, ali je izgledao iznureno i pogledom je tražio tu mirnu vodu kao da nam je ona jedina nada.
<BR>&nbsp;&nbsp;&nbsp;&nbsp;&nbsp;Pogledao sam drveće i konope, smotana jedra, kosnike, zelenkastosivo nebo iza njih. Sve je skakalo i propinjalo se sem neba, koje je stvaralo debele, sive trake pod pravim uglom u odnosu na brod. U tim trakama primetio sam stalno svetlucanje, neprekidni tok bezbroj čestica koje su u jednom trenutku bile blistavobele, a u narednom crne.
<BR>&nbsp;&nbsp;&nbsp;&nbsp;&nbsp;Brod se okretao u mestu kao klizač koji je iznenada pao, pa nastavlja da se kliže na zadnjici. 'Obazrivi' se stresao i kao da je preskočio granicu između jedne vrste ludila - mora koje je svakog trenutka pretilo da ga razbije i sve nas ubije - i drugog.
<BR>&nbsp;&nbsp;&nbsp;&nbsp;&nbsp;Iza krme, kad se brod umirio, jedva primetno se propinjući i valjajući, videli smo divlje talase i izmaglicu vodenih kapi. A svuda oko nas i stotinama metara pred nama talasi su bili zaravnjeni, smireni gustim slojevima smeđih, crvenih i žutih pločica. U središtu svake pločice nalazilo se nešto nalik na sklopljen kišobran, a na vrhu svakog kišobrana širila se tvorevina nalik na lepezu, sa možda dva metra u prečniku, sa jedne strane crna, a sa druge bela. Kao da smo se našli na terenu za neki neverovatni sport. Vetar je i dalje divlje duvao nad nama, ali nije mogao ni da zatalasa ovo čvrsto kontrolisano polje mora unutar oluje.
<BR>&nbsp;&nbsp;&nbsp;&nbsp;&nbsp;Vetar je sada duvao preko krme. Okrenuo sam se, i vetar mi jurnu u poluotvorena usta, pretvorivši me u živu okarinu. Borio sam se da udahnem vazduh. Salap se čvrsto uhvatio za ogradu i nagnuo se da pogleda vodu oko pramca. I ja sam to učinio, i ugledao sam kljun broda kako se probija kroz široke pločice, odgurujući lepeze u stranu; neke su se okretale i povijale tik pred našim očima, odmah kraj ograde. Na ivici pločica primetio sam gusto poređane treplje, nalik na zupčanike, i isto tako uklopljene u treplje susednih pločica; polako su se micale i tako ih pokretale. Kad bi kljun broda razdvojio pločice, uz zvuk tihog pucketanja, voda ispod njih bila je crna kao noć.
<BR>&nbsp;&nbsp;&nbsp;&nbsp;&nbsp;Iznad broda, nebom su letela brojna jata srebrnastih trouglova, sa stranicom od nekoliko centimetara do pola metra; prvo su bili napola skriveni u gustoj zavesi vlage, a uskoro su se potpuno pojavili. Vazduh je naizmenično bivao ledeno hladan, pa onda vlažan i vreo, kao da se brod našao u nekom neodređenom pojasu između zime i tropskog leta.
<BR>&nbsp;&nbsp;&nbsp;&nbsp;&nbsp;"Jeste živa!" povika Salap kroz stalni urlik vetra. "Ona kontroliše!"
<BR>&nbsp;&nbsp;&nbsp;&nbsp;&nbsp;"Šta?" uzvrati vikom Kajzer-Bah. "Šta kontroliše?"
<BR>&nbsp;&nbsp;&nbsp;&nbsp;&nbsp;Jato trouglova je stiglo do jedara, rasulo se i nestalo u oluji. Izgubili su nekoliko komada koji su padali, nošeni vetrom, kližući po palubi i šušteći baš kao lišće.
<BR>&nbsp;&nbsp;&nbsp;&nbsp;&nbsp;"To je zver-oluja! Ona je gospodar tople vode i podizanja i padanja vazduha. Još nismo stigli ni blizu njenog središta. Sad smo na periferiji. Kako li izgleda dublje unutra?"
<BR>&nbsp;&nbsp;&nbsp;&nbsp;&nbsp;Tornvil je žurno škrabao po svojoj beležnici. Stranice su se nadimale i cepale pod dodirom olovke. On je ipak i dalje pisao: brzinu vetra, pritisak, stvari koje smo videli u vazduhu i vodi oko sebe. Podigao je pogled, iskeženih zuba, čkiljeći u vreli i hladni vetar.
<BR>&nbsp;&nbsp;&nbsp;&nbsp;&nbsp;Salap pokaza pravo napred. "Sve ovo je živo i raste, napreduje! Vrt unutar kovitlaca! Ipak, ako je ovo ciklon, mora postojati mirno središte!"
<BR>&nbsp;&nbsp;&nbsp;&nbsp;&nbsp;Rendal se probio napred, pažljivo prekoračujući svako sigurnosno uže i premeštajući svoj lični konopac sa jednog na drugo. Popeo se na pramčanu nadgradnju. "Upijamo vodu kao sunđer", doviknuo je kapetanu. "Gotovo svaka daska je napukla. Pola posade je već dole, pumpaju i vuku, ali mislim da nećemo izdržati više od jednog sata."
<BR>&nbsp;&nbsp;&nbsp;&nbsp;&nbsp;"Postavite prednji kurs i glavni donji podgalant", reče Kajzer-Bah. "Neka vetar ide sleva."
<BR>&nbsp;&nbsp;&nbsp;&nbsp;&nbsp;"Tako ćemo stići pravo u središte!" povika Rendal.
<BR>&nbsp;&nbsp;&nbsp;&nbsp;&nbsp;"Tamo Salap želi da ide!" odgovori kapetan. Vetar ga je gotovo ućutkao.
<BR>&nbsp;&nbsp;&nbsp;&nbsp;&nbsp;"Odlično!" reče Rendal, podigavši ruke i pripremajući se da se uputi na krmu. Zapretio je pesnicom haotičnom nebu, a kad je stigao do lestvica, okrenuo se i rekao nešto što niko nije čuo.
<BR>&nbsp;&nbsp;&nbsp;&nbsp;&nbsp;Okrenuo sam se da pogledam vodu. Talasave lepeze sada su nestale. Okean pred nama kao da je bio pokriven srebrnastom travom, višom od naših nadgalanta, koja se ravnomerno pokretala u pravcu kazaljke na satu, kao cilije na površini ćelije.
<BR>&nbsp;&nbsp;&nbsp;&nbsp;&nbsp;"Olujna ćelija!" rekoh Tornvilu. Salap se okrete ka meni. "Šta?" upitaše obojica.
<BR>&nbsp;&nbsp;&nbsp;&nbsp;&nbsp;"Nalazimo se u ćeliji oluje", rekoh, ali nisam mogao da im objasnim svoju šalu, ako je to bila šala; možda je bila ozbiljna primedba, mudra metafora, ludački način da se pomirim sa nerazumljivom pojavom. Nisam mario. Osećao sam se tako izmučeno i ošamućeno, daleko od straha, da sam lako skliznuo u iznurenu ravnodušnost. Talasava, srebrna trava pred nama mogla je biti kosa nekog džina, koji ustaje iz mora kao drevni Neptun, i to me ne bi mnogo iznenadilo.
<BR>&nbsp;&nbsp;&nbsp;&nbsp;&nbsp;Kad su jedra podešena, 'Obazrivi' je ubrzao na petnaest do dvadeset čvorova, krećući se ka ogromnom, talasavom zidu. Posada je mirno radila na palubi i u jedrima. Soterio ih je vodio sa glavne palube što je bolje umeo. Rendal se popeo na pola puta u jedra, razgledajući nešto na glavnom drvetu. Upitao sam se je li neko odmenio Širlu za kormilom. Primetio sam Raj Diem i Majsnera kako vuku iskrzane ostatke pocepanog jedra.
<BR>&nbsp;&nbsp;&nbsp;&nbsp;&nbsp;Prednje i glavno drvo, sa jedrima, blesnuli su pod mlazem svetlosti nalik na reflektor; okrenuo sam se ka njenom izvoru, visoko iznad srebrne trave. Iskre su se zgusnule u stalni sjaj, osvetljavajući more oko nas kao sočivo ili udubljeno ogledalo. Čitava oluja bila je sistem refleksije i upijanja sunčeve svetlosti, a scioni u vazduhu ubrzavali su zagrevanje ili hlađenje okoline kroz koju su leteli, postajući po potrebi crni ili srebrni. Scioni na površini okeana menjali su i kontrolisali površinske vetrove, a možda su i oni čuvali ili zračili toplotu iz same vode.
<BR>&nbsp;&nbsp;&nbsp;&nbsp;&nbsp;Salap se ushodao po prednjoj palubi, oštro se osvrćući čas levo čas desno i pokušavajući da sve vidi i razume. Kapetan je pazio samo na brod i prepreke koje ga čekaju. Podigao je ruku, povikao nešto, i svi smo se okrenuli da pogledamo levo od pramca. Ako bismo uspeli da okrenemo brod nekoliko stepeni udesno, mogli bismo da prođemo kroz otvor u zidu trave, površinu otvorene vode nalik na trag iza kosača.
<BR>&nbsp;&nbsp;&nbsp;&nbsp;&nbsp;Rendal je došao napred i kapetan mu izdade uputstva. Posada se bacila na posao - Ridjel je sa Šankarom i Kisbegom preuzeo desni podupirač i okrenuo konop prednjeg kursa - i polako, kako se zid približavao, 'Obazrivi' se usmerio ka otvoru.
<BR>&nbsp;&nbsp;&nbsp;&nbsp;&nbsp;"Idemo mu pravo u trbuh", reče Tornvil. "Koliko smo dosad ušli?"
<BR>&nbsp;&nbsp;&nbsp;&nbsp;&nbsp;"Ne znam", doviknuh. "Sedam milja, možda osam."
<BR>&nbsp;&nbsp;&nbsp;&nbsp;&nbsp;"Najmanje dvadeset, uz ovaj vetar", reče Salap.
<BR>&nbsp;&nbsp;&nbsp;&nbsp;&nbsp;Trava se dizala oko nas sa obe strane, njišući srebrnaste vrhove. 'Obazrivi' je zašao u otvor. Vetar istog časa stade i jedra se olabaviše.
<BR>&nbsp;&nbsp;&nbsp;&nbsp;&nbsp;Kajzer-Bah ih namršteno pogleda, očito zbunjen. Šta sad - razviti još jedara kako bi se iskoristilo ono malo preostalog vetra, ili plutati i čekati sledeći nalet? Salap nije nudio nikakav savet. Svi smo se našli u situaciji izvan ljudskog iskustva.
<BR>&nbsp;&nbsp;&nbsp;&nbsp;&nbsp;Voda oko broda bila je zaklonjena crvenim i crnim diskovima; pepita-more bilo je živopisno pod promenljivim svetlom kao dečiji crtež. Diskovi su se podizali i spuštali na blagim talasima, a iznad trave i izvan otvora kroz koji smo ušli, vetar je zavijao kao sve slabiji odjek.
<BR>&nbsp;&nbsp;&nbsp;&nbsp;&nbsp;Nebo nad nama ispunilo se gustim, crnim prugama oblaka. Počela je kiša. Topli vazduh duvao nam je tačno u susret i brod se nagnu u stranu. Vetar je stao naglo kao što je i počeo.
<BR>&nbsp;&nbsp;&nbsp;&nbsp;&nbsp;Plutali smo u gotovo potpunoj tišini. Vodena struja nas je polako i mirno gurala napred, duž krivine otvora između zidova trave. Rendal je otišao pod palubu da nadgleda ispumpavanje vode. Osećao sam se kriv što im se nisam pridružio; no, Salap primeti moj izraz lica i odmahnu glavom, nabranih usana. "Oči i uši", reče mi. "Neka mišići rade svoj posao. Mi ćemo se uključiti ukoliko to zatraži zapovednik."
<BR>&nbsp;&nbsp;&nbsp;&nbsp;&nbsp;Od toga mi nije bilo ništa prijatnije, ali ipak sam imao naređenje.
<BR>&nbsp;&nbsp;&nbsp;&nbsp;&nbsp;Posle nekoliko stotina metara začu se stalno tutnjanje, nalik na otkucaje ogromnog srca, samo brzo, kao ptičije. Jedra su bila podešena po kapetanovoj želji, ručne pumpe su, izgleda, dobijale bitku sa prodirućom vodom, i zapovednik i prvi oficir izišli su na palubu da razgledaju okolinu.
<BR>&nbsp;&nbsp;&nbsp;&nbsp;&nbsp;Tornvil je zapisao sve što se moglo u ovom trenutku. Vetar je bio blag i stalan, oko pet čvorova, trava se njihala kao i proteklih deset-petnaest minuta, a zapisao je i početak zvuka. Zgledali smo se, klimnuli glavom kao da pozdravljamo poznanika na drugoj strani prometnog bulevara, a onda nastavili da zurimo u travu, u pepita-vodu, u trake oblaka i vrteće scione u visini.
<BR>&nbsp;&nbsp;&nbsp;&nbsp;&nbsp;"Vredi li?" upita iznenada kapetan Salapa. Toliko smo se navikli na viku da mu je glas odjeknuo palubom.
<BR>&nbsp;&nbsp;&nbsp;&nbsp;&nbsp;"Misliš, vredi li života da se ovo iskusi?" odvrati Salap pitanjem.
<BR>&nbsp;&nbsp;&nbsp;&nbsp;&nbsp;"Mnogo toga smo zajedno videli", reče kapetan. "Bilo bi prikladno da ovako umremo."
<BR>&nbsp;&nbsp;&nbsp;&nbsp;&nbsp;Lamarkija je dobro mesto da se umre. Progutan u živoj oluji, bez ikakve prilike da budem od koristi Heksamonu, više nisam mislio da je to najbolji mogući kraj. Pre nekoliko sati odgovorio sam na njihovo pitanje, ali otad sam se predomislio.
<BR>&nbsp;&nbsp;&nbsp;&nbsp;&nbsp;"Još mnogo šta bih voleo da vidim", reče Salap. "Još upečatljivije stvari. A da umrem ne rekavši... šta smo saznali..."
<BR>&nbsp;&nbsp;&nbsp;&nbsp;&nbsp;"Ja ne mislim da umrem", reče kapetan. "Ali moje namere ovde ne znače mnogo."
<BR>&nbsp;&nbsp;&nbsp;&nbsp;&nbsp;"Kasir i ja ćemo uzeti nekoliko uzoraka sa krme", reče Salap. Spustio se niz lestvice i pošao pozadi, povevši sa sobom i Kasira. Komadi sciona nošenih vetrom ležali su po palubi, smeđi i uveli, jer je srebrnobela lepota brzo čilela. Kasir je pokupio nekoliko komada i stavio ih u tegle, a potom je odneo tegle u potpalublje i vratio se sa mrežom za uzorke da bi se pridružio glavnom istraživaču.
<BR>&nbsp;&nbsp;&nbsp;&nbsp;&nbsp;Tutnjava je postajala bučnija. Zidovi trave pred nama postali su crvenkasto-smeđi, mada je svaka vlat i dalje imala srebrni vrh. Vrhovi su postali zaravnjeni, a stabljike kraće, dok se ritam njihanja ubrzavao. Otvori sa obe strane zida propuštali su snažne vetrove, nakrivljujući ga i gurajući čas na jednu, čas na drugu stranu.
<BR>&nbsp;&nbsp;&nbsp;&nbsp;&nbsp;Na pramcu se pojavi Sopterio. Kapetan upita ko je za kormilom, a prvi oficir odgovori da je Šimčisko upravo odmenio Šankaru, i da Raj Diem čeka kao rezerva. Širlu su odmenili tik posle početka oluje.
<BR>&nbsp;&nbsp;&nbsp;&nbsp;&nbsp;Sve mi se činilo kao san; još gore, izgledalo mi je grozničavo ludački. Svetlo na našim licima bilo je prošarano žutim i ružičastim, sa srebrnastim blescima iz oblaka. Prednji kurs se opuštao i nadimao pod naizmeničnim vetrovima. Talasave vlati svuda oko nas nisu više bile više od kursa, a Iber je sa osmatračnice doviknuo da se trava završava na stotinak metara ispred nas.
<BR>&nbsp;&nbsp;&nbsp;&nbsp;&nbsp;'Obazrivi' je izronio iz trave deset minuta kasnije. Pred nama se kovitlao gusti zid blistavobelog oblaka. Na prostranoj površini mora pred zidom, po vodi je lebdelo i plivalo na desetine različitih sciona, zaobilazeći prostrane crne tvorevine nalik na mala, niska ostrva. Na vrhu svake takve mase nalazili su se prozirni stubovi koji su svetlucali kao staklo, ali bi pri svakom udaru tutnjave zadrhtali kao želatin; unutar stubova krivudali su dugački, plavi i sivi cilindri, kao žice u izolaciji. Stubovi su bili otprilike dvostruko viši od naše osmatračnice, i široki koliko dve trećine dužine 'Obazrivog' od prikosnika do krme.
<BR>&nbsp;&nbsp;&nbsp;&nbsp;&nbsp;Iznad i ispred nas nebo je bilo puno neobjašnjivih pojedinosti, koje su mi zbunjivale oko i um. Video sam točkove od tame kako vijugaju, poput zmija, i nestaju iza zida oblaka. Jedan vrtlog se probio kroz zid i raspao se, posuvši nešto nalik na vrlo tamnu kišu u more koje je ključalo kao živa supa. Tutnjava je počela da nam vređa uši, jer predstavljala je ne samo zvuk nego i brzu promenu pritiska, i niko nikoga više nije mogao da čuje.
<BR>&nbsp;&nbsp;&nbsp;&nbsp;&nbsp;'Obazrivog' više nismo mogli da kontrolišemo. Ma kako postavljali jedra ili krmanili, gusta masa sciona oko nas nosila nas je niz struju, ostavljajući talasavu travu za nama, nalik na smeđe litice uz obalu sa srebrnastom prerijom na nizbrdici kod vrha. Sve iza nas bilo je obmotano blistavobelim oblakom, prošarano jedino reflektorskim zracima, a nad nama, nekoliko kilometara visoko, nalazila se ogromna zavesa crnila prozkana prašnjavozlatnim raširenim lepezama. Nikada nisam video ništa tako zadivljujuće lepo, čak ni pred napredujućim zidom ofanzive Jarta...
<BR>&nbsp;&nbsp;&nbsp;&nbsp;&nbsp;Osećao sam se kao Jona izgubljen u trbuhu bogolikog čudovišta, zveri-oluje, kako reče Salap, kapetanove sudbine, i grudi me zaboleše od straha i nečeg nalik na stid. Grlo mi se steglo, i čak i kad bi mogli da me čuju, ne bih mogao da kažem ni reč.
<BR>&nbsp;&nbsp;&nbsp;&nbsp;&nbsp;Iznenada se sve moje misli usmeriše na Širlu. Na ovoj planeti ona mi je bila najbliža kao žena i prijatelj; bila je žensko. Činilo mi se najvažnijim da budem blizu nje. Pogledao sam duž palube, čak sam i zakoračio ka krmi, a onda sam se savladao i preko ramena pogledao Tornvila. On je sklonio natopljenu beležnicu i sada je ležao sklupčan kraj ograde, sa dlanovima na ušima, pokušavajući da se sakrije od pritiska tutnjave. Salap je pao na kolena kraj ograde sa druge strane broda, sa sigurnosnim konopcem upletenim oko nogu. Kapetan je i dalje stajao, ali naslonjen na zakrivljeni crni dimnjak iznad kuhinje, lica zgrčenog u bolnu grimasu, gotovo zatvorenih očiju.
<BR>&nbsp;&nbsp;&nbsp;&nbsp;&nbsp;Koliko energije, pomislih. Okrenuo sam se u mestu, upijajući sve slike, za trenutak izgubivši osećanje bola, spreman da dozivam Širlu. Pitao sam se je li mrtva ili živa. Ako iziđem živ odavde, pomislih, napustiću sve - misiju, oklevanje da se stopim sa useljenicima - sve, samo da budem sa Širlom.
<BR>&nbsp;&nbsp;&nbsp;&nbsp;&nbsp;Ali i Širla je bila samo trenutak. Odjednom je počela da mi nedostaje Ulejsa, na Čičku. Sa neobičnom jasnoćom ugledah lica više desetina drugih žena, prijateljica i ljubavnica, slučajnih poznanica. Okružile su me. Ugledao sam i svoju majku, njeno koščato, napola zbunjeno lice nesposobno da shvati da je upravo povredila svog sinčića oštrim, neljubaznim rečima, i voleo sam je, oprostio sam joj, trebala mi je.
<BR>&nbsp;&nbsp;&nbsp;&nbsp;&nbsp;Tutnjava prestade. 'Obazrivi' je za trenutak plutao u srazmernoj tišini. Drugi zvuci - zviždanje vetra kroz konope, pljuskanje i udari vode i zbrkani, klizavi šapat sciona u toj vodi, vraćali su se postepeno, kao da su se krili, pa sad polako izviruju.
<BR>&nbsp;&nbsp;&nbsp;&nbsp;&nbsp;Tišina je delovala kao uvlačenje daha pred vrisak, ali vriska nije bilo.
<BR>&nbsp;&nbsp;&nbsp;&nbsp;&nbsp;"Izgleda da ćemo se izvući odavde", reče Kajzer-Bah, naglašavajući svaku reč kao učitelj. Prišao je ogradi. "Daha mi i Sudbine, nadam se da Kasir uzima uzorke." Pokazao je ka vodi, nemo brojeći. "Ne mogu da prebrojim koliko različitih tipova sciona pliva ovde. Šta li samo rade?"
<BR>&nbsp;&nbsp;&nbsp;&nbsp;&nbsp;Voda oko broda ključala je od boja i oblika, kao da se 'Obazrivi' našao uhvaćen u mreži zajedno sa bićima iz čitavog zemaljskog okeana. Prišao je i Soterio, sa prljavom, belom krpom omotanom oko glave i ušiju. Posramljeno je skinuo krpu i prineo levo uho kapetanovim usnama da primi naređenja. No, kapetan bi rekao nešto, pa se predomislio; rekao bi drugo, pa bi se i tu predomislio. Nismo imali kuda da pođemo, nismo imali jasan put ka slobodi. Kretali smo se unutar stvorenja, i kompas nam nije bio ni od kakve osobite koristi. Oluja je možda veoma izmenila kurs, a i mi smo se okretali unutar nje. Pet sati smo se nalazili unutar sistema; mogli smo biti na trideset milja od njene ivice, ili možda i četrdeset.
<BR>&nbsp;&nbsp;&nbsp;&nbsp;&nbsp;"Sranje", konačno reče kapetan, podigavši ruke. Okrenuo se, pošao ka zidu magle, ponovo se okrenuo i pogledao niz hodnik između lažnih smeđih brda i srebrnaste prerije, zagledan u maglu iza toga, crnu, prošaranu zlatom i srebrom. "Ovo je samo nagon, ili nagađanje, ser Soterio."
<BR>&nbsp;&nbsp;&nbsp;&nbsp;&nbsp;"Neka bude nagon, ser", reče Soterio.
<BR>&nbsp;&nbsp;&nbsp;&nbsp;&nbsp;Priđoše Salap i Kasir. Kasir izruči u bure sadržaj prepune mreže, a onda preko svega, onako uzavrelog, usu kofu vode.
<BR>&nbsp;&nbsp;&nbsp;&nbsp;&nbsp;Potom je čvrsto zapečatio bure, sa izrazom lica punim divljenja i opreznosti, i pomalo gađenja.
<BR>&nbsp;&nbsp;&nbsp;&nbsp;&nbsp;"Šta vidite?" povika Rendal Iberu i Šatru na osmatračnici. Zaklonih oči od novog bleska i ugledah njih dvojicu, sklupčane na maloj platformi visoko nad brodom. Šatro podiže ruku i nekako kleknu, stežući konope. Pretraživao je okolno more.
<BR>&nbsp;&nbsp;&nbsp;&nbsp;&nbsp;"Ne znam", doviknu.
<BR>&nbsp;&nbsp;&nbsp;&nbsp;&nbsp;Kraj njega se uspravi i Iber. "Ništa nema smisla", dodade on.
<BR>&nbsp;&nbsp;&nbsp;&nbsp;&nbsp;"Tražimo izlaz! Šta vidite?" ljutito povika Rendal.
<BR>&nbsp;&nbsp;&nbsp;&nbsp;&nbsp;"Kako bi izlaz izgledao?" žalostivo upita Iber.
<BR>&nbsp;&nbsp;&nbsp;&nbsp;&nbsp;"Vrata", odgovori mu Tornvil, ljuljajući se u mestu. "Sa velikom mesinganom kvakom."
<BR>&nbsp;&nbsp;&nbsp;&nbsp;&nbsp;Tog časa mu pred noge pade velika kap crnog mastila, poprskavši mu cipele i pantalone. Tupo je zurio u nju, a onda u nas. Šta sad? Padale su nove kapi, a iz njihovih mrlja po palubi dizala se para. Jedna me pogodi u leđa, i bila je toliko topla da me je opekla.
<BR>&nbsp;&nbsp;&nbsp;&nbsp;&nbsp;"Divno", vrisnu Šatro sa platforme. "Idemo pravo u pakao!"
<BR>&nbsp;&nbsp;&nbsp;&nbsp;&nbsp;Jurnusmo po palubi da se sklonimo od iznenadne paljbe vrelih, mastiljavih kapi. More je svuda unaokolo bilo ustalasano i naježeno od crne kiše, a masa površinskih sciona potonu uz glasno grgotanje. Šatro i Iber vrištali su na osmatračnici. Iber se spusti niz konope što je brže mogao, zaustavljajući se uz krik kad god bi ga neka kap pogodila u vrat ili leđa. Umalo da padne. Šatro je ležao na osmatračnici, sa rukama na potiljku, urličući nešto nerazumljivo.
<BR>&nbsp;&nbsp;&nbsp;&nbsp;&nbsp;Na prednjoj palubi nije bilo zaklona. Ugledah Majsnera kako trči sa komadima iskidanog jedra, dobacujući ih mornarima oko sebe. Iber se konačno spusti poslednjih nekoliko metara, uz bučan udar, i zgrabi od majstora za jedra komad platna. Svi su, pokriveni ili ne, hitali ka ulazima u potpalublje i gurali se da što pre siđu.
<BR>&nbsp;&nbsp;&nbsp;&nbsp;&nbsp;U opštoj gužvi zatekoh se tik uz drvodelju, Gusmao, u njenoj radionici u sredini broda, ispod gornje palube. Žmirkala je u nezvane uljeze. Nije izlazila na palubu otkako smo zašli u oluju. Nije bila radoznala osoba.
<BR>&nbsp;&nbsp;&nbsp;&nbsp;&nbsp;"Bože, na šta ličite", reče nam. "Šta se dešava tamo gore?"
<BR>&nbsp;&nbsp;&nbsp;&nbsp;&nbsp;Nekoliko sekundi niko od nas četvoro nije odgovarao. "Crna kiša", konačno reče Kisbeg, lica pokrivenog tamnim mrljama, gotovo neprepoznatljiv kraj krupne, crne prilike Talije Raj Diem.
<BR>&nbsp;&nbsp;&nbsp;&nbsp;&nbsp;"Ko kormilari?" upita Širla, prilazeći prolazom između drvodeljske radionice i ormana za jedra.
<BR>&nbsp;&nbsp;&nbsp;&nbsp;&nbsp;"Šimčisko je još gore. I Soterio je sa njim", reče Šankara.
<BR>&nbsp;&nbsp;&nbsp;&nbsp;&nbsp;Brod se propinjao. Crna kiša je bubnjala po palubi. Vazduh je postao zagušljiv, i vlaga se zgušnjavala sve dok nije postalo gotovo nemoguće disati. Širla mi položi ruku na mišicu. Poklopih je svojim dlanom, osećajući se kao dečak. Iz prolaza stiže Tornvil, dozivajući me. "Salap je napred", reče on, "u laboratoriji. Uneli su uzorke."
<BR>&nbsp;&nbsp;&nbsp;&nbsp;&nbsp;Obrisah lepljivu masu sa lica. Tamo gde se zgusnula, mada ne sasvim osušena, mogla je da se skine, ne ostavljajući nikakvog traga na koži. Potom dodirnuh Širlino lice, pokušavajući da je obrišem. Zadržala mi je ruku i malo se odmakla, ali smešila se. "U očima je", reče.
<BR>&nbsp;&nbsp;&nbsp;&nbsp;&nbsp;Gusmao se utom dovoljno pribra da nas izbaci iz svoje radionice. "Ne znam šta se dešava gore, ali kapetan hoće da dobije ovu burad i sanduke." Isterala nas je u hodnik, gde je vazduh, zbog udaljenosti ventilacije, bio još gušći.
<BR>&nbsp;&nbsp;&nbsp;&nbsp;&nbsp;"Hoćeš sad da radiš?" upita Kisbeg, zavirujući u njenu malenu radionicu.
<BR>&nbsp;&nbsp;&nbsp;&nbsp;&nbsp;"Hoću da dišem, pobogu", reče Gusmao i zalupi mu vrata pred nosom.
<BR>&nbsp;&nbsp;&nbsp;&nbsp;&nbsp;Bubnjanje prestade posle nekoliko minuta. Čuli smo kako se pojačava vetar, po škripanju konopa i jedara. Poslasmo Ridjela da proviri i vidi šta se zbiva. Popeo se uz stepenice i podigao poklopac. "Salap je tamo napolju", reče. "Ono crno ne pada više, ali ima ga svuda po palubi. Eno kapetana - i Rendala."
<BR>&nbsp;&nbsp;&nbsp;&nbsp;&nbsp;Žurno se popesmo na palubu i vratismo se tamo gde smo bili pre početka crne kiše, svi sem Ibera, koji stade pod glavno drvo, dozivajući Šatra. Šatro se javi i reče da silazi. Utom prođe Soterio, pola umazan, pola čist, kao harlekin na festivalu. Nije komentarisao Iberovo oklevanje da se vrati na osmatračnicu.
<BR>&nbsp;&nbsp;&nbsp;&nbsp;&nbsp;Svuda oko broda lebdelo je pramenje magle. Temperatura vazduha porasla je bar za deset stepeni, i naša umrljana odeća lepila se za nas. Grlo mi je bilo suvo, ali burići sa vodom na palubi bili su prevrnuti i otklopljeni, i ono malo vode unutra bilo je puno mastila. Leo Frej, kuvar, i njegov pomoćnik Dodaj isprazniše ih u more i pođoše pod palubu da donesu još vode.
<BR>&nbsp;&nbsp;&nbsp;&nbsp;&nbsp;Salapu su lice i brada blistali od mastila. Njegove jasno bele oči sijale su sa crnog lica, a mastilo mu se sušilo na koži. "Ova topla voda", reče, "biće potisnuta napolje, da zagreje ivicu oluje. Ako ostanemo sa njom, možda ćemo moći da iziđemo."
<BR>&nbsp;&nbsp;&nbsp;&nbsp;&nbsp;Kapetan je stajao kraj Salapa, sa pocrnelim peškirom u ruci. "Zašto tako misliš?" upita.
<BR>&nbsp;&nbsp;&nbsp;&nbsp;&nbsp;Salap podiže ruke. "Negde visoko u oluji scioni šire crni pigment u oblake vlage, i pigment upija sunčevo svetlo. Kada oblaci dostignu najvišu temperaturu, izbacuju vrelu kišu u more, zagrevajući i njega. To je deo paklene mašine ovog stvorenja. Scioni u vodi upijaju crni pigment, more postaje mlečno belo, i... guraju ga napolje, puno toplote..." Slegnuo je ramenima, kao da se to podrazumeva samo po sebi. "Pretpostavljam da u srcu ove zveri postoje velike površine leda, kao u zamrzivaču... Vazduh se hladi i pada." Uze od kapetana peškir i obrisa lice. "Brod jadno izgleda", reče.
<BR>&nbsp;&nbsp;&nbsp;&nbsp;&nbsp;Kapetan zatrese glavom. "Samo da pratimo struju?"
<BR>&nbsp;&nbsp;&nbsp;&nbsp;&nbsp;"Verujem da će opet postati gadno", reče Salap. "Ali možda možemo da iziđemo, i da se pri tom operemo."
<BR>&nbsp;&nbsp;&nbsp;&nbsp;&nbsp;More je svuda oko broda postajalo mlečno belo. Salap je zadovoljno klimao glavom. Tornvil se smešio i odmahivao glavom, kao da ga zabavlja novi mađioničarski trik.
<BR>&nbsp;&nbsp;&nbsp;&nbsp;&nbsp;Kapetan je stajao zadubljen u misli, cimajući prstima bradu, odsutnog pogleda. "Oluja će izliti ovu vodu negde duž spoljašnje ivice, svakako noću. Da li to misliš?" upita Salapa.
<BR>&nbsp;&nbsp;&nbsp;&nbsp;&nbsp;"Tačno", odgovori ovaj. "Noćni vazduh će se zagrejati svuda oko ivice, i brzo će se podići dok se okolni vazduh hladi. Vazdušni pokrivač u središtu sistema će se spustiti... I oluja će skupiti dovoljno energije za sutra."
<BR>&nbsp;&nbsp;&nbsp;&nbsp;&nbsp;"Imaćemo da Lenku prikažemo dva čuda", reče Kajzer-Bah.
<BR>&nbsp;&nbsp;&nbsp;&nbsp;&nbsp;Vetar ponovo poče da jača. Svuda oko broda pojaviše se kolone jeguljastih, crnih sciona, tankih, krivdavih linija koje su se kretale u pravcu vetra i klizile između linija kao da prate površinu ogromne geografske karte. Talasi su takođe rasli dok smo jedrili ka zidu magle, sada iskidanom, koji je otkrivao unutrašnjost izmučenog, nabreklog, belog oblaka iza sebe.
<BR>
<BR>&nbsp;&nbsp;&nbsp;&nbsp;&nbsp;Izlazak iz oluje bio je jedva manje upečatljiv i naporan nego ulazak u nju. Desetinama milja bili smo nošeni preko mlečnog mora, kroz sloj za slojem magle, gustih oblaka, brzih pljuskova koji su ostavljali dugačke pruge, mrlje i vrtloge crne boje na palubi i oplati broda. Krmeni jarbol, krstak i svi kursevi, rašireni da povećaju brzinu broda, takođe su nosili razmazane i krvave potoke crnila.
<BR>&nbsp;&nbsp;&nbsp;&nbsp;&nbsp;Iza nas se ponovo začulo tutnjanje, pravilna lupa malja od koje mi se krv ledila. Nisam želeo da ikada više čujem takav zvuk. Osećao sam se kao parazit u ogromnom, pulsirajućem srcu.
<BR>&nbsp;&nbsp;&nbsp;&nbsp;&nbsp;Još sam očekivao smrt. To je, izgleda, važilo za većinu posade, ali ponašali su se vrlo uzorno. Tiho su radili, usmereni na brod. Svakako je postojalo iskušenje da se pilji u čuda, u moć oko nas, sve dok nismo bili puni užasa kao boce.
<BR>&nbsp;&nbsp;&nbsp;&nbsp;&nbsp;Nebo su ispunila jata pterida nalik na slepe miševe, probijajući uskovitlanu, neravnomernu tavanicu od oblaka i hitajući ka nekom nepoznatom mestu u sistemu oluje. Mlečno more podizalo se u osmometarske talase nalik na vrhove živih puslica, zasipajući palubu bledom kišom i srebrnastim potočićima; talasi su porasli na deset metara, a potom su se ponovo pretvorili u bezoblična, sveproždiruća čudovišta, dok su kolone jeguljastih sciona nestale.
<BR>&nbsp;&nbsp;&nbsp;&nbsp;&nbsp;Naleti hladnijeg vazduha slivali su se kroz pukotine u oblacima, izazivajući isparavanje mora, sve dok na kraju u opštoj belini nismo mogli da vidimo ništa. Tornvil i ja smo nastavili da vršimo merenja barometrom i termometrom, prinoseći instrumente tik ispred očiju zbog neprozirne magle, pokušavajući da zapisujemo u nove beležnice, ili dovikujući brojke kapetanu, koji ih je unosio na svoju tablicu.
<BR>&nbsp;&nbsp;&nbsp;&nbsp;&nbsp;Posle pola sata napetosti magla nestade.
<BR>&nbsp;&nbsp;&nbsp;&nbsp;&nbsp;Van oluje padala je noć, ali unutra je more svetlucalo bledim sjajem koji se odbijao od oblaka. Prvi put u oblacima iznad nas blesnu munja, nema i bleda, nalik na sveću iza prozorskih zavesa. Taj bledi sjaj pojavljivao se ovde, onde, napred i pozadi, topla, narandžasta boja u opštoj modrini.
<BR>&nbsp;&nbsp;&nbsp;&nbsp;&nbsp;Voda se prelivala preko palube i sve zapljuskivala mirisom vlažnog tla, a potom je počela da zaudara na mešavinu melase i amonijaka. Pokrili smo lica svim krpama koj smo mogli da nađemo, uključujući i ukrućene, izgužvane ostatke jedara koje je Majsner doneo da nas zaštiti od kiše vrelog mastila, ali zadah je bio sveprisutan.
<BR>&nbsp;&nbsp;&nbsp;&nbsp;&nbsp;Otkako je počela crna kiša, vazduh oko broda i nad morem bio je topao, otprilike trideset dva stepena. Sada smo sve češće prolazili kroz hladnije mase vazduha koje je more trebalo da ugreje. No, bledosrebrnasto more nije moglo da delotvorno oslobađa toplotu. Sledeći korak - ako je verovati Salapu - bio bi da okean ponovo postane crn ili da izvede nešto drugo što bi ubrzalo oslobađanje toplote.
<BR>&nbsp;&nbsp;&nbsp;&nbsp;&nbsp;Prvi oficir otišao je dole da proveri brodski sat. Rekao je da je osamnaest i trideset - dvadeset minuta po zalasku sunca. Jedrili smo kroz avetinjski sumrak, jedva sposobni da vidimo drugi kraj palube, uz bledo svetlucanje svetiljki kad je inženjer uspeo da pokrene vetrenjače. Brodski akumulatori bili su natopljeni vodom tokom oluje; da bi proradili, moraće im se oprati membrane i usuti nova destilovana voda. Radili smo pod svetlošću svetiljki pravo priključenih na vetrenjače, a i njihova krila bila su mokra i nesiguro su se okretala na stalnom vetru.
<BR>&nbsp;&nbsp;&nbsp;&nbsp;&nbsp;Sve što sam mogao da vidim kad bih pogledao napred, bili su prigušeni narandžasti blesci iza masnih crnih oblaka i svetlucavih vrhova talasa. Kolena i glava boleli su me od stalnog valjanja broda. Osećao sam i mučninu - da li od zadaha, propinjanja ili iznurenosti, to nisam mogao da zaključim i nije mi ni bilo važno. Salap mi dodade mali termometar, pa sam očitavao temperaturu svakih nekoliko minuta, a Tornvil je odgovarao očitavanjem barometra. Atmosferski pritisak na nivou mora na Lamarkiji iznosio je oko devet desetina zemaljskog, što je bilo prilično za stanovnike Čička, naviknute na nešto manje od toga; no, odlučeno je da se to nazove jednim barom.
<BR>&nbsp;&nbsp;&nbsp;&nbsp;&nbsp;Trideset stepeni i devet stotina četrdeset milibara. Trideset jedan stepen i devet stotina četrdeset tri milibara.
<BR>&nbsp;&nbsp;&nbsp;&nbsp;&nbsp;Kapetan je unosio naše brojke kad god nije izvikivao naređenja prvom oficiru, a i mi smo pokušavali da ih pišemo u beležnice. Posle nekog vremena, iako obuzet mučninom, morao sam da se smejem kad god smo izvikivali nove vrednosti. I Tornvil se cerio, lica polutamom pretvorenog u mrlju.
<BR>&nbsp;&nbsp;&nbsp;&nbsp;&nbsp;Munje su postajale sve jasnije kako smo izlazili iz zida obalka. Pred nama sam čuo nevidljiv hor cvrkuta i zvižduka, kako prelazi preko pramca zdesna nalevo, kao da nas u tami izaziva jato nepoznatih ptica.
<BR>&nbsp;&nbsp;&nbsp;&nbsp;&nbsp;Blesci dvokrakih munja otkrili su zmijske glave koje su se pomaljale iz vode, oivičene bledoplavim sjajem; njihale su se na površini, cvrkućući i zviždeći.
<BR>&nbsp;&nbsp;&nbsp;&nbsp;&nbsp;"Sirene!" doviknuh Tornvilu. Kapetan me prostreli pogledom, ali zvuk je postajao sve glasniji. Pokušao sam da jasnije vidim zmije, ali ostajale su bezlične, glatke, polako se podižući i ispravljajući, ili tonući napola savijene, nalik na mlitave udice. Ponovo ugledah niska, ravna ostrva kako plutaju između skupina zmija, ali sada bez kula, pokrivena zaobljenim kvrgama.
<BR>&nbsp;&nbsp;&nbsp;&nbsp;&nbsp;Ono malo razmišljana za koje sam bio sposoban bilo je grozničavo. Zamišljao sam kibernetske kontrolne sisteme unutar oluje, kako osećaju i vode je, kraljice zveri-oluje kako šalju jata pterida na jednu stranu, jata riba na drugu, prizivajući zmije i ređajući jegulje preko belog mora, teraju talase da rastu i vetrove da se greju ili hlade. Misli mi se zapletoše, i kada bih izvikivao temperaturu, vazduh kao da je odgovarao; verovao sam da ga ja kontrolišem, da usklađujem sve što smo tek nazirali i što nisam ni počeo da shvatam.
<BR>&nbsp;&nbsp;&nbsp;&nbsp;&nbsp;Preko pramca nam pljusnu neobično veliki talas, gurnuvši nas u još tamniju i smrtonosniju noć. Opet sam izgubio beležnicu, i našao sam se na kraju sigurnosnog konopca, vrteći se, a onda lupih o palubu i otkotrljah se. Iz vode su se čuli prigušeni glasovi, nalik na mrmljanje, mehurasti šapat, i nešto mi dodirnu nogu. Brzo spustih ruku, naslepo, da ga oteram, i prsti mi se sklopiše oko glatke, tamne površine nalik na tvrdu gumu. Migoljila mi se pod prstima, a onda me je ubola. Umalo otvorih usta da vrisnem, ali neki nagon me natera da stisnem zube.
<BR>&nbsp;&nbsp;&nbsp;&nbsp;&nbsp;Oči su me pekle od morske vode dok sam pokušavao da dospem do površine i sigurnosti; glava mi iznenada izbi na vazduh. Bio sam siguran da sam pao preko ograde. Sigurnosno uže je puklo. Tresnuh ponovo o palubu, uspravih se na noge i odupreh se poslednjim naletima vode. Svetla su gorela i u visini i sa obe strane. Bio sam povučen sa prednje palube na glavnu. Ostali su se zbili oko mene. "Gde je kapetan?" povikah. "Gde je Tornvil?"
<BR>&nbsp;&nbsp;&nbsp;&nbsp;&nbsp;Majsner, koji mi je bio najbliži, bio je ponesen na ogradu broda i tu se sklupčao kao uplašeno dete. Pod mutnim sjajem svetiljki pogledah ruku, zamagljenih očiju, i videh da mi sa dlana curi tanak mlaz krvi; upitao sam se hoću li umreti, a onda shvatih: uzorkovan sam.
<BR>&nbsp;&nbsp;&nbsp;&nbsp;&nbsp;To me je nateralo da se opet nasmejem. Kad sam čuo Tornvilov uzvik sa pramca, i kapetana kako glasno proklinje i izvikuje naređenja kako bi umirio brod, počeo sam da ržem kao mazga. Šatro projuri kraj mene, pogleda me, odmahnu glavom i nastavi dalje. To mi se učinilo još smešnije. Čam i Šimčisko proviriše iz ulaza u potpalublje. Šimčisko mi priđe i spusti mi ruke na ramena.
<BR>&nbsp;&nbsp;&nbsp;&nbsp;&nbsp;"Nemoj me tresti", povikah. "Nisam histeričan. Samo je smešno." Da bih dokazao da sam pri sebi, smesta se uozbiljih i pribih nos uz njegov, gledajući ga zakrvavljenim očima.
<BR>&nbsp;&nbsp;&nbsp;&nbsp;&nbsp;"Voda je crna!" prodera se on, uzmičući. Osvrnuh se, i zaista, paluba je bila pokrivena mastilom, kao i ja.
<BR>&nbsp;&nbsp;&nbsp;&nbsp;&nbsp;"Šta to znači?" upita on.
<BR>&nbsp;&nbsp;&nbsp;&nbsp;&nbsp;"Mislim da je dobro", rekoh. Potom strgoh jednu njegovu ruku sa svog ramena, žurno je protresoh, smešeći se, i pođoh napred na svoje mesto.
<BR>&nbsp;&nbsp;&nbsp;&nbsp;&nbsp;Tog trenutka mi ništa nije bilo važno sem to da sam živ. Da me je neko upitao za moju misiju, za bilo koju tajnu koju sam ikada primio da čuvam, sve bih rekao.
<BR>&nbsp;&nbsp;&nbsp;&nbsp;&nbsp;Ništa mi nije bilo važno sem smeha i života.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
