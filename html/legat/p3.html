<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Put od pristaništa bio je popločan kamenjem i šljunkom. Nosio je sveže tragove širokih guma, koje su raskopale delove sa šljunkom. Oni krivudavi komadi blata na pristaništu mogli su pasti sa takvih guma. Zaključio sam da je neko prenosio krupnu opremu putem do doka.
<BR>&nbsp;&nbsp;&nbsp;&nbsp;&nbsp;Bacivši mlaz svetlosti preko silve, primetio sam rupe i rascepe na nekoliko debala blizu puta. Zavukao sam prst nekoliko centimetara u jednu rupu i osetio na dnu čvrst predmet: metak. Ponovo sam pogledao tela na pristaništu, pokušavajući da sklopim činjenice.
<BR>&nbsp;&nbsp;&nbsp;&nbsp;&nbsp;Odbacio sam mogućnost da je Larisa ubila ljude na pristaništu. U ovom času to nije imalo nikakvog smisla. Jedini preostali mogući zakljčak bio je da su pucnji ispaljeni sa čamaca na reci.
<BR>&nbsp;&nbsp;&nbsp;&nbsp;&nbsp;Duž puta su išle uzane cevi na gvozdenim podupiračima. Sagnuo sam se da pogledam cevi i osetio vlagu kako kaplje sa njihove donje polovine. Primetio sam sićušne rupe okrenute napolje, ka silvi. Onjušio sma kapljicu na prstu. Tečnost u cevima bila je mirišljava, kiselkasto-mošusna. Pretpostavio sam da iz cevi prska nešto što je scionima neprijatno, što je način da se spreči zarastanje puta i sela - ili napad na njih.
<BR>&nbsp;&nbsp;&nbsp;&nbsp;&nbsp;Nešto krupno i nejasno zanjihalo je debla uz blag zvuk mljackanja u žbunju. Ispod blistavih zvezda ugledao sam dva dugačka, vijugava vrata, ili ruke, kako beru suncobrane i lepeze; nisu pasli, nego su kidali uz duge, šuškave zvuke i sekli ih brzim škljocajima bledosjajnih, plavih zuba. Visoko sam podigao svetiljku, ali neusmereni zrak ništa nije otkrio. Svaka ruka se podizala iz tamnog središnjeg tela i dosezala šest ili sedam metara iznad moje glave. Sve zajedno je bilo veliko koliko dve odrasle žirafe.
<BR>&nbsp;&nbsp;&nbsp;&nbsp;&nbsp;Ubrzao sam korak, opet osećajući da se ježim.
<BR>&nbsp;&nbsp;&nbsp;&nbsp;&nbsp;Put se proširio i došao do okrugle kule od žućkastog kamena, koja se izdizala iznad silve. Put se tu delio i zaobilazio po ivici čistinu iza nje. Na čestini se nalazilo središte sela Mesečina. Jednospratne kamene kuće, kvadratnog oblika i građene u parovima, sa šiljatim krovovima na dve vode, nalik na spavaonice, činile su četvorougaonik severno od tornja.
<BR>&nbsp;&nbsp;&nbsp;&nbsp;&nbsp;Prešao sam preko trga, bacajući levo i desno nejasno svetlo. Na trgu je bilo još leševa. Na sredini sam zastao kraj jednog tela, žene neodređenih godina, sa metkom prosviranim kroz čelo. Na trgu, površine možda četvrt hektara, izbrojao sam dvadeset dva tela. Svi su bili ubijeni hicima iz malokalibarskog kinetičkog oružja: pištolja nešto manje moćnih od onog koji sam nosio za pojasom.
<BR>&nbsp;&nbsp;&nbsp;&nbsp;&nbsp;Stajao sam nasred trga, pokušavajući da se smirim. Slab vetar i ritmično škripanje vrata. Svež, vlažan vazduh, leševi, tišina, blistav dvostruki luk zvezdanih oblaka i pojas sjajnih zvezda izazvali su trenutak vrtoglavice. Brzo sam se savladao, ali plamen gneva bilo je mnogo teže kontrolisati.
<BR>&nbsp;&nbsp;&nbsp;&nbsp;&nbsp;Daleko od stoleća kulture i političkog iskustva, daleko od svih ograničenja i nametnutih sistema desetina miliona sugrađana, useljenici su nazadovali. Ponovo je počeo stari ljudski sistem nasilnih sukoba. No, moja uputstva nisu se odnosila na spasavanje divarikatskih useljenika.
<BR>&nbsp;&nbsp;&nbsp;&nbsp;&nbsp;Glavna briga bila mi je Lamarkija. Nisam došao ovamo da bih bio umešan u glupi rat.
<BR>&nbsp;&nbsp;&nbsp;&nbsp;&nbsp;Prešao sam trg po dijagonali i stigao do severnog kraja najbliže spavaonice. Tiho sam se popeo uz stepenice i zavirio kroz otvorena vrata. Dok sam mahao svetiljkom da osvetlim dugačak i mračan hodnik, pod prstima sam osećao čvrstu, zrnastu strukturu dovratka. Po Redhilovoj enciklopediji, najčešće 'drveće' ove zone zvalo se lizbus - Elizabetin bambus. Vrata su bila načinjena od ksile - što je useljenička reč za drvenasti materijal dobijen od arborida; u ovom slučaju posredi je bilo tkivo lizbusovog stabla, spiralno odvojeno u slojevima. Stablo se moglo naprosto oboriti, očistiti od krošnje i nisko izraslih suncobrana, a zatim uhvatiti za ivicu i čitavo razmotati.
<BR>&nbsp;&nbsp;&nbsp;&nbsp;&nbsp;Odmahnuo sam glavom. Stare navike - um ponosno prikazuje novostečena znanja, kao da se štiti.
<BR>&nbsp;&nbsp;&nbsp;&nbsp;&nbsp;Ušao sam u zgradu i počeo da tražim, ne leševe - mada sam našao desetak - nego informacije. Zgrada je bila potpuno opremljena i imala je električno svetlo. Pretresao sam pisaće stolove, ormane i ladice, pažljivo vraćajući sve na mesto. Pretražio sam džepove i opremu leševa, kriveći lice zbog lešinarskog posla, ali nadao sam se da ću naći još koju tablicu. Nisam ih našao.
<BR>&nbsp;&nbsp;&nbsp;&nbsp;&nbsp;Pljačkanje leševa nije spadalo u uputstva koja sam dobio, ali pod ovim okolnostima nije bilo potpuno nečasno. Na spratu sam ušao u gradonačelnikovu kancelariju i našao primitivnu oglasnu tablu načičkanu podacima o selu. Bile su tu mape monokulturnih useva i tablice sa prinosima, grafikon rasta stanovništva tokom poslednjih dvadeset godina - prošle godine ih je bilo najviše, stotinu pedeset - i kartu sela. Dodirnuo sam trnolike pribadače kojima je karta bila pričvrćena i primetio da je preko nje stajala druga, novija, i da je bila otrgnuta, ostali su samo uglovi. Tako je ostala otkrivena starija karta, sva išarana olovkama.
<BR>&nbsp;&nbsp;&nbsp;&nbsp;&nbsp;Izišao sam iz zgrade i pogledao tamno nebo. Skupili su se oblaci, tanke uporedne linije nepravilne izmaglice na zvezdanoj pozadini. Oba meseca su zašla.
<BR>&nbsp;&nbsp;&nbsp;&nbsp;&nbsp;Uskoro će svanuti.
<BR>&nbsp;&nbsp;&nbsp;&nbsp;&nbsp;Pre nego što sam pretražio sledeću spavaonicu, pošao sam ka staklenicima i njivama malo severnije, iza postrojenja za preradu vode. Dve bele keramičke cevi nosile su vodu iz reke do postrojenja, koje ju je filtriralo, ali ne i zagrevalo ili drugačije tretiralo. Ljudski mikrobi (ono malo njih koji su preživeli prečišćavanje i prenošenje na Čičak) izgleda da na Lamarkiji nisu obitavali. Biološke niše bile su ili suviše uske ili već zauzete.
<BR>&nbsp;&nbsp;&nbsp;&nbsp;&nbsp;Elektrana je bila zasnovana na jednostavnoj tehnologiji. Dva hektara silve bila su posečena i raščišćena, i stabla lizbusa sada su služila kao držači za elektrolitsku membranu. Vodonik je brzo i delotvorno izvlačen iz vode pomoću sunčeve svetlosti i čuvan u rezervoarima. Membrane su takođe neposredno stvarale struju - dvoslojnom tehnologijom, koja se lako mogla proizvesti iz sirovih organskih materijala.
<BR>&nbsp;&nbsp;&nbsp;&nbsp;&nbsp;Podigao sam svetiljku i onjušio je. Nije bila na naftu ili neko drugo tečno gorivo, nego je koristila jonizatorsko kolo koje je poigravalo baš kao plamen, uronjeno u supernabijen hemijski rastvor. Lepo, ali ne i delotvorno. Možda je služilo kao ukras ispred zgrade. Nisam video druge svetiljke, a gradska elektrana bila je uništena kratkim postupkom - nije bilo rezervoara za gorivo i transformatora. Nedostajale su jonske ćelije, generatori i sva ostala teška oprema.
<BR>&nbsp;&nbsp;&nbsp;&nbsp;&nbsp;Kao i sva seoska deca. Nisam našao nijedan leš osobe mlađe od dvadeset godina.
<BR>&nbsp;&nbsp;&nbsp;&nbsp;&nbsp;Znači, ukradeni su oprema i deca. Preneseni su nizvodno, možda. Pljačkaši - brionisti, kako reče žena - želeli su metal. Lamarkija je bila siromašna visokokvalitetnim metalnim rudama, a useljenici se očito nisu upuštali u ozbiljnije rudarenje.
<BR>&nbsp;&nbsp;&nbsp;&nbsp;&nbsp;Seoski komunikacioni centar nekada se nalazio u maloj zgradi tridesetak metara zapadno od elektrane. Oprema - jednostavni radio-aparati, sudeći po tragovima i nešto dodataka što je ostavljeno - sva je uklonjena. Pred ulazom su ležala još tri tela.
<BR>&nbsp;&nbsp;&nbsp;&nbsp;&nbsp;Pregledao sam mračnu staklaru i njive, stotinu hektara raščišćene zemlje otete od silve. Pljačkaši su ostavili veći broj kolica, ali su uzeli sve električne traktore. To je objašnjavalo one duboke tragove guma na putu ka pristaništu. Verovatno su upotrebili traktore da prevezu transformatore, generatore i ostalo što su pokrali u selu.
<BR>&nbsp;&nbsp;&nbsp;&nbsp;&nbsp;Zamislio sam prikolicu punu dece koja plaču i vrište. Stegao sam zube i pošao u drugu spavaonicu.
<BR>&nbsp;&nbsp;&nbsp;&nbsp;&nbsp;Unutra je bila gomila leševa. Tragovi krvi po hodnicima i stepenicama pokazivali su kakva je akcija preduzeta protiv Mesečine. Pljačkaši su očito hteli sa spale ovu zgradu zajedno sa telima unutra. Ko zna zašto, to nisu uradili, pa su ostavili tela na trgu i u drugoj spavaonici, a možda ih je bilo i po kućama. Očito je neko zaključio da je važnije odneti opremu i decu pre nego što stigne pomoć.
<BR>&nbsp;&nbsp;&nbsp;&nbsp;&nbsp;Meci u drveću.
<BR>&nbsp;&nbsp;&nbsp;&nbsp;&nbsp;Možda ih je nekolicina - Larisa, njena rođaka, Nkvano i onaj četvrti - preživela napad i pošla na pristanište. Zamislio sam usamljeni čamac ostavljen da dokrajči preživele kad se pojave iz džungle.
<BR>&nbsp;&nbsp;&nbsp;&nbsp;&nbsp;Ili su možda poginuli prvi, čim su čamci stigli.
<BR>&nbsp;&nbsp;&nbsp;&nbsp;&nbsp;Tad sam se setio Nkvanove tablice. Ovde će tablice biti na ceni. Nisam našao nijednu sem te, a nju su ostavili. To me je ubedilo da su Nkvano i ostali ubijeni poslednji.
<BR>&nbsp;&nbsp;&nbsp;&nbsp;&nbsp;Ovoliko nasilje bilo je nešto novo za Lamarkiju.
<BR>&nbsp;&nbsp;&nbsp;&nbsp;&nbsp;Prošao sam nekako kraj leševa, uza zid, držeći svetiljku visoko, osećajući da mi čizme tonu u meko meso, osećajući klizanje ruku, nogu i trupova, slušajući bizarne zvuke iz mrtvih, pritisnutih grudi. Pazio sam da ne gledam u otekla lica boje trulog voća. Oči su mi već bile pune suza, a želudac mi se grčio od smrada. Nikada u životu nisam se suočio sa toliko bliske, usredsređene smrti. Popeo sam se na sprat i naslonio se na zid. Nisam se sećao da sam ikada ranije osećao potrebu za povraćanjem.
<BR>&nbsp;&nbsp;&nbsp;&nbsp;&nbsp;Brzo je prošlo. Opet sam se uspravio.
<BR>&nbsp;&nbsp;&nbsp;&nbsp;&nbsp;Iz bočne sobe dopro je zvuk. Zastao sam, oslušnuo, kucnuo o zid.
<BR>&nbsp;&nbsp;&nbsp;&nbsp;&nbsp;"Ko si ti?" javio se slab muški glas. "Oh, ubij me i budi proklet."
<BR>&nbsp;&nbsp;&nbsp;&nbsp;&nbsp;"Jesi li naoružan?" upitah.
<BR>&nbsp;&nbsp;&nbsp;&nbsp;&nbsp;Nije bilo odgovora. Kleknuo sam i stavio svetiljku pred vrata. Niko nije pucao u nju. Provirio sam i ugledao sobu punu kutija i sanduka, a na kutije je bio naslonjen čovek. Sa mesta odakle sam gledao video sam mu samo noge, pocepane pantalone pocrnele od zgrušane krvi. Ustao sam i polako ušao.
<BR>&nbsp;&nbsp;&nbsp;&nbsp;&nbsp;Ležao je raširenih ruku u gomili knjiga i hartije, očiju uperenih u tavanicu. Izgledalo je da mu je sedamdeset pet ili osamdeset godina, bio je sed, lica zboranog ne samo od starosti. Grčevito je držao bocu vode i taman, ižvakan komad nečega - možda hleba. Čučnuo sam kraj njega. Okrenuo je glavu ka svetiljki i začkiljipo. "Jesi li video? Jesi li ih doveo?" upitao je.
<BR>&nbsp;&nbsp;&nbsp;&nbsp;&nbsp;"Samo sam ja tu", rekoh.
<BR>&nbsp;&nbsp;&nbsp;&nbsp;&nbsp;Čovek je pružio ruku i opipao mi rukav. "Ostavili su nas", rekao je. "Jesi li ti...?" Nije mogao da izgovori reč.
<BR>&nbsp;&nbsp;&nbsp;&nbsp;&nbsp;"Ja sam istraživač. Upravo sam stigao."
<BR>&nbsp;&nbsp;&nbsp;&nbsp;&nbsp;"Čamcem?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Nema drugih čamaca? Nema disciplinaca?"
<BR>&nbsp;&nbsp;&nbsp;&nbsp;&nbsp;"Još ne. Jesi ozbiljno povređen?"
<BR>&nbsp;&nbsp;&nbsp;&nbsp;&nbsp;"Prilično. Umreću. Zaista treba da umrem."
<BR>&nbsp;&nbsp;&nbsp;&nbsp;&nbsp;Bio je ranjen u grudi i ruku, i kao da je povrh toga isečen i noževima. Nisam mogao ničim da mu pomognem. U vodovodu nije bilo vode, nije bilo struje, ni lekova. Upitao sam može li da opiše napadače.
<BR>&nbsp;&nbsp;&nbsp;&nbsp;&nbsp;"Sve smo predvideli", mrmljao je čovek, izvivši se ispod mojih prstiju. "Sve je kako sam im rekao." Nemo je pokretao usne, jedva izgovorivši ime. "Brionisti, naravno. General Bejs. Ko bi drugi bio?"
<BR>&nbsp;&nbsp;&nbsp;&nbsp;&nbsp;"Odakle?"
<BR>&nbsp;&nbsp;&nbsp;&nbsp;&nbsp;"Odnekud blizu. Bejs je otplovio iz Nadervila u Hsiu i tamo napravio bazu. Njegovi brodovi tokom noći šalju čamce uzvodno. Danju se kriju. Traže rude, metale i mašine. Sve šalju na istok, u Hsiu." Hsia je bila veliki kontinent severoistočno od Elizabetine Zemlje, dve hiljade kilometara preko Darvinovog mora.
<BR>&nbsp;&nbsp;&nbsp;&nbsp;&nbsp;"A deca?" upitah.
<BR>&nbsp;&nbsp;&nbsp;&nbsp;&nbsp;Čovekovo lice se zgrčilo od brige. "Sva. Bejs ih uzima za Briona."
<BR>&nbsp;&nbsp;&nbsp;&nbsp;&nbsp;"Kako se zoveš?"
<BR>&nbsp;&nbsp;&nbsp;&nbsp;&nbsp;"Fič." Olizao je usne. "Sander Darsi Fič. Lekar. Uzeli su sve lekove. I svu opremu."
<BR>&nbsp;&nbsp;&nbsp;&nbsp;&nbsp;"Zašto su sve pobili?"
<BR>&nbsp;&nbsp;&nbsp;&nbsp;&nbsp;"Osim mene", reče Fič.
<BR>&nbsp;&nbsp;&nbsp;&nbsp;&nbsp;"I žene."
<BR>&nbsp;&nbsp;&nbsp;&nbsp;&nbsp;"Koje?"
<BR>&nbsp;&nbsp;&nbsp;&nbsp;&nbsp;"Larisa Strik-Kašemu."
<BR>&nbsp;&nbsp;&nbsp;&nbsp;&nbsp;Čak i izmučen bolovima, napravio je grimasu. "Blesava kučka. Njen muž je mislio da treba da se pogađamo sa brionistima."
<BR>&nbsp;&nbsp;&nbsp;&nbsp;&nbsp;"Zašto su sve pobili?"
<BR>&nbsp;&nbsp;&nbsp;&nbsp;&nbsp;"Oh, biće dvoraca i bogataša i Lamarkija će se klanjati njihovoj volji." Stao je poluglasno da peva. Čvrsto je zažmurio i počeo da se njiše napred-nazad, tako da je kutija na koju se oslanjao počela da šuška i škripi. Potom se naglo zgrčio, otvorio oči i pružio ruku ka meni.
<BR>&nbsp;&nbsp;&nbsp;&nbsp;&nbsp;"Tajna", reče. "Velika tajna."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Doći će Heksamon. Da li veruješ?"
<BR>&nbsp;&nbsp;&nbsp;&nbsp;&nbsp;"To je neizbežno", rekoh.
<BR>&nbsp;&nbsp;&nbsp;&nbsp;&nbsp;"Imam odeću za njih, i zalihe. Odbačeno odelo. Evo ovde. Vodim dobrotvorno skladište. Zato sam se sakrio umesto da se borim. Mislio sam da će doći, kad vide ovo. Ovde mogu da biraju. Naravno, ako pošalju hiljade... nije dovoljno."
<BR>&nbsp;&nbsp;&nbsp;&nbsp;&nbsp;"Čekao si?" upitah.
<BR>&nbsp;&nbsp;&nbsp;&nbsp;&nbsp;"Otišao je pre trideset sedam godina", reče Fič. "Uzeo je ključnjaču i naprosto otišao. Možda nije uspeo." Zakašljao se i stresao se. "Gadno smrdi. Tajna. Molim te, sad moram da kažem."
<BR>&nbsp;&nbsp;&nbsp;&nbsp;&nbsp;"U redu je", rekoh.
<BR>&nbsp;&nbsp;&nbsp;&nbsp;&nbsp;Starac je pružio ruke i dodirnuo mi lice prstima prekrivenim skorenom prljavštinom. "Ne poznajem te, ne znam nikoga nalik na tebe", rekao je, razgledajući me, pogotovo tanku košulju i vrećaste, tamne pantalone. "Obučen si na stari način, kao kada smo tek stigli. A i izgledaš drugačije." Oči su mu sinule. Otvorio je usta. "Uzmi ovo odelo. Tvoje je potpuno pogrešno. Tako ti Dobrog Čoveka, da li te gušim?"
<BR>&nbsp;&nbsp;&nbsp;&nbsp;&nbsp;Odmahnuo sam glavom. Trudio se da ustane, ali je opet pao, a noge su mu se batrgale kao štapovi.
<BR>&nbsp;&nbsp;&nbsp;&nbsp;&nbsp;"Tako ti zvezde, sudbine i daha", kreštao je, oblizujući usne, "budi dobar prema meni, sačuvaj me od ruke ponosa. Zvezdo, izvore života, kome ću se vratiti da budem ponovo stvoren, izbriši moje grehe..."
<BR>&nbsp;&nbsp;&nbsp;&nbsp;&nbsp;Oči su mi se opet ovlažile kad sam začuo staru molitvu, i počeo sam da govorim zajedno sa starcem. U glas:
<BR>&nbsp;&nbsp;&nbsp;&nbsp;&nbsp;"...i pročisti, veži moje atome za nešto više, pošalji moju svetlost daleko, drugima koji istinski vide. U kracima velikih galaksija leži spasenje, i tamo ćemo poći, da plešemo u beskrajnoj radosti nedužni ples oslobođeni ruke." Starčev glas je utihnuo, i završio sam sam. "U ime Dobrog Čoveka, tajni Logosa, Sudbine i Daha i Duše, neka bude tako u dubokim vremenima."
<BR>&nbsp;&nbsp;&nbsp;&nbsp;&nbsp;"Ti", reče Fič i nemoćno me steže za ruku. "Jesi li sam?"
<BR>&nbsp;&nbsp;&nbsp;&nbsp;&nbsp;Niz obraze su mi tekle suze. "Da", rekoh.
<BR>&nbsp;&nbsp;&nbsp;&nbsp;&nbsp;"Uzmi odeću. Spasi nas od ovoga što smo učinili. Neka ti služi sećanje na Dobrog Čoveka."
<BR>&nbsp;&nbsp;&nbsp;&nbsp;&nbsp;Prestao je da diše. To je bio kraj. Bio je mrtav. Boca vode se prevrnula i počela da ističe. Uspravio sam je, a onda poprskao starca po licu. Slobodan od ruke i njenih klopki. Oproštaj. Kleknuo sam kraj tela, čvrsto stegnutih usana.
<BR>&nbsp;&nbsp;&nbsp;&nbsp;&nbsp;Ustao sam posle nekoliko minuta, na ivici nerava. Kao što je Fič predložio, pretražio sam kutije u potrazi za starom odećom i viškovima stvari. Umesto svoje dosadašnje odeće uzeo sam čvrste, mada izlizane, pantalone i košulju, ali čizme sam zadržao. Uzeo sam i platneni ranac da ponesem tablicu i rezervnu odeću.
<BR>&nbsp;&nbsp;&nbsp;&nbsp;&nbsp;Napolju, u dvorištu, daleko od tragova krvi, zamazao sam čizme blatom. Potom sam se vratio na reku.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
