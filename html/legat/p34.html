<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33.
<P>&nbsp;&nbsp;&nbsp;&nbsp;&nbsp;Janoš i ja smo upravo stigli u moj novi stan. On će uskoro morati da ode; premijer mu je dozvolio da se prilično dugo bavi mnome, zbog nege i ispitivanja, ali ima mnogo drugih stvari, a Janoš može da ostavi samo ograničen broj bestelesnih duhova da rade njegov posao dok njegovo fizičko prisustvo ne postane neophodno.
<BR>&nbsp;&nbsp;&nbsp;&nbsp;&nbsp;Za deset goina u Heksamonu se mnogo promenilo. Umetnost duhova - projektovanja delimičnih ličnosti da obavljaju nečiji posao - napredovala je do neverovatne prefinjenosti.
<BR>&nbsp;&nbsp;&nbsp;&nbsp;&nbsp;"Jesi li ikada saznao zašto je Lenk uništio ključnjaču?" pita Janoš.
<BR>
<BR>&nbsp;&nbsp;&nbsp;&nbsp;&nbsp;Širla je bila sa mnom kada smo se iskrcali, sa Lenkovom glavnom skupinom, da odamo počast mrtvima. Brion, Hiša Čung i Frik nađeni su ubijeni i unakaženi. Lenk je tvrdio da su ih našli i ubili dezerteri iz Brionove armije. Nikada nisam imao razloga da poverujem u nešto drugo. Njihovim navodnim ubicama sudiće se na Tasmanu.
<BR>&nbsp;&nbsp;&nbsp;&nbsp;&nbsp;Sahranjeni su sa punim divarikatskim, naderitskim obredom, što je omogućilo Lenku da pokaže kako vreme i čast mogu da zaleče sve rane.
<BR>&nbsp;&nbsp;&nbsp;&nbsp;&nbsp;Nekoliko dana kasnije, 'Koragos' je otišao sa Hsie. Zbog neobičnog pretapanja, poslati su brodoovi sa Tasmana i Elizabetine zemlje, i počeli su prilični napori za evakuaciju stanovnika Nadervila. To će trajati mesecima, a Lenk nije hteo da bude tu ako nešto pođe naopako. Zahtevao je da ga Širla i ja pratimo do Tasmana.
<BR>&nbsp;&nbsp;&nbsp;&nbsp;&nbsp;Bejs je napustio Nadervil u maloj škuni, sa posadom od pet ljudi. Samo toliko ih je htelo sa njim.
<BR>&nbsp;&nbsp;&nbsp;&nbsp;&nbsp;Nikoga od njih više niko nije video.
<BR>
<BR>&nbsp;&nbsp;&nbsp;&nbsp;&nbsp;Širla je sedela na palubi 'Koragosa' u maloj sklopivoj stolici, pijuckajući čaj iz šolje. Nasmešila mi se kad sam prišao, uplašena, ali odlučna da to ne pokaže. Seo sam kraj nje, pa je i meni ponudila šolju. Otpio sam malo.
<BR>&nbsp;&nbsp;&nbsp;&nbsp;&nbsp;"Kada će nam pokazati?" upita ona.
<BR>&nbsp;&nbsp;&nbsp;&nbsp;&nbsp;"Večeras. Sada je zauzet organizovanjem stvari. On je i dalje Sposobni Lenk."
<BR>&nbsp;&nbsp;&nbsp;&nbsp;&nbsp;Širla se zagleda preko mora i poče da cvokoće zubima. Trgla se i savladala, ali izgledala je jadno. "Uskoro ćeš otići", reče. Imali smo tako malo vremena za razgovor, toliko sastanaka i dogovora pre odlaska sa Hsie. Između sebe još ništa nismo uspeli da sredimo.
<BR>&nbsp;&nbsp;&nbsp;&nbsp;&nbsp;"Mislim da neću", rekoh.
<BR>&nbsp;&nbsp;&nbsp;&nbsp;&nbsp;"Ako možeš da popraviš ključnjaču..."
<BR>&nbsp;&nbsp;&nbsp;&nbsp;&nbsp;"Ferijer kaže da ne veruje da je to moguće."
<BR>&nbsp;&nbsp;&nbsp;&nbsp;&nbsp;"Ali ako možeš... vratićeš se u Put."
<BR>&nbsp;&nbsp;&nbsp;&nbsp;&nbsp;Uzeh je za ruku. "Ne znam šta će se desiti."
<BR>&nbsp;&nbsp;&nbsp;&nbsp;&nbsp;"Dolaziš sa mesta većeg nego što mogu da zamislim", reče Širla. "Čitavog života su me učili da se bojim tog mesta, da ga prezirem. Sada si ti moja ljubav, a došao si odande."
<BR>&nbsp;&nbsp;&nbsp;&nbsp;&nbsp;"Svi smo došli odande", rekoh.
<BR>&nbsp;&nbsp;&nbsp;&nbsp;&nbsp;"Ali ja ne moram da odem tamo. Ti moraš."
<BR>&nbsp;&nbsp;&nbsp;&nbsp;&nbsp;Stegoh je za ruku. Zapravo, niko nije znao šta će se desiti. "On hoće da i ti dođeš", rekoh.
<BR>&nbsp;&nbsp;&nbsp;&nbsp;&nbsp;"Dobri Lenk me je pozvao?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Olmi", reče ona, stavivši drugu ruku preko moje, "želela sam..."
<BR>&nbsp;&nbsp;&nbsp;&nbsp;&nbsp;Odvažno je pokušala još jednom.
<BR>&nbsp;&nbsp;&nbsp;&nbsp;&nbsp;"Želela sam..."
<BR>&nbsp;&nbsp;&nbsp;&nbsp;&nbsp;Suze su joj tekle niz obraze.
<BR>&nbsp;&nbsp;&nbsp;&nbsp;&nbsp;"Želela sam", konačno je uspela, i čitava se stresla da bi se oslobodila napetosti. "Nikad, nikad, nikad nemoj želeti nešto čitavim srcem, nikada. Nikad nemoj želeti. Uzeće ti to. Otići ćeš."
<BR>&nbsp;&nbsp;&nbsp;&nbsp;&nbsp;"I ja želim. Sada znam gde sam", rekoh.
<BR>&nbsp;&nbsp;&nbsp;&nbsp;&nbsp;"Pa onda, ko si?" upita ona.
<BR>
<BR>&nbsp;&nbsp;&nbsp;&nbsp;&nbsp;Lenk je sedeo u kabini gde smo se prvi put sreli, činilo mi se pre mnogo godina. Alrika Fasid stajala je kraj njega, ali je izišla kad smo Širla i ja ušli. Na stolu pred Lenkom bila je ukrašena kutija od ksile.
<BR>&nbsp;&nbsp;&nbsp;&nbsp;&nbsp;"Niko ne može da dokaže da si zaista iz Heksamona", reče on kad sedosmo preko puta njega. "To je neobično. Prihvatam da si odande, zbog onoga što si učinio. Znam puteve istorije, i meni sve ovo miriše kako treba." Okrenuo se ka Širli.
<BR>&nbsp;&nbsp;&nbsp;&nbsp;&nbsp;"Ti si dobra žena i nikada nisi želela ništa drugo do da imaš porodicu i da pristojno živiš."
<BR>&nbsp;&nbsp;&nbsp;&nbsp;&nbsp;Širla zažmirka, a onda pogleda mene, suviše zapanjena da bi odgovorila.
<BR>&nbsp;&nbsp;&nbsp;&nbsp;&nbsp;"Zar nije tako? Ne moraš da se stidiš."
<BR>&nbsp;&nbsp;&nbsp;&nbsp;&nbsp;Ona klimnu glavom. Bilo je upravo tako. Lenk je dobro poznavao svoj narod.
<BR>&nbsp;&nbsp;&nbsp;&nbsp;&nbsp;"Vodila si ljubav sa ovim muškarcem, na neki način, u teškim okolnositma, i to znači da si vezana za njega, i veruješ da je on vezan za tebe. Da li smatraš da je on to što jeste?"
<BR>&nbsp;&nbsp;&nbsp;&nbsp;&nbsp;"Mislim da nismo došli da pričamo o tome", tiho reče Širla.
<BR>&nbsp;&nbsp;&nbsp;&nbsp;&nbsp;Lenk uperi u mene pogled duboko usađenih očiju pod tamnim kapcima. Za trenutak je neverovatno ličio na mrtvaca. "Čujem da su Brion i Bejs verovali da možeš da javiš presudu, da se Bejs plašio da ćeš ga rascepiti kao zrelo voće. Oni su bili kukavice. Heksamon ne može da nam sudi."
<BR>&nbsp;&nbsp;&nbsp;&nbsp;&nbsp;Nagnuo se napred i otvorio kutiju. Unutra je ležala ključnjača u bezbroj komada, a mnogi su bili rastopljeni. Čak i posle toliko godina, na kraju dveju projekcija unutar napukle kugle videla se sićušna iskra, poslednji trag malog, konačnog, veštačkog svemira povezanog sa Putem. No, više uopšte nije bilo kontrola, i video sam da se ključnjača nikako ne može poraviti.
<BR>&nbsp;&nbsp;&nbsp;&nbsp;&nbsp;"Bilo je glupo što si došao sam", reče Lenk. "Ko god da te je poslao, bio je budala. Odupirao sam se Lamarkiji, i izdaji, i đavolima sopstvene prirode. Ne bojim se ni tebe ni Heksamona. Brion je mrtav, i to je pomalo šteta - mada je u njemu bilo suviše Heksamona - a Bejs je nestao. Pa, šta sad da radimo, ti i ja?"
<BR>&nbsp;&nbsp;&nbsp;&nbsp;&nbsp;Gledao sam preko stola, u čoveka koji je sve ovo započeo, video sam njegov umoran otpor i njegovu snagu. Video sam da mu se Širla još divi. On je imao svoje središte moći; snaga potrebna da se on te moći liši izazvala bi nova krvoprolića, a pošto se čitava Lamarkija menjala, to nikome ne bi donelo ništa dobro.
<BR>&nbsp;&nbsp;&nbsp;&nbsp;&nbsp;"Napravio si svoj početak", reče Lenk. "Sakupio si sledbenike. Možeš da postaneš kao Brion, samo što verujem da bi bio hladniji od njega, i ne bi ukazao poverenje nikome nalik na Bejsa. Mogao bi da budeš užasan, Olmi."
<BR>&nbsp;&nbsp;&nbsp;&nbsp;&nbsp;Zagledah se u Lenka i osetih da se ostaci moje mržnje tope, ne zato što su se smanjili prezir i gnev, nego zato što je on bio deo reke ljudske istorije koji ne može da se ukloni bez ogromnog bola. On nije bio najbolji ni najgori; ali svakako je bio na svom mestu, a moje protivljenje začelo bi novu vrstu okrutnosti, ne prema njemu - on bi verovatno uživao u borbi - nego prema njegovom narodu.
<BR>&nbsp;&nbsp;&nbsp;&nbsp;&nbsp;Prema Širli.
<BR>&nbsp;&nbsp;&nbsp;&nbsp;&nbsp;Ništa nisam mogao da jemčim. Heksamon možda nikada neće doći, i ja se neću vratiti u Put.
<BR>&nbsp;&nbsp;&nbsp;&nbsp;&nbsp;Moja misija je bila okončana.
<BR>&nbsp;&nbsp;&nbsp;&nbsp;&nbsp;Trenutak kasnije, Lenk se ponovo zavalio u stolicu. "Hvala ti za ovo što si dosad postigao. Blagosloven bio tvoj rad. Ti si pametan i pristojan čovek, ser Olmi, ali nisi kao ja, ni kao Brion. Idi i živi sa ovom ženom."
<BR>
<BR>&nbsp;&nbsp;&nbsp;&nbsp;&nbsp;Nisam hteo da imam dece na Lamarkiji. Širla je želela decu; pronašli smo kompromis.
<BR>&nbsp;&nbsp;&nbsp;&nbsp;&nbsp;Širla i ja živeli smo u Atini deset godina. Tu smo usvojili našeg prvog sina, Riku, jednog od mnogih siročića koje su zvali Bejsova deca. Vremenom sam gotovo zaboravio Heksamon. Ponekad nedeljama nisam ni pomišljao na prošlost. Gde god smo živeli, bio sam dobro poznat kao agent Heksamona, ali čak i u najgorim vremenima niko mi to nije prebacivao, ili bar ne u lice. Adventisti, ono malo što ih je preostalo, povremeno su dolazili, a Lenk se nije protivio tome. Znao je da ih neću ohrabrivati.
<BR>&nbsp;&nbsp;&nbsp;&nbsp;&nbsp;Kada je Lenk umro, vlast je ne neko vreme preuzela Alrika Fasid, ali kad je počela prva glad, pet godina kasnije, izvršila je samoubistvo. Potom su došli drugi. Divarikati su zadržali svoj politički sistem, a ja nikada u tom sistemu nisam osetio mesto za sebe. Širli je zbog toga bilo drago.
<BR>&nbsp;&nbsp;&nbsp;&nbsp;&nbsp;Napustili smo Tasman kada je i on počeo da se pretapa. Svog drugog sina, Henrika, usvojili smo u Kalkuti.
<BR>&nbsp;&nbsp;&nbsp;&nbsp;&nbsp;Kako su prolazile godine, promene su se sve više širile. Ogromna lepota i raznovrsnost Lamarkije povlačili su se pred Brionovim darom zelenog. Ono što ih je zamenjivalo bilo je jednostavno i neposredno, sićušni ekosi, na svega nekoliko hektara, i postajali su sve manji. Neki scioni - fitide, čak i pokretni oblici - izgledali su nezavisni, možda su se čak sami i razmnožavali. Rendal ih je pažljivo proučavao i pisao je nove radove. Često smo se posećivali.
<BR>&nbsp;&nbsp;&nbsp;&nbsp;&nbsp;Širla i ja smo, sa svojom dvojicom sinova, proveli najsrećnijih pet godina u Džakarti. Petenova zona opirala se zelenilu duže od svih, osim ostrvskih zona na jugu, gde se većina preživelih decenijama okupljala. Za tih pet dobrih godina, ipak, Džakarta je postala čudesno živ grad, ostrvo stvaralačkog previranja i srazmernog napretka unutar promene.
<BR>&nbsp;&nbsp;&nbsp;&nbsp;&nbsp;Ponovo smo videli i Salapa. Da! - preživeo je i vratio se u postaju Valas, ali doputovao je u Džakartu.
<BR>&nbsp;&nbsp;&nbsp;&nbsp;&nbsp;Mnogi su umirali od novih imunih promena dok je Peten isprobavao razne vrste odbrane od Hsie i zelenog. Salap je kartirao širenje nove scionske hemije, i stigao je kad se Širla ozbiljno razbolela, samo da bi nas video, verovatno, ali mislim da je to bilo i u interesu nauke.
<BR>&nbsp;&nbsp;&nbsp;&nbsp;&nbsp;Širla i ja smo ga dočekali u njenoj sobi. Henrik i Rika, tada je jednom bilo deset, a drugom petnaest godina, ulazili su i izlazili, noseći hranu, čistu posteljinu, vodu. Širla im je postala prava majka, a ja sam učinio sve što sam mogao, na svoj neodređeni način, da im budem pravi otac.
<BR>&nbsp;&nbsp;&nbsp;&nbsp;&nbsp;Salap je izvršio testove, uzeo uzorke iz njenog uvelog tela, rekao nam da će za nekoliko meseci možda postojati lek. Pusta nada, kako se pokazalo.
<BR>&nbsp;&nbsp;&nbsp;&nbsp;&nbsp;Salap nam je na kraju ispričao priču o svojim poslednjim danima sa onim ženskim obličjem iz polukugle. "Borila se da postane ljudsko biće", rekao je. "Pošto je videla sestre Čung i Briona, a na kraju i mene, jedini preostali model - posmatrala me je dok sam ja posmatrao nju - naučili smo jedno drugog mnogim stvarima. Ali ona nikako nije mogla da razmišlja kao mi, a pogotovo ne da nas razume. Bila je samo podroban i vešt posmatrač, bez cikličnog čvora samosvesti koji će nas zauvek odvajati od ekosa. No, na kraju je oslobodila i drugu nogu i nekoliko dana je bila nezavisna. Uspevala je da hoda. Sasvim dobro joj je išlo, s obzirom na okolnosti."
<BR>&nbsp;&nbsp;&nbsp;&nbsp;&nbsp;"Šta je želela?" upitala je Širla.
<BR>&nbsp;&nbsp;&nbsp;&nbsp;&nbsp;"Ekos je posmatrao ljude kako vode ljubav. Zanimao ga je taj proces. Mislio je da bi time možda stekao novo 'ime', kao što je bio Brionov hlorofil. Na kraju je zaista postala zavodljiva." Naizmenično je piljio u nas dvoje. Prvi put sam video da je Mansuru Salapu neprijatno.
<BR>&nbsp;&nbsp;&nbsp;&nbsp;&nbsp;"Pa, jesi li?" upitala je Širla.
<BR>&nbsp;&nbsp;&nbsp;&nbsp;&nbsp;Salap se nasmešio i nakrenuo glavu. "Tri meseca po vašem odlasku, polukugla je uvenula", nastavio je. "Proizvedeni su i poslati vetrom i poslednji baloni."
<BR>&nbsp;&nbsp;&nbsp;&nbsp;&nbsp;"Šta se desilo sa njom? Sa imitacijom Kaitle?" upitala je Širla.
<BR>&nbsp;&nbsp;&nbsp;&nbsp;&nbsp;"I ona je uvenula. Pokazivala je zanimanje do samog kraja, pokušavala je da govori, da stvara biološke sekrete, želela je novi poklon, novo 'ime'. Na kraju više nije mogla da se kreće i proizvodila je samo promuklo zviždanje i kreštave zvuke nalik na lavež. Kada je umrla, rasekao sam je i proučio, ali u njenoj anatomiji nije bilo ničeg naročito novog. Sahranio sam je kraj tela Kaitle Čung, u novoj silvi."
<BR>&nbsp;&nbsp;&nbsp;&nbsp;&nbsp;"Ona je bila kraljica", rekla je Širla. Progutala je knedlu i zagledala se u tamnu tavanicu od vlakana, a potom je pogledala mene. "Video si pravu kraljicu, Olmi. Volela bih da sam je i ja videla. Mislim da više nikada nećemo imati takvu priliku."
<BR>&nbsp;&nbsp;&nbsp;&nbsp;&nbsp;Širla je te zime umrla. Te zime su mnmogi umrli, jer se i vreme menjalo, i Peten je počeo konačno opadanje. Zelenilo je stiglo sa sopstvenim, katastrofalnim prolećem, ali tada sam već bio drugačiji čovek, bez Širle. Tekao sam sa ljudima, Lenkovom rekom istorije.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
