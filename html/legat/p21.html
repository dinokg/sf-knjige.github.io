<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Lenk je stajao kraj prozora, gledajući vivarijum. Nameštaj i ukrasi u prostranim, ali polupraznim odajama dodeljenim Lenku i njegovim pomoćnicima odražavali su opšti utisak izanđalosti koji je bio svuda prisutan. Brion nije raspolagao luksuzom.
<BR>&nbsp;&nbsp;&nbsp;&nbsp;&nbsp;Na Lenku se sada videlo svih njegovih osamdeset četiri godine, ako ne i više. Povijenih ramena i sagnute glave, sa bradom privučenom tik uz vrat, izgledao je bolno star.
<BR>&nbsp;&nbsp;&nbsp;&nbsp;&nbsp;"Brion neprekidno pominje svoj trijumf", reče Fasid, pritiskajući prozor prstom dok nije pobeleo. "A kaže i da je to njegova greška. Kaže da je dao Hsii ponude. Nekako je uspeo da sarađuje... Da se udruži sa ekosom."
<BR>&nbsp;&nbsp;&nbsp;&nbsp;&nbsp;"Je li to sigurno?" upita Salap. Sedeli smo na stolicama preko puta prozora, okupani hladnim, zelenim svetlom iz vivarijuma punog jedrog rastinja.
<BR>&nbsp;&nbsp;&nbsp;&nbsp;&nbsp;"Tako on kaže", promrmlja Lenk.
<BR>&nbsp;&nbsp;&nbsp;&nbsp;&nbsp;"A šta kaže vaš istraživač?" upita Salap.
<BR>&nbsp;&nbsp;&nbsp;&nbsp;&nbsp;"Ser Rastin ne želi da iznese mišljenje", reče Lenk.
<BR>&nbsp;&nbsp;&nbsp;&nbsp;&nbsp;"Brion i njegova žena nekako su ubedili ekos da im gaji hranu", nastavi Fasid. "Spasli su Nadervil od najgore gladi, ali po našim obaveštajcima Brion se našao gotovo pred pobunom. Dosta njegovih je mislilo da je izvršio svetogrđe."
<BR>&nbsp;&nbsp;&nbsp;&nbsp;&nbsp;"To nismo čuli od Briona", suvo reče Keo.
<BR>&nbsp;&nbsp;&nbsp;&nbsp;&nbsp;"Brionov boravak ovde uopšte nije glatko tekao. No, naši podaci o Hsii uvek su bili samo delimični", reče Fasid. "Još manje smo uspevali da saznamo otkako je Brion predao gotovo sva ovlašćenja Bejsu."
<BR>&nbsp;&nbsp;&nbsp;&nbsp;&nbsp;Salap odmahnu glavom, očito pokušavajući da preskoči ono što je po njemu bilo nebitno.
<BR>&nbsp;&nbsp;&nbsp;&nbsp;&nbsp;"Moramo da se nosimo sa toliko svojih bolova", reče Lenk, drhtavim glasom.
<BR>&nbsp;&nbsp;&nbsp;&nbsp;&nbsp;"Znate li gde je sada ser Šatro?" upita Rendal.
<BR>&nbsp;&nbsp;&nbsp;&nbsp;&nbsp;"Ne", reče Keo. "Naš glavni pregovarač kaže da je ponudio svoje usluge Brionu."
<BR>&nbsp;&nbsp;&nbsp;&nbsp;&nbsp;"Imao je mnogo teškoća u poslednje vreme", brzo reče Salap, kao majka koja štiti nevaljalo dete. Ta iznenadna blagost iznenadila je i Rendala i mene. Salap nas je gledao poluzatvorenim očima, a na usnama mu se pojavio vilenjački osmeh. "Sada nam ni ne bi bio od neke pomoći. On je samo tehničko osoblje. Nema u njemu bistrine." Salap preplete prste u krilu.
<BR>&nbsp;&nbsp;&nbsp;&nbsp;&nbsp;Otvoriše se vrata i uđe jedan visok, rasklaćen muškarac otprilike mojih godina, sa svetlo smeđomkosom i širokim licem nalik na ovcu, a za njim niska jedna mlada žena inteligentnog pogleda. Fasid nam predstavi muškarca: Lenkov glavni istraživač, Georg Raj Rastin. Salap i on su se, izgleda, poznavali, i Rastinu kao da nije bilo prijatno što je Salap tu.
<BR>&nbsp;&nbsp;&nbsp;&nbsp;&nbsp;"Nismo saznali ništa novo", reče Rastin Lenku, Keu i Fasidovoj. "Ili bar ništa iznenađujuće."
<BR>&nbsp;&nbsp;&nbsp;&nbsp;&nbsp;Salap se okrete ka Lenkovom istraživaču. Rastin je putovao na 'Kravi' i do sada se nismo sreli. "Ser Rastine, pretpostavljam da ćemo raditi zajedno..."
<BR>&nbsp;&nbsp;&nbsp;&nbsp;&nbsp;"Ovo ne prevazilazi moje sposobnosti", brzo reče Rastin, pogledavši Fasid i Lenka. Potom, svestan da je suviše očito pokazao podozrenje, pokuša da se popravi. "Naravno, rado ću čuti vaše mišljenje."
<BR>&nbsp;&nbsp;&nbsp;&nbsp;&nbsp;"Da li mislite da je ovaj ekos razumeo naš genetski jezik?"
<BR>&nbsp;&nbsp;&nbsp;&nbsp;&nbsp;"Nikako", reče Rastin. "Sve što su nam dosad pokazali moglo bi biti obična imitacija. To smo viđali i ranije. Imitacija spoljašnjeg fizičkog oblika sciona, ali ne i njihove unutrašnje strukture."
<BR>&nbsp;&nbsp;&nbsp;&nbsp;&nbsp;Salap nakrenu glavu. "Ovi oblici koji liče na zemaljske biljke... Da li je to samo imitacija?"
<BR>&nbsp;&nbsp;&nbsp;&nbsp;&nbsp;"Uspeo sam da izvršim samo preliminarna ispitivanja, a ona žena, Čung, stalno se motala oko nas... ali da, rekao bih da su to samo imitacije, sa vrlo malo dubljih sličnosti."
<BR>&nbsp;&nbsp;&nbsp;&nbsp;&nbsp;"Jesu li Brionovi istraživači saznali da li ti novi oblici... ti sarađivači, da ih tako nazovemo... Da li koriste naše genetske metode? Zemaljsku genetsku sintaksu?"
<BR>&nbsp;&nbsp;&nbsp;&nbsp;&nbsp;Rastin ponovo odmahnu glavom. "Nikako. To su megacite, sa sunđerastim tkivima punim tečnosti, a ne sa pravom ćelijskom strukturom. Potvrdili smo to na uzorcima koje smo propustili kroz naše priručne laboratorije." Crvenokosa mlada žena podiže crnu kutiju u kojoj se verovatno nalazila takva laboratorija. Kao da je želela i da kaže nešto, ali protokol ju je sprečavao.
<BR>&nbsp;&nbsp;&nbsp;&nbsp;&nbsp;"Jeste li pomislili šta Brion smera sa tim novim oblicima?"
<BR>&nbsp;&nbsp;&nbsp;&nbsp;&nbsp;Rastin odmahnu glavom. "Osim onoga što su nam rekli... ne."
<BR>&nbsp;&nbsp;&nbsp;&nbsp;&nbsp;"Pa", reče Salap, "vi nikada niste bili tip koji ide dalje od raspoloživih dokaza i izvlači dalekosežne zaključke."
<BR>&nbsp;&nbsp;&nbsp;&nbsp;&nbsp;Rastin nije znao treba li to da shvati kao kompliment.
<BR>&nbsp;&nbsp;&nbsp;&nbsp;&nbsp;"Jesu li ovi novi, zeleni scioni slični hranljivim oblicima za koje Brion tvrdi da su ih spasli?"
<BR>&nbsp;&nbsp;&nbsp;&nbsp;&nbsp;"Ne znam", reče Rastin.
<BR>&nbsp;&nbsp;&nbsp;&nbsp;&nbsp;"Jeste li u imitacijama našli hlorofil?"
<BR>&nbsp;&nbsp;&nbsp;&nbsp;&nbsp;"Istražili smo čitav spektar pigmenata. Osim uobičajenih oblika lamarkijskih pigmenata, sadrže i alfa i beta hlorofil. Ti pigmenti ne javljaju se nigde drugde na Lamarkiji", reče Rastin.
<BR>&nbsp;&nbsp;&nbsp;&nbsp;&nbsp;"I šta vam to govori?"
<BR>&nbsp;&nbsp;&nbsp;&nbsp;&nbsp;Rastin je nervozno žmirkao. "To je novo", reče. "Moguće je da je Brion nekako uspeo da..." Podigao je ruku i nejasno mahnuo. "Preda ekosu ključ. Ali ne vidim kako."
<BR>&nbsp;&nbsp;&nbsp;&nbsp;&nbsp;Salap se okrete crvenokosoj ženi. "Vi ste Džesika Mekol, ako se dobro sećam?"
<BR>&nbsp;&nbsp;&nbsp;&nbsp;&nbsp;"Imate fantastično pamćenje", reče žena, očito zadovoljna što se našla pred njim.
<BR>&nbsp;&nbsp;&nbsp;&nbsp;&nbsp;"Šta vi mislite, ser Mekol?" upita Salap.
<BR>&nbsp;&nbsp;&nbsp;&nbsp;&nbsp;Mekol brzo pogleda Fasid i Rastina, potom Lenka, koji nam je okrenuo leđa. "Veoma sam zabributa, ser Salape. Ako ekos shvati blagodeti ovih mnogo delotvornijih fotosintetičkih pigmenata..."
<BR>&nbsp;&nbsp;&nbsp;&nbsp;&nbsp;"I ja sam zabrinut", prekide je Salap. "Ser Rastine, dobro ste obavili posao."
<BR>&nbsp;&nbsp;&nbsp;&nbsp;&nbsp;"Brionovi ljudi uopšte ne sarađuju", reče Rastin. A onda više nije mogao da se savlada. "Ona Hiša Čung pravi posebno mnogo problema. Tvrdi da je vivarijum zadužbina njene sestre. Ne dozvoljava da izvedemo podrobna proučavanja fantastičnih sciona iz njega."
<BR>&nbsp;&nbsp;&nbsp;&nbsp;&nbsp;Salap promrmlja nešto i klimnu glavom. Porom se obrati Lenku. "Voleo bih da reorganizujem ovu istraživačku ekipu... Da što delotvornije iskoristim sve naše nadarenosti."
<BR>&nbsp;&nbsp;&nbsp;&nbsp;&nbsp;"Zašto?" upita Rastin, a Adamova jabučica mu je poigravala, kao da je uplašen ovim iznenadnim zahtevom.
<BR>&nbsp;&nbsp;&nbsp;&nbsp;&nbsp;Lenk tužno pogleda Salapa; jedan kapak mu se trzao. "Ako je neophodno", reče.
<BR>&nbsp;&nbsp;&nbsp;&nbsp;&nbsp;"Jeste", reče Salap.
<BR>&nbsp;&nbsp;&nbsp;&nbsp;&nbsp;Rastin poče da muca nešto o ostavci. Salap mu mirno položi ruku na rame. "Nemamo vremena za društvene igre", reče.
<BR>&nbsp;&nbsp;&nbsp;&nbsp;&nbsp;"Zaslužio sam ovaj položaj i uvek sam uživao poverenje Sposobnog Lenka!" povika Rastin, a niz pljosnate, crvene obraze tekle su mu suze.
<BR>&nbsp;&nbsp;&nbsp;&nbsp;&nbsp;"Svi možemo da budemo od koristi", zaključi Salap posle jednog trenutka bolne tišine. Rastin obrisa usta nadlanicom, užurbano žmirkajući.
<BR>&nbsp;&nbsp;&nbsp;&nbsp;&nbsp;"Bio bih počastvovan kad bi mi ser Salap rekao šta se ovde dešava", reče Lenk.
<BR>&nbsp;&nbsp;&nbsp;&nbsp;&nbsp;"Očito je da nam Brion otkriva deo istine", reče Salap. "Svakako postoji nekakav oblik saradnje."
<BR>&nbsp;&nbsp;&nbsp;&nbsp;&nbsp;"Mogu li da učine i nešto više?" upita Fasid.
<BR>&nbsp;&nbsp;&nbsp;&nbsp;&nbsp;"Šta se plašite da će učiniti?"
<BR>&nbsp;&nbsp;&nbsp;&nbsp;&nbsp;"Pomenuli ste da je Martino ostrvo stvaralo čovekolike scione."
<BR>&nbsp;&nbsp;&nbsp;&nbsp;&nbsp;Salap odmahnu glavom. "To ovde ne bi ništa značilo. Ono što Brion čini možda je mnogo opasnije. Brion je možda u pravu - ovo bi stvarno moglo da bude i trijumf i greška."
<BR>&nbsp;&nbsp;&nbsp;&nbsp;&nbsp;"Njega nije lako razumeti", reče Fasid.
<BR>&nbsp;&nbsp;&nbsp;&nbsp;&nbsp;"Ja ga sasvim dobro razumem", reče Lenk.
<BR>&nbsp;&nbsp;&nbsp;&nbsp;&nbsp;"Šta je još Brion rekao?" upitah pre nego što sam razmislio šta ću tačno kazati.
<BR>&nbsp;&nbsp;&nbsp;&nbsp;&nbsp;Fasid me pogleda kao da sam nekakva bučna buba.
<BR>&nbsp;&nbsp;&nbsp;&nbsp;&nbsp;"Ser Olmi je prisustvovao smrti čitavog sela, pre svega nekoliko meseci", reče Rendal, lako me opravdavši što sam progovorio tamo gde nije trebalo. Svi sem Lenka i Fasid saosećajno zaklimaše glavom. U ovoj sobi bilo je mnogo dubokih strujanja, i nisam mogao da ih sve pratim.
<BR>&nbsp;&nbsp;&nbsp;&nbsp;&nbsp;Lenk se opet okrete ka prozoru.
<BR>&nbsp;&nbsp;&nbsp;&nbsp;&nbsp;"To je dobro pitanje", reče Keo. "Brion je svu vojnu i većinu građanske vlasti predao generalu Bejsu. Bejs je donosio sve važnije političke odluke u poslednje dve godine. Pre godinu dana počeo je da šalje brodove da prikupljaju zalihe - to jest, da pljačkaju sela. Ove godine i sam je pošao sa pljačkašima, planirajući da primora Sposobnog Lenka da preda vlast. Pljačkao je po čitavoj Elizabeti i otimao je decu. Gradio je barže kraj obale i njima slao u Nadervil opljačkanu opremu i hranu i otetu decu. Deca su živa, kaže Brion, i dobro su negovana."
<BR>&nbsp;&nbsp;&nbsp;&nbsp;&nbsp;"Roditelji su im mrtvi", ogorčeno reče Fasid. "Prezirem tog čoveka."
<BR>&nbsp;&nbsp;&nbsp;&nbsp;&nbsp;"Zašto je Bejs otimao decu?" upitah. Lenk pogleda pravo u mene, kao da proverava ono što je ranije video. Rendal i Salap su napeto piljili u mene, što je moglo značiti divljenje, ali i upozorenje. "U gladi su izgubili više od pola svoje dece", reče Keo. "Tako je strašno bilo."
<BR>&nbsp;&nbsp;&nbsp;&nbsp;&nbsp;"Nije došao kod mene", reče Lenk. "Da smo znali, podelili bismo s njima ono malo što smo imali."
<BR>&nbsp;&nbsp;&nbsp;&nbsp;&nbsp;"Nije hteo vašu pomoć jer bi onda izgledao slab", reče Fasid. "Bejs nije imao direktna naređenja, ali je znao šta Brion želi. Budućnost, ljude kojima će vladati."
<BR>&nbsp;&nbsp;&nbsp;&nbsp;&nbsp;"Decu su držali u zgradi gde smo mi proveli noć", reče Rendal.
<BR>&nbsp;&nbsp;&nbsp;&nbsp;&nbsp;"Da. Neka od te dece su ovde", reče Lenk. Začkiljio je i grlo mu se vidljivo steglo. "To veoma komplikuje stvari. Imaju taoce."
<BR>&nbsp;&nbsp;&nbsp;&nbsp;&nbsp;Deca ne bi mogla biti taoci osim ako Lenk bude primoran da nešto preduzme, da pristane na nešto - ili ako je planirao da sam primeni silu, i ako je mislio da će Brion da ga odbije.
<BR>&nbsp;&nbsp;&nbsp;&nbsp;&nbsp;"Mislim da ovo ne vodi nikuda", reče Rastin. "Došli smo da razgovaramo o ekosu i onome što je Brion postigao."
<BR>&nbsp;&nbsp;&nbsp;&nbsp;&nbsp;"Tako je", reče Salap.
<BR>&nbsp;&nbsp;&nbsp;&nbsp;&nbsp;Lenkovo lice postade mlitavo, gotovo mrtvačko. Opet ugledah lice onog vojnika na pramcu barže. U zagrljaju nadmoćne istorije. Nije bila rečena sva istina; možda je bilo rečeno i vrlo malo.
<BR>&nbsp;&nbsp;&nbsp;&nbsp;&nbsp;Nadao sam se da ću se diviti Lenku bar u nečemu, zbog njegovog predvodništva i prisustva kao snage divarikatskog društva. Umesto toga, bilo mi je neprijatno kraj njega. Osećao sam njegovu moć, morao sam da poštujem njegovo prisustvo, ali činilo mi se da je pred nama samo polovina čoveka. Druga polovina je skrivena i nikada se neće pokazati.
<BR>&nbsp;&nbsp;&nbsp;&nbsp;&nbsp;"Nemamo zakazane naredne sastanke", reče Fasid. "Brion je otkazao sutrašnji sastanak sa Sposobnim Lenkom. Predložio je da o izvesnim pitanjima razgovaramo sa generalom Bejsom..."
<BR>&nbsp;&nbsp;&nbsp;&nbsp;&nbsp;"Neću ni da vidim tog čoveka", reče Lenk.
<BR>&nbsp;&nbsp;&nbsp;&nbsp;&nbsp;"Ne, složili smo se da moramo razgovarati baš sa Brionom", dodade Keo uz žalostiv uzdah. "On je zagonetan i težak čovek, a ta žena Čung je još jedna zagonetka."
<BR>&nbsp;&nbsp;&nbsp;&nbsp;&nbsp;"Ona vas je dopratila ovamo", objasni nam Fasid. "Ona je sestra Kaitle Čiung, Brionove žene. Mislim da mu je takođe ljubavnica. Ali to je teško proceniti - on može da ima tako mnogo žena."
<BR>&nbsp;&nbsp;&nbsp;&nbsp;&nbsp;Na Lenkovom licu odigra se nagla i vrlo kratka promena. Umesto dosadašnjeg praznog umora, ugledah drhtaj dubokog gneva. Umor se vratio za tren oka.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
