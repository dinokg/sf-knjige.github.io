<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>X
<P>&nbsp;&nbsp;&nbsp;&nbsp;&nbsp;Iv je napustila sobu na vrhu stepeništa bez daha i užasnuta. Na trenutak je videla Griloa kako ustaje i kreće ka vratima i Lamara kako ga presreće. A onda su joj vrata zalupili pred nosom. Dovoljno dugo je sačekala da čuje šaljivdžijin samrtnički ropac, a onda je pohitala niz stepenice da podigne uzbunu.
<BR>&nbsp;&nbsp;&nbsp;&nbsp;&nbsp;Iako se tama spustila na kuću, više je svetlosti bilo napolju nego unutra: obojeni snopovi svetlosti obasjavali su razne uzorke među kojima su ona i Grilo ranije lutali. Snop izmešane svetlosti, skarletne, zelene, žute, plave i ljubičaste, osvetljavao joj je put do odmorišta gde su ona i Lamar sreli Sema Saganskog. On je i dalje bio tamo, zajedno sa svojom ženom. Kao da se uopšte nisu ni pomerili, osim što su podizali poglede ka tavanici.
<BR>&nbsp;&nbsp;&nbsp;&nbsp;&nbsp;"Seme!" pozva ga Iv hitajući ka njemu. "Seme!" Dok je sva uspaničena žurila niz stepenice, ostala je bez daha. Počela je krajnje nepovezano da opisuje užase koje je videla u sobi iznad praveći česte prekide.
<BR>&nbsp;&nbsp;&nbsp;&nbsp;&nbsp;"... Moraš ga zaustaviti... nikada nisi video ništa... užasne stvari... Seme, pogledaj me, Seme, pogledaj!..."
<BR>&nbsp;&nbsp;&nbsp;&nbsp;&nbsp;Sem joj nije učinio po volji. Bio je krajnje pasivan.
<BR>&nbsp;&nbsp;&nbsp;&nbsp;&nbsp;"Za Boga miloga, Seme, šta si to uzeo?"
<BR>&nbsp;&nbsp;&nbsp;&nbsp;&nbsp;Digavši ruke od njega, okrenula se da potraži pomoć među ostalim džabalebarošima. Niko od njih se nije ni pomerio od kada se pojavila, niti da joj pomogne, niti da je spreči. Niko čak nije ni gledao u njenom pravcu, zaključila je kada ih je podrobnije pogledala. Kao i Saganski, i oni su zurili u tavanicu kao da nešto očekuju. Panika nije Iv pomračila um. Dovoljno joj je bilo da pređe pogledom preko ove gomile pa da zaključi da joj oni ne mogu biti ni od kakve pomoći. Svi su oni savršeno dobro znali šta se dešavalo na spratu iznad: zato su poglede i usmeravali ka tavanici poput pasa koji čekaju da ih ocene. Džaf ih je držao na uzici.
<BR>&nbsp;&nbsp;&nbsp;&nbsp;&nbsp;Nastavila je da silazi u prizemlje, držeći se za gelender, napredujući sve sporije i sporije što je postajala zadihanija i što je svoje ukočene udove izlagala većem naporu. Grupa je prestala da svira, ali neko je još bio za klavirom, što ju je utešilo. Ne želeći da troši snagu na viku, sačekala je da siđe do dole pa tek onda da nekoga pritisne. Prednja vrata bila su otvorena. Ročel je stajala na pragu. Društvance od njih šestoro, Merv Tarner i njegova žena, Džilbert Kajnd i njegova trenutna devojka, plus dve žene koje nije poznavala, upravo su se opraštali. Tarner ju je video kako dolazi i preko njegovog debelog lica pređe izraz gađenja. Vratio je pogled na Ročel, skarabudživši svoj pozdravni govor.
<BR>&nbsp;&nbsp;&nbsp;&nbsp;&nbsp;"...tako tužno", dopreše do Iv njegove reči. "Ali i vrlo dirljivo. Mnogo ti hvala što si ovo podelila sa nama."
<BR>&nbsp;&nbsp;&nbsp;&nbsp;&nbsp;"Da..." zausti njegova žena, ali pre nego što je uspela da izrekne kakvu otrcanu frazu, prekinuo ju je Tarner, koji je, pogledavši Iv, pohitao na svež vazduh.
<BR>&nbsp;&nbsp;&nbsp;&nbsp;&nbsp;"Merv..." obrati mu se žena, očigledno iznervirana.
<BR>&nbsp;&nbsp;&nbsp;&nbsp;&nbsp;"Nemamo vremena!" odvrati Tarner. "Bilo je divno Ročel. Požuri, Džil. Limuzine čekaju. Idemo napred."
<BR>&nbsp;&nbsp;&nbsp;&nbsp;&nbsp;"Ne, sačekajte", javi se devojka. "Oh, sranje, Džilberte, ode bez nas."
<BR>&nbsp;&nbsp;&nbsp;&nbsp;&nbsp;"Izvini nas, molim te", obrati se Kajn Ročel.
<BR>&nbsp;&nbsp;&nbsp;&nbsp;&nbsp;"Stani!" viknu Iv za njim. "Džilberte, stani!"
<BR>&nbsp;&nbsp;&nbsp;&nbsp;&nbsp;Njen je poziv bio suviše glasan da bi ga prenebregao, mada bi, ako je suditi po izrazu Kajndovog lica kada se okrenuo prema njoj, više voleo da je mogao. Svoja osećanja zaklonio je krajnje bledim osmehom i raširio ruke, ne u znak dobrodošlice, već kako bi slegnuo ramenima.
<BR>&nbsp;&nbsp;&nbsp;&nbsp;&nbsp;"Uvek je ovako, zar ne?" doviknu joj on. "Nismo stigli da popričamo, Iv. Baš mi je žao. Baš mi je žao. Naredni put." Uhvatio je devojku za ruku. "Nazvaćemo te", reče on. "Je li tako, srce?" Dobacio joj je poljubac. "Izgledaš divno!" reče on i pohita za Tarnerom.
<BR>&nbsp;&nbsp;&nbsp;&nbsp;&nbsp;One dve žene krenuše za njima, ni ne potrudivši se da se pozdrave sa Ročel. A njoj je izgleda bilo svejedno. Ako zdrav razum već nije kazao Iv da je Ročel bila u savezu sa čudovištem sa gornjeg sprata, sada je dobila potvrdu. Čim su gosti prekoračili prag, ona je zakolutala očima prema tavanici na suviše dobro poznat način, mišići su joj se opustili, pa je morala da se osloni o dovratak, jer se jedva držala uspravno. Od nje nema pomoći, pomisli Iv, i uputi se kroz predvorje.
<BR>&nbsp;&nbsp;&nbsp;&nbsp;&nbsp;I tu je jedino osvetljenje dopiralo spolja, od napadnih boja karnevalskih rekvizita. Svetlosti je bilo dovoljno da Iv postane jasno da se proslava, za onih pola sata koliko ju je Lamar zadržao, približila samom kraju. Već je sigurno polovina gostiju otišla, osetivši možda promenu koja se sve jače nadnosila nad skup što je više ljudi dodirnulo zlo na gornjem spratu. Još se jedna skupina spremala da pođe, kada je ona stigla do vrata, užurbanošću i glasnim razgovorom prikrivajući svoju nelagodnost. Nikog od njih nije poznavala, ali to za nju nije bila nikakva prepreka. Uhvatila je jednog mladića za ruku.
<BR>&nbsp;&nbsp;&nbsp;&nbsp;&nbsp;"Morate mi pomoći", reče ona.
<BR>&nbsp;&nbsp;&nbsp;&nbsp;&nbsp;Lice joj je bilo poznato sa plakata na Sansetu. Taj dečko je bio Rik Lobo. Zahvaljujući svojoj ženskastoj lepoti postao je preko noći zvezda, mada su njegove ljubavne scene ličile na lezbijske.
<BR>&nbsp;&nbsp;&nbsp;&nbsp;&nbsp;"Šta nije u redu?" upita on.
<BR>&nbsp;&nbsp;&nbsp;&nbsp;&nbsp;"Tamo gore ima nečeg", reče ona. "Uhvatilo je mog prijatelja..."
<BR>&nbsp;&nbsp;&nbsp;&nbsp;&nbsp;To lice bilo je sposobno samo za osmehivanje i durenje; pošto ti odgovori ovde nisu dolazili u obzir, sve što je mogao da učini bilo je da joj belo uzvrati pogled.
<BR>&nbsp;&nbsp;&nbsp;&nbsp;&nbsp;"Molim vas dođite", reče ona.
<BR>&nbsp;&nbsp;&nbsp;&nbsp;&nbsp;"Pijana je", primeti neko iz Lobove družine, ni ne potrudivši se da prikrije optužbu.
<BR>&nbsp;&nbsp;&nbsp;&nbsp;&nbsp;Iv se zagleda u pravcu onoga ko je to kazao. Svi su bili mladi. Niko nije imao više od dvadeset pet godina. I većina je već visoko letela. Ali Džaf ih nije dodirnuo.
<BR>&nbsp;&nbsp;&nbsp;&nbsp;&nbsp;"Nisam pijana", reče Iv. "Molim vas saslušajte..."
<BR>&nbsp;&nbsp;&nbsp;&nbsp;&nbsp;"Hajdemo, Rik", reče jedna devojka iz društva.
<BR>&nbsp;&nbsp;&nbsp;&nbsp;&nbsp;"Želite li da pođete s nama?" upita je Lobo.
<BR>&nbsp;&nbsp;&nbsp;&nbsp;&nbsp;"Rik!" uzviknu devojka.
<BR>&nbsp;&nbsp;&nbsp;&nbsp;&nbsp;"Ne. Želim da pođeš sa mnom gore..."
<BR>&nbsp;&nbsp;&nbsp;&nbsp;&nbsp;Devojka se nasmeja. "Kladim se da to želiš", primeti ona. "Hajdemo, Riki."
<BR>&nbsp;&nbsp;&nbsp;&nbsp;&nbsp;"Moram da idem. Izvinite", odvrati Lobo. "Trebalo bi i vi da pođete. Ova žurka je ćorak."
<BR>&nbsp;&nbsp;&nbsp;&nbsp;&nbsp;Dečakovo nerazumevanje bilo je postojano poput zida od cigala, ali Iv nije popuštala.
<BR>&nbsp;&nbsp;&nbsp;&nbsp;&nbsp;"Verujte mi", reče ona. "Nisam pijana. Ovde se dešava nešto užasno." Obuhvatila je pogledom i ostale. "Svi to osećate", reče ona, osećajući se poput Kasandre na sniženju, ali ne znajući kako drugačije da to kaže. "Ovde se nešto dešava..."
<BR>&nbsp;&nbsp;&nbsp;&nbsp;&nbsp;"Aha", odvrati devojka. "Dešava se. Mi odlazimo."
<BR>&nbsp;&nbsp;&nbsp;&nbsp;&nbsp;Njene reči su, međutim, pogodile Loba.
<BR>&nbsp;&nbsp;&nbsp;&nbsp;&nbsp;"Trebalo bi da krenete s nama", reče on, "ovde postaje uvrnuto."
<BR>&nbsp;&nbsp;&nbsp;&nbsp;&nbsp;"Ona ne želi da pođe", začu se glas sa stepenica. Sem Saganski je krenuo dole. "Ja ću se pobrinuti za nju, Riki, ne brini."
<BR>&nbsp;&nbsp;&nbsp;&nbsp;&nbsp;Lobo je očigledno bio srećan što će se osloboditi odgovornosti. On pusti Ivinu ruku.
<BR>&nbsp;&nbsp;&nbsp;&nbsp;&nbsp;"Gospodin Saganski će se pobrinuti za vas", reče on.
<BR>&nbsp;&nbsp;&nbsp;&nbsp;&nbsp;"Ne..." ostade uporna Iv, ali društvo se već uputilo prema vratima, sa istom užurbanom nelagodnošću sa kojom se na brzinu udaljila i Tarnerova skupina. Iv je primetila da se Ročel malo pribrala kako bi ih ispratila. Sem ju je sprečio da krene za njima. Sve što je Iv mogla da uradi, bilo je da potraži pomoć u sobi iza sebe.
<BR>&nbsp;&nbsp;&nbsp;&nbsp;&nbsp;Izbor je bio mršav. Od preostalih tridesetak gostiju, većina nije bila u stanju ni sebi da pomogne, a kamoli njoj. Pijanista je svirao uspavljujuće melodije za ples u mraku i četiri para su radila upravo to, obavijeni jedno oko drugoga polagano su se okretali u mestu. Preostali u prostoriji su delovali ili drogirano ili pijano ili ih je dodirnula Džafova obamrlost; neki su sedeli, mnogi su ležali po nameštaju, jedva svesni ičega oko sebe. Među njima je bila i anoreksična Belinda Kristol, njeno istrošeno telo nikome nije bilo od koristi u ovoj opasnosti. Na sofi pored nje, sa glavom u njenom krilu, ležao je sin Badijevog agenta, u istoj meri propao.
<BR>&nbsp;&nbsp;&nbsp;&nbsp;&nbsp;Iv ponovo baci pogled prema vratima. Saganski ju je sledio. U očajanju je stala da se osvrće po prostoriji, trudeći se da napravi najbolji mogući izbor i odlučila se za pijanistu. Promuvala se između plesača, panika joj je ponovo ulila dodatnu snagu.
<BR>&nbsp;&nbsp;&nbsp;&nbsp;&nbsp;"Prestanite da svirate", reče ona kada stiže do njega.
<BR>&nbsp;&nbsp;&nbsp;&nbsp;&nbsp;"Želite li nešto drugo?" upita on, okrenuvši se prema njoj. Pogled mu je bio zamagljen, ali bar nije zakolutao očima prema tavanici.
<BR>&nbsp;&nbsp;&nbsp;&nbsp;&nbsp;"Da, nešto glasno", reče ona. "I brzo. Hajde da oživimo malo ovu proslavu, važi?"
<BR>&nbsp;&nbsp;&nbsp;&nbsp;&nbsp;"Malo je prekasno za tako nešto", odvrati on.
<BR>&nbsp;&nbsp;&nbsp;&nbsp;&nbsp;"Kako se zovete?"
<BR>&nbsp;&nbsp;&nbsp;&nbsp;&nbsp;"Dag Frankl."
<BR>&nbsp;&nbsp;&nbsp;&nbsp;&nbsp;"U redu, Dag. Ti nastavi da sviraš..." pogledala je ponovo prema Saganskom, koji je stajao iza plesača i posmatrao je. "... potrebna mi je tvoja pomoć, Dag."
<BR>&nbsp;&nbsp;&nbsp;&nbsp;&nbsp;"A meni piće", stade on da zapliće jezikom. "Možete li mi dobaviti koje?"
<BR>&nbsp;&nbsp;&nbsp;&nbsp;&nbsp;"Odmah. Prvo, vidite li onog čoveka na drugom kraju prostorije?"
<BR>&nbsp;&nbsp;&nbsp;&nbsp;&nbsp;"Aha, poznajem ga. Svi ga znaju. On je drkadžija."
<BR>&nbsp;&nbsp;&nbsp;&nbsp;&nbsp;"Upravo je pokušao da me napadne."
<BR>&nbsp;&nbsp;&nbsp;&nbsp;&nbsp;"Zaista?" izusti Dag, namrštivši se. "To je odvratno."
<BR>&nbsp;&nbsp;&nbsp;&nbsp;&nbsp;"A moj partner... gospodin Grilo... nalazi se na vrhu kuće..."
<BR>&nbsp;&nbsp;&nbsp;&nbsp;&nbsp;"To je zaista odvratno", ponovi Dag. "Dovoljno ste stari da mu budete majka."
<BR>&nbsp;&nbsp;&nbsp;&nbsp;&nbsp;"Hvala, Dag."
<BR>&nbsp;&nbsp;&nbsp;&nbsp;&nbsp;"To je zaista odvratno."
<BR>&nbsp;&nbsp;&nbsp;&nbsp;&nbsp;Iv se nagnu ka svom nepriličnom vitezu. "Potrebna mi je tvoja pomoć", prošaputa ona. "I to odmah."
<BR>&nbsp;&nbsp;&nbsp;&nbsp;&nbsp;"Moram da nastavim da sviram", reče Dag.
<BR>&nbsp;&nbsp;&nbsp;&nbsp;&nbsp;"Možeš se vratiti i nastaviti kada tebi nabavimo piće, a meni gospodina Griloa."
<BR>&nbsp;&nbsp;&nbsp;&nbsp;&nbsp;"Zaista mi je potrebno piće."
<BR>&nbsp;&nbsp;&nbsp;&nbsp;&nbsp;"Jeste. To vidim. I zaslužuješ ga. Kako samo sviraš. Zaslužuješ piće."
<BR>&nbsp;&nbsp;&nbsp;&nbsp;&nbsp;"Zaslužujem. I te kako."
<BR>&nbsp;&nbsp;&nbsp;&nbsp;&nbsp;Ona ispruži ruke, spusti svoje šake na Franklove zglavke i podiže ih sa dirki. Nije se usprotivio. Iako je muzika prestala, plesači su nastavili da se tromo okreću.
<BR>&nbsp;&nbsp;&nbsp;&nbsp;&nbsp;"Ustani, Dag", prošaputa ona.
<BR>&nbsp;&nbsp;&nbsp;&nbsp;&nbsp;On s mukom ustade, prevrnuvši pri tom stolicu.
<BR>&nbsp;&nbsp;&nbsp;&nbsp;&nbsp;"Kuda se ide po piće?" upita on. Bio je nacvrcaniji nego što je mislila. Mora da je svirao pokretan daljinskim upravljačem jer je jedva bio u stanju da napravi koji korak. Ali bio je bar neko društvo. Uhvatila ga je pod ruku, nadajući se da će Saganski pomisliti da je on njoj pritekao u pomoć, a ne obrnuto. "Ovuda", promrmljala mu je ona i povela ga oko podijuma za igru prema vratima. Krajičkom oka ugledala je Saganskog kako kreće u njihovom pravcu i pokušala da ubrza korak, ali on se isprečio između njih i vrata.
<BR>&nbsp;&nbsp;&nbsp;&nbsp;&nbsp;"Nema više muzike, Dag?" upita on.
<BR>&nbsp;&nbsp;&nbsp;&nbsp;&nbsp;Pijanista je davao sve od sebe da usredsredi pogled na lice Saganskog.
<BR>&nbsp;&nbsp;&nbsp;&nbsp;&nbsp;"Ko si, sad pa ti, kog kurca?" upita on.
<BR>&nbsp;&nbsp;&nbsp;&nbsp;&nbsp;"Sem", reče mu Iv.
<BR>&nbsp;&nbsp;&nbsp;&nbsp;&nbsp;"Nastavi da sviraš, Dag. Hoću da igram sa Iv."
<BR>&nbsp;&nbsp;&nbsp;&nbsp;&nbsp;Saganski ispruži ruku da odvoji Iv od njega, ali Frankl je imao neke svoje ideje o tome.
<BR>&nbsp;&nbsp;&nbsp;&nbsp;&nbsp;"Znam šta misliš", reče on Saganskom. "Čuo sam šta govoriš i znaš šta? Jebe mi se. Ako hoću da pušim kurac, ja ću da pušim jebeni kurac, a ako ti nećeš da me zaposliš, Foks hoće! I zato, jebi se!"
<BR>&nbsp;&nbsp;&nbsp;&nbsp;&nbsp;U Iv zaiskri izvesna nada. Ovde se odvijala psihodrama na koju nije računala. Saganski je bio notorni homofobičar. Očigledno je nekad uvredio Daga.
<BR>&nbsp;&nbsp;&nbsp;&nbsp;&nbsp;"Hoću tu damu", reče Saganski.
<BR>&nbsp;&nbsp;&nbsp;&nbsp;&nbsp;"E pa nećeš je dobiti", glasio je odgovor, pri čemu je Dag odgurnuo Saganskome ruku. "Ima ona preča posla,"
<BR>&nbsp;&nbsp;&nbsp;&nbsp;&nbsp;Saganski nije nameravao tako lako da se preda. Ispružio je ruku ka Iv po drugi put, dobio po prstima, a zatim je dohvatio Daga i počeo da ga odvlači iz Ivinog čvrstog zagrljaja.
<BR>&nbsp;&nbsp;&nbsp;&nbsp;&nbsp;Iv je iskoristila priliku koja joj se ukazala i skliznula prema vratima. Iza sebe je čula ljutite glasove obojice i osvrnula se; obigravali su jedan oko drugoga, rasterujući plesače dok su pesnice sevale. Saganski je uputio prvi udarac, poslavši Frankla nazad na klavir. Čaše koje je tamo poređao razleteše se, razbivši se uz tresak. Zatim se bacio za Iv.
<BR>&nbsp;&nbsp;&nbsp;&nbsp;&nbsp;"Traže te", reče on, ščepavši je. Napravila je korak unazad kako bi ga izbegla, a noge je pri tom izdaše. Pre nego što je udarila o pod, prihvatiše je nečije ruke i ona začu Lobov glas: "Trebalo je da krenete sa nama."
<BR>&nbsp;&nbsp;&nbsp;&nbsp;&nbsp;Pokušala je da se usprotivi, ali nije mogla ni reč da izusti koliko je dahtala. Napola ju je odneo do vrata, dok je ona pokušavala da mu objasni da ne može da pođe, da ne može da ostavi Griloa, ali nikako ne uspevajući to jasno da uradi. Primetila je Ročelino lice dok je promicalo pored nje, a onda ju je zapahnuo hladni noćni vazduh i ona je doživela šok koji je samo povećao njenu dezorijentaciju.
<BR>&nbsp;&nbsp;&nbsp;&nbsp;&nbsp;"Pomozite joj... pomozite joj..." čula je Loboa kako govori i, pre nego što se snašla, već je bila u njegovoj limuzini, ispružena preko lažnog krzna na sedištu. On je ušao za njom.
<BR>&nbsp;&nbsp;&nbsp;&nbsp;&nbsp;"Grilo..." uspela je da izgovori dok je zatvarao vrata. Njen progonitelj je stajao na pragu, ali limuzina se već udaljavala prema kapiji.
<BR>&nbsp;&nbsp;&nbsp;&nbsp;&nbsp;"Najuvrnutija žurka na kojoj sam ikada bio", primeti Lobo. "Gubimo se odavde."
<BR>&nbsp;&nbsp;&nbsp;&nbsp;&nbsp;Izvini, Grilo, pomisli ona pre nego što se onesvestila. Ne daj se.
<BR>
<BR>&nbsp;&nbsp;&nbsp;&nbsp;&nbsp;Klark je kod kapije samo mahnuo Loboovoj limuzini da prođe i osvrnuo se prema kući.
<BR>&nbsp;&nbsp;&nbsp;&nbsp;&nbsp;"Koliko ih je još ostalo", upita on Reba.
<BR>&nbsp;&nbsp;&nbsp;&nbsp;&nbsp;"Možda oko četrdeset", odvrati Reb, zagledan u spisak. "Nećemo ostati celu noć."
<BR>&nbsp;&nbsp;&nbsp;&nbsp;&nbsp;Kola koja su čekala preostale goste nisu mogla sva da se parkiraju na Brdu, tako da su se nalazila dole u Gaju; kružila su, čekajući na radio-signal koji će ih pozvati da se vrate gore i pokupe svoje putnike. Bila je to rutina na koju su navikli, dosadu su razbijali tako što su međusobno ogovarali one koje su vozili. Ali večeras nije bilo tračeva o seksualnom životu putnika, niti pohotnih priča o tome šta će vozači raditi kada završe posao. Veći deo vremena radio-aparati su bili tihi, kao da vozači nisu želeli da otkriju svoje položaje. Tišinu su narušavale samo usputne primedbe vozača o gradu.
<BR>&nbsp;&nbsp;&nbsp;&nbsp;&nbsp;"Klanac Mrtvog Drveta", nazvao ga je jedan od njih. "Liči na jebeno groblje."
<BR>&nbsp;&nbsp;&nbsp;&nbsp;&nbsp;Reb je bio taj koji ga je ućutkao. "Ako nemaš ništa pametnije da kažeš, onda ćuti", primeti on.
<BR>&nbsp;&nbsp;&nbsp;&nbsp;&nbsp;"Šta te muči?" upita ga čovek. "Počinju da te muče priviđenja?"
<BR>&nbsp;&nbsp;&nbsp;&nbsp;&nbsp;Odgovor je omeo poziv iz drugih kola.
<BR>&nbsp;&nbsp;&nbsp;&nbsp;&nbsp;"Jesi li tu, Klark?"
<BR>&nbsp;&nbsp;&nbsp;&nbsp;&nbsp;"Aha. Ko je to?"
<BR>&nbsp;&nbsp;&nbsp;&nbsp;&nbsp;"Jesi li tu?"
<BR>&nbsp;&nbsp;&nbsp;&nbsp;&nbsp;Veza je bila loša i iz časa u čas postajala je sve gora, glas iz kola se pretvarao u statičko krčanje.
<BR>&nbsp;&nbsp;&nbsp;&nbsp;&nbsp;"Ovde dole se podigla oluja koja nosi prašinu..." govorio je vozač. "Ne znam da li me čujete, ali podigla se ni od kuda."
<BR>&nbsp;&nbsp;&nbsp;&nbsp;&nbsp;"Reci mu da se gubi odatle", reče Reb. "Klark! Reci mu!"
<BR>&nbsp;&nbsp;&nbsp;&nbsp;&nbsp;"Čujem te! Vozaču? Briši! Briši odatle!"
<BR>&nbsp;&nbsp;&nbsp;&nbsp;&nbsp;"Čuje li me ko?" urlao je čovek, a poruku je gotovo prigušilo spiralno zavijanje vetra.
<BR>&nbsp;&nbsp;&nbsp;&nbsp;&nbsp;"Vozaču! Nosi se, u pizdu materinu, odatle!"
<BR>&nbsp;&nbsp;&nbsp;&nbsp;&nbsp;"Da li me..."
<BR>&nbsp;&nbsp;&nbsp;&nbsp;&nbsp;Umesto kraja pitanja začuo se udar i vozačev glas je presekla buka sudara.
<BR>&nbsp;&nbsp;&nbsp;&nbsp;&nbsp;"Sranje!" reče Klark. "Da li iko od vas tamo napolju zna ko je to bio? Ili gde je bio?"
<BR>&nbsp;&nbsp;&nbsp;&nbsp;&nbsp;Niko se nije javio iz preostalih kola. Ako je iko i znao, nije hteo dobrovoljno da krene u pomoć. Reb se zagledao između drveća koje je oivičavalo put, prema gradu.
<BR>&nbsp;&nbsp;&nbsp;&nbsp;&nbsp;"Dosta", reče on. "Dosta mi je ovog sranja. Odlazim odavde."
<BR>&nbsp;&nbsp;&nbsp;&nbsp;&nbsp;"Samo smo mi ostali", podseti ga Klark.
<BR>&nbsp;&nbsp;&nbsp;&nbsp;&nbsp;"Ako imaš imalo razuma i ti ćeš otići", reče Reb i poče da olabavljuje kravatu. "Ne znam šta se ovde dešava, ali neka to bogataši sami reše."
<BR>&nbsp;&nbsp;&nbsp;&nbsp;&nbsp;"Na dužnosti smo."
<BR>&nbsp;&nbsp;&nbsp;&nbsp;&nbsp;"Ja sam upravo završio!" reče Reb. "Ne plaćaju me dovoljno da bih morao da podnosim ovo sranje! Hvataj!" On dobaci radio Klarku. Bljuvao je belu buku. "Čuješ li to?" upita on. "Haos. To je ono što dolazi."
<BR>
<BR>&nbsp;&nbsp;&nbsp;&nbsp;&nbsp;Dole, u gradu, Tomi-Rej je usporio da baci pogled na slupanu limuzinu. Duhovi su je jednostavno pokupili i bacili. Upravo su izvlačili vozača sa sedišta. Ako se već nije prijavio da postane jedan od njihovih, nameravali su to brzo da isprave, nasilno pretvarajući njegovu uniformu u dronjke baš kao i telo ispod nje.
<BR>&nbsp;&nbsp;&nbsp;&nbsp;&nbsp;Poveo je sablasni voz sa Brda kako bi smislio način da se uvuče u kuću. Nije želeo da ponovo doživi poniženje iz bara, da ga stražari premlate i da posle toga nastane pakao. Želeo je da potpuno vlada situacijom kada se pojavi pred ocem u svojoj novoj inkarnaciji kao Dečak-Smrt. Ali ta nada je brzo bledela. Što je više odlagao povratak to su oni postajali razulareniji. Već su demolirali luteransku Crkvu princa mira, dokazavši, ako je bilo kakav dokaz bio potreban, da je kamen isto tako zreo za raščinjavanje kao i meso. Jedan njegov deo, onaj koji je mrzeo Palomo Gaj do srži, želeo je da ih pusti da divljaju. Da ih pusti da sravne ceo grad. Ali ako popusti pred tim nagonom znao je da će potpuno izgubiti vlast nad njima. Pored toga, negde u Gaju nalazilo se jedino ljudsko biće koje je želeo da sačuva od svakog zla: Džo-Bet. Kada se jednom otkine s lanca, oluja neće praviti razlike. Njen život neće vredeti ni pare, isto kao ni životi ostalih.
<BR>&nbsp;&nbsp;&nbsp;&nbsp;&nbsp;Znajući da mu je ostalo sasvim malo vremena pre nego što nestrpljenje ovlada njima i ipak unište Gaj, odvezao se do majčine kuće. Ako je Džo-Bet bila u gradu, onda se tamo nalazila; a ako dođe do onog najgoreg, ščepaće je i vratiti Džafu, koji će znati kako da na najbolji način obuzda oluju.
<BR>
<BR>&nbsp;&nbsp;&nbsp;&nbsp;&nbsp;Mamina kuća, kao i većina kuća u ulici, pa i u celom Gaju, nije bila osvetljena. Parkirao je kola i izišao. Oluja, kojoj je dosadilo da se vuče za njim, sačekala ga je i počela da ga gura.
<BR>&nbsp;&nbsp;&nbsp;&nbsp;&nbsp;"Odbij", reče on razjapljenim licima koja su lebdela ispred njega. "Dobićete ono što želite. Sve što želite. Ali ovu kuću, i sve u njoj, ostavite na miru. Jeste li me razumeli?"
<BR>&nbsp;&nbsp;&nbsp;&nbsp;&nbsp;Osetili su snagu njegovih osećanja. Čuo ih je kako se smeju, rugajući se njegovoj sažaljenja vrednoj osećajnosti. Ali on je i dalje bio Dečak-Smrt. Trebalo je da mu budu odani, međutim, ta odanost je sve više bledela. Oluja se povukla malo dalje niz ulicu i ostala tamo da čeka.
<BR>&nbsp;&nbsp;&nbsp;&nbsp;&nbsp;Zalupio je vrata na kolima i otišao do kuće, bacivši pogled niz ulicu kako bi se uverio da ga njegova vojska neće prevariti. Još je bila na istom mestu. On zakuca na vrata.
<BR>&nbsp;&nbsp;&nbsp;&nbsp;&nbsp;"Mama?" povika on. "Ja sam, Tomi-Rej, mama. Imam ključ ali neću ući dok me ti ne pozoveš. Čuješ li me, mama? Nemaš čega da se bojiš. Neću te povrediti." Čuo je neki zvuk sa druge strane vrata. "Jesi li to ti, mama? Molim te, odgovori mi."
<BR>&nbsp;&nbsp;&nbsp;&nbsp;&nbsp;"Šta želiš?"
<BR>&nbsp;&nbsp;&nbsp;&nbsp;&nbsp;"Dozvoli mi da te vidim, molim te. Dozvoli mi da te vidim."
<BR>&nbsp;&nbsp;&nbsp;&nbsp;&nbsp;Odbravila je vrata i otvorila ih. Mama je bila odevena u crno i kosa joj nije bila upletena. "Molila sam se", reče ona.
<BR>&nbsp;&nbsp;&nbsp;&nbsp;&nbsp;"Za mene?" upita Tomi-Rej.
<BR>&nbsp;&nbsp;&nbsp;&nbsp;&nbsp;Mama nije odgovorila.
<BR>&nbsp;&nbsp;&nbsp;&nbsp;&nbsp;"Nisi, zar ne?" reče on.
<BR>&nbsp;&nbsp;&nbsp;&nbsp;&nbsp;"Nije trebalo da se vratiš, Tomi-Rej."
<BR>&nbsp;&nbsp;&nbsp;&nbsp;&nbsp;"Ovo je dom", reče on. Zabolelo ga je kada ju je ugledao, više nego što je mislio da je to moguće. Posle otkrovenja koja je doživeo na putu do Misije (žena i pas), zatim događaja u Misiji i užasa sa povratnog putovanja, mislio je da je prevazišao osećanje koje ga je upravo tištalo: tugu od koje mu je knedla zastajala u grlu.
<BR>&nbsp;&nbsp;&nbsp;&nbsp;&nbsp;"Želim da uđem", reče on, iako je bio svestan još dok je izgovarao te reči da mu nema povratka. Nikada nije osećao potrebu za porodičnim okriljem. Džo-Bet jeste. Njegove misli se okrenuše tada ka njoj. "Gde je ona?" upita.
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Džo-Bet?"
<BR>&nbsp;&nbsp;&nbsp;&nbsp;&nbsp;"Nije ovde", odvrati mama.
<BR>&nbsp;&nbsp;&nbsp;&nbsp;&nbsp;"Gde je onda?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Ne laži me. Džo-Bet!" počeo je da viče. "Džo-Bet!"
<BR>&nbsp;&nbsp;&nbsp;&nbsp;&nbsp;"Čak i da jeste..."
<BR>&nbsp;&nbsp;&nbsp;&nbsp;&nbsp;Tomi-Rej joj nije dozvolio da završi. Progurao se pored nje i prekoračio preko praga. "Džo-Bet! To sam ja, Tomi-Rej! Potrebna si mi, Džo-Bet! Potrebna si mi, lutko!"
<BR>&nbsp;&nbsp;&nbsp;&nbsp;&nbsp;Više nije bilo važno da li je naziva lutkom, da li joj govori da želi da je ljubi i liže pičku: to je bilo u redu. To je bila ljubav, a ljubav je predstavljala njegovu jedinu odbranu, to jest, jedinu odbranu svih redom, protiv prašine i vetra i svega onoga što je zavijalo u njemu: bila mu je potrebnija no ikada. Ne obazirući se na mamine povike, krenuo je kroz kuću, iz sobe u sobu, tražeći je. Svaka prostorija imala je osoben miris, a taj miris je u sebi nosio gomilu sećanja... stvari koje je rekao, učinio ili osetio na ovom ili onom mestu... i sve to ga je preplavljivalo kada bi zastao na vratima.
<BR>&nbsp;&nbsp;&nbsp;&nbsp;&nbsp;Džo-Bet nije bila u prizemlju, pa se uputio gore, otvarajući sva vrata na spratu, jedna za drugim: prvo Džo-Betina, zatim mamina. Na kraju, svoja. Njegova soba je bila onakva kakvu ju je ostavio. Krevet razmešten, orman otvoren, peškir na podu. Stojeći na vratima, shvatio je da gleda stvari dečaka koji kao da više nije postojao. Onaj Tomi-Rej koji je ležao u tom krevetu, znojio se, trzao, spavao i sanjao Zumu i Topangu, zauvek je nestao. Prljavština na peškiru i dlake na jastuku su poslednje što je od njega ostalo. Neće ga pamtiti po dobru.
<BR>&nbsp;&nbsp;&nbsp;&nbsp;&nbsp;Niz obraze mu potekoše suze. Kako to da je pre samo pola nedelje bio živ, obavljao svoje poslove, a sada se toliko izmenio da više nije ovamo pripadao, niti je ikada više mogao ovamo da pripada? Šta je on to toliko žarko želeo da se odvojio sam od sebe? Ništa od onoga što je dobio. Biti Dečak- Smrt bilo je beskorisno: samo strah i sjajne kosti. A to što je upoznao svog oca: od kakve mu je to bilo koristi? U početku se Džaf lepo ophodio prema njemu, ali to je bio samo trik koji mu je pomogao da od njega napravi roba. Samo ga je Džo-Bet volela. Džo-Bet je pošla za njim, pokušala da ga izleči, pokušala je da mu kaže ono što nije želeo da čuje. Samo je ona mogla da popravi stvari. Da im neki smisao. Spase ga.
<BR>&nbsp;&nbsp;&nbsp;&nbsp;&nbsp;"Gde je ona?" upitao je.
<BR>&nbsp;&nbsp;&nbsp;&nbsp;&nbsp;Mama je bila u podnožju stepeništa. Ruke je sklopila ispred sebe i zagledala se u njega. Opet te molitve. Uvek molitve.
<BR>&nbsp;&nbsp;&nbsp;&nbsp;&nbsp;"Gde je ona, mama? Moram je videti."
<BR>&nbsp;&nbsp;&nbsp;&nbsp;&nbsp;"Ona ne pripada tebi", reče mama.
<BR>&nbsp;&nbsp;&nbsp;&nbsp;&nbsp;"Kac!" zaurla Tomi-Rej, krenuvši dole ka njoj. "Sada je Kacova!"
<BR>&nbsp;&nbsp;&nbsp;&nbsp;&nbsp;"Isus reče... ja sam uskrsnuće i život..."
<BR>&nbsp;&nbsp;&nbsp;&nbsp;&nbsp;"Reci mi gde su, ili ne odgovaram..."
<BR>&nbsp;&nbsp;&nbsp;&nbsp;&nbsp;"On koji veruje u mene..."
<BR>&nbsp;&nbsp;&nbsp;&nbsp;&nbsp;"Mama!"
<BR>&nbsp;&nbsp;&nbsp;&nbsp;&nbsp;"...iako je bio mrtav..."
<BR>&nbsp;&nbsp;&nbsp;&nbsp;&nbsp;Ulazna vrata je ostavila otvorena i prašina nošena vetrom počela je da prelazi preko praga, u početku u neznatnoj količini, ali onda je počela da nadire sve jače. Znao je šta to nagoveštava. Sablasni voz se zahuktavao. Mama je pogledala prema vratima i olujnoj tami iza njih. Izgleda da je shvatila da je kraj na dohvat ruke. Kada je pogled ponovo uperila u sina, u oči su počele da joj nadiru suze.
<BR>&nbsp;&nbsp;&nbsp;&nbsp;&nbsp;"Zašto je moralo ovako da se završi?" upitala je nežno.
<BR>&nbsp;&nbsp;&nbsp;&nbsp;&nbsp;"Nisam to hteo."
<BR>&nbsp;&nbsp;&nbsp;&nbsp;&nbsp;"Bio si tako lep, sine. Ponekad sam mislila da će te to spasti."
<BR>&nbsp;&nbsp;&nbsp;&nbsp;&nbsp;"I sada sam lep", reče on.
<BR>&nbsp;&nbsp;&nbsp;&nbsp;&nbsp;Ona odmahnu glavom. Suze počeše da se kotrljaju preko oboda njenih očiju i slivaju niz obraze. On ponovo pogleda prema vratima, koja je vetar počeo da cima napred-nazad.
<BR>&nbsp;&nbsp;&nbsp;&nbsp;&nbsp;"Ostanite napolju", reče mu on.
<BR>&nbsp;&nbsp;&nbsp;&nbsp;&nbsp;"Šta se nalazi tamo napolju?" upita mama. "Tvoj otac?"
<BR>&nbsp;&nbsp;&nbsp;&nbsp;&nbsp;"Bolje da ne znaš", odvrati joj on.
<BR>&nbsp;&nbsp;&nbsp;&nbsp;&nbsp;Pohitao je niz stepenice da pokuša da zatvori vrata, ali vetar je bivao sve snažniji i na kraju je provalio u kuću. Lusteri su počeli da se njišu. Ukrasi su poleteli sa polica. Kada je stigao do dna stepeništa, prozori su se već rasprsli i na prednjem i na zadnjem delu kuće.
<BR>&nbsp;&nbsp;&nbsp;&nbsp;&nbsp;"Ostanite napolju!" ponovo je dreknuo, međutim, fantomi su već dovoljno čekali. Vrata su izletela iz šarki, proletela kroz celo predvorje i razbila ogledalo. Za njima su, zavijajući, uleteli duhovi. Mama je vrisnula kada ih je ugledala, lica su im bila ispijena i gladna, mrlje potrebe u oluji. Očne duplje su im zjapile, želuci su im zjapili. Kada su začuli krik hrišćanke, usmerili su svoj jed prema njoj. Tomi-Rej je kriknuo da je upozori, ali prašnjavi prsti su iskidali reči pretvorivši ih u besmisao, a zatim se zaleteli, prošavši pored njega, ka maminom grlu. Pokušao je da je dohvati, ali oluja ga je dohvatila, zavrtela i bacila prema vratima. Duhovi su i dalje uletali unutra. Proleteo je kroz njihova promičuća lica, krećući se u suprotnom pravcu od njihovog nadiranja i preleteo preko praga. Začuo je iza sebe još jedan mamin krik, od koga su se zatresli svi još celi prozori u kući i staklo izletelo napolje. Staklo je pljuštalo svuda oko njega. Izbegao je pljusak, ali nije prošao nepovređen.
<BR>&nbsp;&nbsp;&nbsp;&nbsp;&nbsp;Međutim, to nije bilo ništa, u poređenju sa štetom koju su pretrpele kuća i oni u njoj. Kada se, posrćući, dočepao sigurnosti trotoara i osvrnuo, video je oluju kako u talasima ulazi i izlazi kroz sve prozore i vrata poput poludele vožnje duhova. Zgrada nije bila dorasla napadu. U zidovima su počele da se javljaju pukotine, tlo ispred kuće stalo je da se otvara kada su jahači stigli u podrum i počeli tamo da prave rusvaj. Pogledao je prema kolima, uplašivši se da su i njih uništili u svom nestrpljenu. Bila su netaknuta. Pojurio je prema njima kada je kuća počela da stenje, krov odleteo u znak predaje, zidovi se izvili. Ako je mama i bila još živa i dozivala ga, nije mogao da je čuje od buke, niti da je vidi u nastaloj zbrci.
<BR>&nbsp;&nbsp;&nbsp;&nbsp;&nbsp;Ušao je u kola, jecajući. Na usnama su mu lebdele reči za koje uopšte nije bio svestan da ih izgovara dok nije krenuo:
<BR>&nbsp;&nbsp;&nbsp;&nbsp;&nbsp;"...ja sam uskrsnuće i život..."
<BR>&nbsp;&nbsp;&nbsp;&nbsp;&nbsp;U stražnjem ogledalu video je da se kuća potpuno predala, kada je vrtlog u njenoj utrobi stao sve da izbacuje napolje. Cigle, ploče od škriljca, zraci i šut leteli su na sve strane.
<BR>&nbsp;&nbsp;&nbsp;&nbsp;&nbsp;"...on koji je verovao u mene... blagi Bože, mama, mama... on koji je verovao u mene..."
<BR>&nbsp;&nbsp;&nbsp;&nbsp;&nbsp;Delići cigli stali su da dobuju po stražnjem prozoru, koji se rasprsnuo od udaraca, dobovali su i po krovu. Pritisnuo je papučicu za gas i krenuo, napola zaslepljen suzama tuge i užasa. Jednom je već pokušao da im pobegne i nije uspeo. Ipak se nadao da bi mu to možda ovaj put moglo poći za rukom, ako projuri kroz grad najzaobilaznijim putem koji je znao, moleći se da ih zavara. Ulice nisu bile potpuno prazne. Prošao je pored dve limuzine, obe crne i dugačke, koje su kružile poput ajkula. A onda, na ivici Hrastošume, nasred puta se posrćući pojavio neko koga je poznavao. Iako mu je bilo mrsko da stane, bila mu je potrebna uteha koju mu je moglo pružiti jedino neko poznato lice, jer nikada do tada nije osećao toliku potrebu da ga neko uteši, makar to bio i Vilijam Vit. Usporio je.
<BR>&nbsp;&nbsp;&nbsp;&nbsp;&nbsp;"Vit?"
<BR>&nbsp;&nbsp;&nbsp;&nbsp;&nbsp;Vilijamu je trebalo malo vremena da ga prepozna. Tomi-Rej je očekivao da će ustuknuti kada se priseti ko je on. Njihov poslednji susret, tamo gore u kući na Proplanku Divlje Trešnje, završio se tako što se Tomi-Rej obreo u bazenu, rvući se sa teratom Martine Nesbit, a Vit pobegao glavom bez obzira, ne bi li sačuvao zdrav razum. Međutim, vreme koje je od tada proteklo, ostavilo je i te kakvog traga na Vilijama, isto kao i na Tomi-Reja. Ličio je na skitnicu, bio je neobrijan, na sebi je imao prljavu i neurednu odeću, a izraz lica mu je bio krajnje očajan.
<BR>&nbsp;&nbsp;&nbsp;&nbsp;&nbsp;"Gde su?" glasilo je njegovo prvo pitanje.
<BR>&nbsp;&nbsp;&nbsp;&nbsp;&nbsp;"Ko?" zanimalo je Tomi-Reja.
<BR>&nbsp;&nbsp;&nbsp;&nbsp;&nbsp;"Moji... posetioci", odvrati Vilijam. "Moji... snovi."
<BR>&nbsp;&nbsp;&nbsp;&nbsp;&nbsp;"Izvini", odvrati Tomi-Rej. "Hoćeš da te povezem?"
<BR>&nbsp;&nbsp;&nbsp;&nbsp;&nbsp;"Kuda ideš?"
<BR>&nbsp;&nbsp;&nbsp;&nbsp;&nbsp;"Kupim se odavde", odvrati Tomi-Rej.
<BR>&nbsp;&nbsp;&nbsp;&nbsp;&nbsp;"Aha. Povezi me."
<BR>&nbsp;&nbsp;&nbsp;&nbsp;&nbsp;Vit uđe u kola. Kada je zalupio vrata, Tomi-Rej je ugledao poznati prizor u ogledalu. Oluja ga je sledila. On pogleda u Vilijama.
<BR>&nbsp;&nbsp;&nbsp;&nbsp;&nbsp;"Ne vredi", reče on.
<BR>&nbsp;&nbsp;&nbsp;&nbsp;&nbsp;"A šta vredi?" upita Vit, ne uspevajući da usredsredi pogled na Tomi-Reja.
<BR>&nbsp;&nbsp;&nbsp;&nbsp;&nbsp;"Slediće me kuda god pošao. Ništa ih ne može zaustaviti. Dolaziće i dolaziti."
<BR>&nbsp;&nbsp;&nbsp;&nbsp;&nbsp;Vilijam pogleda preko ramena u zid od prašine koji je napredovao niz ulicu prema kolima.
<BR>&nbsp;&nbsp;&nbsp;&nbsp;&nbsp;"Je li to tvoj otac?" upita on. "Je li on tamo negde?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"Šta je onda to?"
<BR>&nbsp;&nbsp;&nbsp;&nbsp;&nbsp;"Nešto još gore."
<BR>&nbsp;&nbsp;&nbsp;&nbsp;&nbsp;"Tvoja mama..." poče Vit "... razgovarao sam s njom. Kaže da je on đavo."
<BR>&nbsp;&nbsp;&nbsp;&nbsp;&nbsp;"Voleo bih da jeste", reče Tomi-Rej. "Ęavola možeš prevariti."
<BR>&nbsp;&nbsp;&nbsp;&nbsp;&nbsp;Oluja se približavala kolima.
<BR>&nbsp;&nbsp;&nbsp;&nbsp;&nbsp;"Moram se vratiti na Brdo", reče Tomi-Rej, koliko sebi toliko i Vitu.
<BR>&nbsp;&nbsp;&nbsp;&nbsp;&nbsp;Okrenuo je i krenuo u pravcu Vetrostrmine.
<BR>&nbsp;&nbsp;&nbsp;&nbsp;&nbsp;"Da li se tamo nalaze snovi?" upita Vit.
<BR>&nbsp;&nbsp;&nbsp;&nbsp;&nbsp;"Tamo se sve nalazi", odvrati Tomi-Rej, nesvestan koliko je to što je kazao bilo tačno.
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
