<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>III
<P>&nbsp;&nbsp;&nbsp;&nbsp;&nbsp;"Moj neprijatelj je još ovde", reče Džaf.
<BR>&nbsp;&nbsp;&nbsp;&nbsp;&nbsp;Tomi-Rej ga je vodio stazom za koju su znala samo deca Gaja, i koja ih je odvela do stražnje strane Brda, do jedne vrtoglave isturene tačke. Bila je suviše stenovita za ljubavne sastanke i suviše nesigurna da bi se tu nešto gradilo, ali pred onima koji bi se potrudili da se popnu tako visoko pružao se ničim ometan pogled na Lovordrvo i Vetrostrminu.
<BR>&nbsp;&nbsp;&nbsp;&nbsp;&nbsp;Stajali su tu, Tomi-Rej i njegov otac, upijajući prizore. Iznad njih nije bilo zvezda; a i dole je bilo osvetljeno svega nekoliko kuća. Oblaci su zaklanjali nebo; spavao je grad. Otac i sin su neometani od bilo koga stajali i razgovarali.
<BR>&nbsp;&nbsp;&nbsp;&nbsp;&nbsp;"Ko je tvoj neprijatelj?" upita Tomi-Rej. "Reci mi i ja ću mu iščupati grkljan."
<BR>&nbsp;&nbsp;&nbsp;&nbsp;&nbsp;"Sumnjam da bi ti to dozvolio."
<BR>&nbsp;&nbsp;&nbsp;&nbsp;&nbsp;"Ne budi sarkastičan", primeti Tomi-Rej. "Znaj da nisam nikakva budala. Svestan sam kad se prema meni odnosiš kao prema detetu. Ja nisam dete."
<BR>&nbsp;&nbsp;&nbsp;&nbsp;&nbsp;"Moraćeš to da mi dokažeš."
<BR>&nbsp;&nbsp;&nbsp;&nbsp;&nbsp;"I hoću. Ničega se ne plašim."
<BR>&nbsp;&nbsp;&nbsp;&nbsp;&nbsp;"To ćemo još videti."
<BR>&nbsp;&nbsp;&nbsp;&nbsp;&nbsp;"Ti to pokušavaš da me uplašiš?"
<BR>&nbsp;&nbsp;&nbsp;&nbsp;&nbsp;"Ne. Samo da te pripremim."
<BR>&nbsp;&nbsp;&nbsp;&nbsp;&nbsp;"Za šta? Za tvog neprijatelja? Reci mi samo kakav je."
<BR>&nbsp;&nbsp;&nbsp;&nbsp;&nbsp;"Zove se Flečer. On i ja smo bili partneri, pre no što si se rodio. Ali me je on prevario. Ili je bar pokušao to da učini."
<BR>&nbsp;&nbsp;&nbsp;&nbsp;&nbsp;"Čime ste se bavili?"
<BR>&nbsp;&nbsp;&nbsp;&nbsp;&nbsp;"Ah!" Džaf se nasmeja, bio je to zvuk koji je Tomi-Rej do sada već čuo mnogo puta, i koji mu se svaki put sve više dopadao. Čovek je posedovao smisao za humor, iako Tomi-Rej... kao sada, na primer... nije uvek shvatao u čemu je štos. "Naš posao?" reče Džaf. "On se u suštini sastojao u sticanju moći. Tačnije, jedne određene vrste moći. Zove se Umetnost, i pomoću nje biću u stanju da zakoračim u snove Amerike."
<BR>&nbsp;&nbsp;&nbsp;&nbsp;&nbsp;"Ti to mene zezaš?"
<BR>&nbsp;&nbsp;&nbsp;&nbsp;&nbsp;"Ne u sve snove. Samo u one važne. Vidiš, Tomi-Rej, ja sam istraživač."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Stvarno. Samo šta je na ovom svetu još ostalo da se istraži? Ne mnogo toga. Nekoliko džepova pustinje; kišna šuma..."
<BR>&nbsp;&nbsp;&nbsp;&nbsp;&nbsp;"Svemir", predloži Tomi-Rej, podigavši pogled naviše.
<BR>&nbsp;&nbsp;&nbsp;&nbsp;&nbsp;"To je takođe pustinja sa mnogo ničega između", reče Džaf. "Ne, prava tajna... jedina tajna... krije se u našim glavama. I ja nameravam da doprem do nje."
<BR>&nbsp;&nbsp;&nbsp;&nbsp;&nbsp;"Ne misliš da to uradiš kao oni doktori za glavu, je l' da? Hoćeš da kažeš da ćeš se ti, na neki, način, naći tamo."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"A Umetnost je način da se dospe unutra?"
<BR>&nbsp;&nbsp;&nbsp;&nbsp;&nbsp;"I opet, tako je."
<BR>&nbsp;&nbsp;&nbsp;&nbsp;&nbsp;"Ali sam si kazao da su to samo snovi. Svi mi sanjamo. Možeš se obreti tamo kad god zaželiš, jednostavno zaspiš."
<BR>&nbsp;&nbsp;&nbsp;&nbsp;&nbsp;"Većina snova predstavlja samo žongliranje. Ljudi biraju sećanja i pokušavaju da ih na neki način srede. Ali postoji još jedna vrsta sna, Tomi-Rej. To je san o tome šta znači biti rođen, zaljubiti se, i umreti. San koji objašnjava čemu služi postojanje. Znam da je to zbunjujuće..."
<BR>&nbsp;&nbsp;&nbsp;&nbsp;&nbsp;"Nastavi. Ipak bih voleo da čujem."
<BR>&nbsp;&nbsp;&nbsp;&nbsp;&nbsp;"Postoji more uma. Zove se Suština", poče Džaf. "U tom moru plovi jedno ostrvo koje se pojavljuje u snovima svakog od nas bar dva puta u našim životima: na početku i na kraju. Prvi su ga otkrili Grci. Platon je o njemu pisao u šiframa. Nazvao ga je Atlantida..." Zastao je, u pričanju ga je omela suština onoga o čemu je pričao.
<BR>&nbsp;&nbsp;&nbsp;&nbsp;&nbsp;"Mnogo ti je stalo do tog mesta, je li tako?" upita Tomi-Rej.
<BR>&nbsp;&nbsp;&nbsp;&nbsp;&nbsp;"Mnogo", odvrati Džaf. "Želim da mogu da plivam u tom moru kada mi se prohte, i da odlazim na obalu na kojoj se pričaju značajne priče."
<BR>&nbsp;&nbsp;&nbsp;&nbsp;&nbsp;"Fino."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Fino zvuči."
<BR>&nbsp;&nbsp;&nbsp;&nbsp;&nbsp;"Džaf se nasmeja. "Ti si, sine, ohrabrujuće prost. Već vidim da ćemo se odlično slagati. Možeš da budeš moj agent na terenu, je li tako?"
<BR>&nbsp;&nbsp;&nbsp;&nbsp;&nbsp;"Svakako", odvrati Tomi-Rej iscerivši se. A onda: "A šta je to?"
<BR>&nbsp;&nbsp;&nbsp;&nbsp;&nbsp;"Ne mogu da se prikazujem pred svima", reče Džaf. "A i ne volim dnevnu svetlost. Tako je... netajanstvena. Ali zato ti možeš izići napolje umesto mene."
<BR>&nbsp;&nbsp;&nbsp;&nbsp;&nbsp;"Znači ostaješ? Mislio sam da ćemo možda nekuda otići."
<BR>&nbsp;&nbsp;&nbsp;&nbsp;&nbsp;"I hoćemo, kasnije. Ali prvo moj neprijatelj mora da bude ubijen. Slab je. Neće pokušati da napusti Gaj dok ne bude imao kakvu takvu zaštitu. Pretpostavljam da će potražiti svoje jedino dete."
<BR>&nbsp;&nbsp;&nbsp;&nbsp;&nbsp;"Kaca?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Znači, treba da ubijem Kaca."
<BR>&nbsp;&nbsp;&nbsp;&nbsp;&nbsp;"To bi bilo korisno, ako se ukaže prilika."
<BR>&nbsp;&nbsp;&nbsp;&nbsp;&nbsp;"Postaraću se da se ukaže."
<BR>&nbsp;&nbsp;&nbsp;&nbsp;&nbsp;"Mada bi trebalo da si mu zahvalan."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Da nije bilo njega još bih bio pod zemljom. Još bih čekao tebe ili Džo-Bet da povežete stvari i dođete da me potražite. Ono što su ona i Kac učinili..."
<BR>&nbsp;&nbsp;&nbsp;&nbsp;&nbsp;"Šta su učinili? Jesu li se tucali?"
<BR>&nbsp;&nbsp;&nbsp;&nbsp;&nbsp;"To ti je bitno?"
<BR>&nbsp;&nbsp;&nbsp;&nbsp;&nbsp;"Svakako da jeste."
<BR>&nbsp;&nbsp;&nbsp;&nbsp;&nbsp;"I meni je. Muka mi je i od same pomisli da Flečerovo dete dodiruje tvoju sestru. Ali muka je i Flečeru. Bar smo jednom uspeli oko nečega da se složimo. Pitanje je bilo koji će od nas dvojice prvi uspeti da iziđe na površinu, i koji će biti jači kada dospemo ovamo?"
<BR>&nbsp;&nbsp;&nbsp;&nbsp;&nbsp;"Ti."
<BR>&nbsp;&nbsp;&nbsp;&nbsp;&nbsp;"Da, ja. Imam prednost koja nedostaje Flečeru. Moja vojska, moje terate, najbolje su kada ih izvučem iz umirućih. Jednu sam izvukao iz Badija Vensa."
<BR>&nbsp;&nbsp;&nbsp;&nbsp;&nbsp;"Gde je?"
<BR>&nbsp;&nbsp;&nbsp;&nbsp;&nbsp;"Dok smo se peli ovamo gore učinilo ti se da nas neko prati, sećaš se? Rekao sam ti da je pas. Lagao sam."
<BR>&nbsp;&nbsp;&nbsp;&nbsp;&nbsp;"Pokaži mi je."
<BR>&nbsp;&nbsp;&nbsp;&nbsp;&nbsp;"Možda nećeš više biti tako željan da je vidiš kada se pojavi."
<BR>&nbsp;&nbsp;&nbsp;&nbsp;&nbsp;"Pokaži mi je, tata. Molim te!"
<BR>&nbsp;&nbsp;&nbsp;&nbsp;&nbsp;Džaf zviznu. Na taj zvuk, drveće nedaleko iza njega poče da se pomera, identifikujući lice koje je polomilo gustiš u dvorištu. Ovog puta, međutim, to se lice i pokazalo. Ličilo je na nešto što je plima izbacila na obalu: čudovište iz morskih dubina koje je umrlo i isplivalo na površinu, koje je sunce spržilo i galebovi iskljucali, tako da je kada je stiglo do sveta ljudi imalo pedeset očnih duplji i dvanaest usta, i koža mu bila napola odrana.
<BR>&nbsp;&nbsp;&nbsp;&nbsp;&nbsp;"Fino", tiho izgovori Tomi-Rej. "To si dobio od komedijaša? Meni ne izgleda baš naročito smešno."
<BR>&nbsp;&nbsp;&nbsp;&nbsp;&nbsp;"To je izišlo iz čoveka na pragu smrti", primeti Džaf. "Uplašenog i usamljenog. Takvi uvek stvaraju odlične primerke. Ispričaću ti jednom o mestima na koja sam išao da potražim izgubljene duše iz kojih sam stvarao terate. O stvarima koje sam video. O ološu koji sam sreo..." Zagledao se u grad pod sobom. "A ovde? Gde ovde da nađem takve subjekte?"
<BR>&nbsp;&nbsp;&nbsp;&nbsp;&nbsp;"Misliš na ljude na samrti?"
<BR>&nbsp;&nbsp;&nbsp;&nbsp;&nbsp;"Mislim na ranjive ljude. Ljude bez mitologija koje bi ih zaštitile. Uplašene ljude. Izgubljene ljude. Lude ljude."
<BR>&nbsp;&nbsp;&nbsp;&nbsp;&nbsp;"Možeš početi sa mamom."
<BR>&nbsp;&nbsp;&nbsp;&nbsp;&nbsp;"Ona nije luda. Možda želi da bude; možda želi da sve što je videla i propatila svrsta u halucinacije, ali zna da ne može. A i zaštitila se. Zaštitila se svojom verom, koliko god ona bila idiotska. Ne... potrebni su mi ogoljeni ljudi, Tomi-Rej. Ljudi bez božanstava. Izgubljeni ljudi."
<BR>&nbsp;&nbsp;&nbsp;&nbsp;&nbsp;"Poznajem nekolicinu."
<BR>
<BR>&nbsp;&nbsp;&nbsp;&nbsp;&nbsp;Tomi-Rej je mogao povesti svog oca doslovce do nekoliko stotina kućnih pragova, da je bio u stanju da čita umove iza lica s kojima se mimoilazio svakog dana svog života. Do ljudi koji su kupovali u Šoping centru, tovarili sveže voće i zdrave žitarice u kolica, ljudi sa zdravim tenom, kao što je bio i njegov, bistrim očima, poput njegovih, koji su u svakom pogledu izgledali pribrani i srećni. Možda su tu i tamo odlazili kod analitičara, samo da bi ostali uravnoteženi; možda su vikali na decu, ili plakali u sebi na rođendane, ali su sebe ipak smatrali, za sve namere i potrebe, smirenim dušama. Imali su više nego dovoljno novca u banci; sunce je tokom većeg dela godine sijalo, a i kada nije, potpalili bi vatru i smatrali se robusnim što su preživeli hladnoću. Ako bi ih ko upitao, izjavili bi da u nešto veruju. Ali niko ih nije pitao. Ne ovde; i ne sada. Ovaj vek je isuviše odmakao da bi neko govorio o veri potpuno bez stida, a stid je predstavljao traumu koju su se trudili da odagnaju kako im ne bi pokvarila živote. Bolje je onda bilo ne govoriti o veri, ili božanstvima koja su je nadahnula, osim na venčanjima, krštenjima i sahranama, a i tada samo iz navike.
<BR>&nbsp;&nbsp;&nbsp;&nbsp;&nbsp;Dakle. U dubini njihovih očiju nada koju su imali kopnila je i, kod mnogih, umirala. Živeli su od jednog događaja do drugog, užasavajući se provalije između njih, ispunjavajući svoje živote raznim razonodama kako bi izbegli prazninu tamo gde bi trebalo da se nalazi radoznalost, i glasno bi odahnuli kada bi deca prerasla pitanja o tome čemu služi život.
<BR>
<BR>&nbsp;&nbsp;&nbsp;&nbsp;&nbsp;Međutim, nisu svi tako dobro krili svoje strahove.
<BR>&nbsp;&nbsp;&nbsp;&nbsp;&nbsp;Kada mu je bilo trinaest godina, odelenju Teda Elizanda je jedan napredni učitelj ispričao kako supersile poseduju dovoljno projektila da unište civilizaciju čak nekoliko stotina puta. Ta ga je pomisao mučila mnogo više nego njegove školske drugove, pa je zato svoje košmare o Armagedonu čuvao za sebe iz straha da ga ne ismeju. Prevara je upalila; uspeo je da zavara i sam sebe i svoje školske drugove. Tokom puberteta je zaboravio na svoje strahove. U dvadeset prvoj godini, dobivši dobar posao u Hiljadu Hrastova, oženio se Loretom. Naredne godine postali su roditelji. Jedne noći, nekoliko meseci po rođenju male Daun, ponovo mu se vratio košmar konačne vatre. Sav u znoju i drhteći, Ted je ustao i otišao da obiđe kćerku. Spavala je u kolevci, ispružena na stomaku, upravo onako kako je volela da spava. Posmatrao ju je sat ili dva, a onda se vratio u krevet. Od tada pa nadalje se sve to ponavljalo, gotovo svake noći, dok nije preraslo u pravi obred. Ponekad bi se beba okrenula u snu i na trenutak zatreperila kapcima s dugim trepavicama. Kada bi ugledala tatu pored kolevke, nasmešila bi se. Međutim, Ted je morao da plati danak tog stražarenja. Sve je više gubio snagu, jer je iz noći u noć lišavao sebe sna; sve mu je bilo teže i teže da spreči užase koji su ga pohodili noću da se ne javljaju i danju. Užasi su počeli da ga posećuju i tokom radnog vremena, dok je sedeo za svojim radnim stolom. Prolećno sunce, koje je obasjavalo listove hartije pred njim, pretvaralo se u zaslepljujući sjaj pečurke koja se stvarala pred njim. Svaki povetarac, koliko god bio miomirisan, donosio je udaljene krike do njegovih ušiju.
<BR>&nbsp;&nbsp;&nbsp;&nbsp;&nbsp;A onda, jedne noći, dok je stražario pored Daunine kolevke, čuo je projektile kako dolaze. Užasnut, uzeo je Daun, pokušavši da je ućutka jer se zaplakala. Njen plač probudio je Loretu, koja krenu za mužem. Pronašla ga je u trpezariji, nije bio u stanju ni reč da progovori usled užasa koji je osećao, već je samo zurio u kćer koju je ispustio kada je video kako se njeno telo ugljeniše u njegovim rukama, koža joj crni, a udovi se pretvaraju u štapove koji se puše.
<BR>&nbsp;&nbsp;&nbsp;&nbsp;&nbsp;Smešten je na mesec dana u bolnicu, a potom se vratio u Gaj, jer su lekari zaključili da ima najviše nade da potpuno povrati zdravlje u okrilju porodice. Godinu dana kasnije, Loreta je zatražila razvod, kao razlog navevši nesavladive razlike. Razvod je dobila, kao i starateljstvo nad detetom.
<BR>&nbsp;&nbsp;&nbsp;&nbsp;&nbsp;Tih dana je svega nekoliko ljudi posećivalo Teda. Tokom četiri godine nakon nervnog sloma radio je u prodavnici ljubimaca u Šoping centu, obavljajući posao koji je srećom malo zahtevao. Bio je srećan među životinjama, koje su bile, poput njega, loši licemeri. Odavao je utisak čoveka koji je stalno na ivici provalije. Kako mama Tomi-Reju nije dozvoljavala da drži ljubimce, Ted mu je štošta dopuštao: puštao ga je da slobodno ulazi u radnju (čak i da je pričuva jednom ili dva puta, kada je Ted imao neka posla), da se igra sa kučićima i zmijama. Dobro je upoznao Teda i njegovu priču, mada se nikada nisu sprijateljili. Nikada nije posetio Teda kod kuće, na primer, ali je večeras to učinio.
<BR>&nbsp;&nbsp;&nbsp;&nbsp;&nbsp;"Doveo sam ti nekog u posetu, Tedi. Nekoga koga želim da upoznaš."
<BR>&nbsp;&nbsp;&nbsp;&nbsp;&nbsp;"Kasno je."
<BR>&nbsp;&nbsp;&nbsp;&nbsp;&nbsp;"Ovo ne može da čeka. Znaš, vest je stvarno divna, a nisam imao s kim da je podelim, osim s tobom."
<BR>&nbsp;&nbsp;&nbsp;&nbsp;&nbsp;"Dobre vesti?"
<BR>&nbsp;&nbsp;&nbsp;&nbsp;&nbsp;"Moj tata. Vratio se kući."
<BR>&nbsp;&nbsp;&nbsp;&nbsp;&nbsp;"Stvarno? Stvarno mi je drago zbog tebe, Tomi-Rej."
<BR>&nbsp;&nbsp;&nbsp;&nbsp;&nbsp;"Zar ne želiš da ga upoznaš?"
<BR>&nbsp;&nbsp;&nbsp;&nbsp;&nbsp;"Ovaj, ja..."
<BR>&nbsp;&nbsp;&nbsp;&nbsp;&nbsp;"Svakako da želi", reče Džaf iskoračivši iz senke, i ispruživši šaku prema Tedu. "Svaki prijatelj moga sina je i moj prijatelj."
<BR>&nbsp;&nbsp;&nbsp;&nbsp;&nbsp;Ugledavši silu koju mu je Tomi-Rej predstavio kao svog oca, Tedi je uplašeno koraknuo nazad prema kući. Ovo je bila sasvim drugačija vrsta košmara. Čak ni u groznim starim danima nikada ga nisu dozivali. Neopaženo bi se prikrali. Ovaj ovde je pričao, osmehivao se i sam se pozvao unutra.
<BR>&nbsp;&nbsp;&nbsp;&nbsp;&nbsp;"Želim nešto od tebe", reče Džaf.
<BR>&nbsp;&nbsp;&nbsp;&nbsp;&nbsp;"Šta se to dešava, Tomi-Rej? Ovo je moja kuća. Ne možete samo tako ući unutra i uzimati šta vam se svidi."
<BR>&nbsp;&nbsp;&nbsp;&nbsp;&nbsp;"Radi se o nečemu što ti ne želiš", reče Džaf, posegnuvši za Tedom, "nečemu bez čega ćeš biti mnogo srećniji."
<BR>&nbsp;&nbsp;&nbsp;&nbsp;&nbsp;Tomi-Rej je posmatrao, zadivljen i impresioniran, kako su Tedove oči počele da kolutaju ispod kapka, a on da ispušta zvuke koji su nagoveštavali da se sprema na povraćanje. Ali ništa nije izišlo; bar ne iz njegovog grla. Nagrada se pojavila iz njegovih pora, sokovi njegovog tela su zaklokotali i zgusnuli se, izbledeli, i počeli da se izdižu iz njegove kože, natapajući mu košulju i pantalone.
<BR>&nbsp;&nbsp;&nbsp;&nbsp;&nbsp;Tomi-Rej je plesao s jedne na drugu stranu, očaran. Sve je ličilo na neki groteskan magični čin. Kapi vlage prkosile su gravitaciji, viseći u vazduhu ispred Teda, dodirujući jedna drugu i oblikujući veće kapi, a te kapi su se opet sretale i sjedinjavale, dok komadi čvrste materije, nalik na bolesni sivi sir, nisu počele da lebde ispred njegovih prsa. Vlaga je i dalje izlazila na Džafov poziv, i svaka čestica uvećavala je telo. Sada je ono već imalo i oblik: bile su to prve grube skice Tedovog privatnog užasa. Tomi-Rej se iscerio kada ih je video: noge koje su se trzale, raznobojne oči. Jadni Ted, nosio je u sebi ovu bebu i nije mogao da je se otarasi. Kao što Džaf reče, biće mu bolje bez nje.
<BR>
<BR>&nbsp;&nbsp;&nbsp;&nbsp;&nbsp;Bila je to prva od nekoliko poseta u koje su te noći otišli i svaki put su iz izgubljene duše izvukli neku novu zver. Sve su bile blede, sve su neodređeno podsećale na reptile, ali su u svakom drugom pogledu predstavljale lične tvorevine. Džaf je to najbolje definisao pri kraju njihove noćne pustolovine:
<BR>&nbsp;&nbsp;&nbsp;&nbsp;&nbsp;"To je umetnost", rekao je. "Ovo izvlačenje. Slažeš li se?"
<BR>&nbsp;&nbsp;&nbsp;&nbsp;&nbsp;"Aha. Dopada mi se."
<BR>&nbsp;&nbsp;&nbsp;&nbsp;&nbsp;"Razume se to nije ona Umetnost. Ali je njen odjek. Kao i svaka umetnost, pretpostavljam."
<BR>&nbsp;&nbsp;&nbsp;&nbsp;&nbsp;"Kuda ćemo sad?"
<BR>&nbsp;&nbsp;&nbsp;&nbsp;&nbsp;"Moram da se odmorim. Da nađem neko senovito i hladno mesto."
<BR>&nbsp;&nbsp;&nbsp;&nbsp;&nbsp;"Znam za neka."
<BR>&nbsp;&nbsp;&nbsp;&nbsp;&nbsp;"Ne. Ti moraš kući."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što želim da se Gaj sutra probudi u uverenju da je svet isti kao što je uvek bio."
<BR>&nbsp;&nbsp;&nbsp;&nbsp;&nbsp;"Šta da kažem Džo-Bet?"
<BR>&nbsp;&nbsp;&nbsp;&nbsp;&nbsp;"Reci joj da se ničeg ne sećaš. Ako bude navaljivala, izvini se."
<BR>&nbsp;&nbsp;&nbsp;&nbsp;&nbsp;"Ne želim da idem kući", reče Tomi-Rej.
<BR>&nbsp;&nbsp;&nbsp;&nbsp;&nbsp;"Znam", odvrati Džaf, spustivši šaku na rame Tomi-Reja. Masirao mu je mišić dok je govorio. "Ali ne želimo da potera krene u potragu za tobom. Mogli bi otkriti stvari koje mi želimo da otkrijemo tek u pravo vreme!"
<BR>&nbsp;&nbsp;&nbsp;&nbsp;&nbsp;Tomi-Rej se na te reči isceri.
<BR>&nbsp;&nbsp;&nbsp;&nbsp;&nbsp;"Koliko će to potrajati?"
<BR>&nbsp;&nbsp;&nbsp;&nbsp;&nbsp;"Želiš da vidiš Gaj okrenut naglavačke, zar ne?"
<BR>&nbsp;&nbsp;&nbsp;&nbsp;&nbsp;"Već sam počeo da odbrojavam časove."
<BR>&nbsp;&nbsp;&nbsp;&nbsp;&nbsp;Džaf se nasmeja.
<BR>&nbsp;&nbsp;&nbsp;&nbsp;&nbsp;"Kakav otac, takav sin", primeti on. "Opusti se, momče. Vratiću se."
<BR>&nbsp;&nbsp;&nbsp;&nbsp;&nbsp;Smejući se poveo je svoje zveri u tamu.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
