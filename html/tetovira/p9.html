<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VATRENI BALONI
<P>&nbsp;&nbsp;&nbsp;&nbsp;&nbsp;Vatra je praskala nad travnjacima letnje noći. Po licima čika i tetaka varnice. Rakete se dizale i padale u uzdignutim blistavim smeđim očima rođaka na tremu, a hladni ugljenisani komadi tupo su udarali o tle na sasušenim poljanama u daljini.
<BR>&nbsp;&nbsp;&nbsp;&nbsp;&nbsp;Vrlo poštovani Otac Džozef Daniel Perigrin otvori oči. Kakav san: on i njegovi rođaci u onoj divljoj igri u staroj kući njegovog dede u Ohaju pre toliko godina!
<BR>&nbsp;&nbsp;&nbsp;&nbsp;&nbsp;Ležao je osluškujući veliku prazninu crkve, ostale ćelije gde su ležali drugi Očevi. Jesu li i oni, uoči leta rakete Raspeće, ležali sećajući se Četvrtog jula? Da. Ovo je bilo kao u ona uzbuđena svitanja u dane Nezavisnosti kada si čekao prvi udar od eksplozije i izletao na rosom pokrivene trotoare sa rukama punim svakakvih čegrtaljki.
<BR>&nbsp;&nbsp;&nbsp;&nbsp;&nbsp;I evo sada Očeve Episkopije, u osvit dana pre nego što će se na vatrenom mlazu vinuti na Mars, ostavljajući tamjan za sobom kroz somotsku katedralu svemira.
<BR>&nbsp;&nbsp;&nbsp;&nbsp;&nbsp;"Da li uopšte treba da idemo?" šaptao je Otac Perigrin. "Zar ne treba da rešavamo naše sopstvene grehe tu na Zemlji? Zar tako ne bežimo od svojih života ovde?"
<BR>&nbsp;&nbsp;&nbsp;&nbsp;&nbsp;Podiže se, teško pokrećući mesnato telo koje je svojom obilnošću podsećalo na jagode, mleko, i odrezak.
<BR>&nbsp;&nbsp;&nbsp;&nbsp;&nbsp;"Ili je to lenjost?" zapita se. "Plašim li se ja puta?"
<BR>&nbsp;&nbsp;&nbsp;&nbsp;&nbsp;Uđe pod tuš sa igličastim mlazevima.
<BR>&nbsp;&nbsp;&nbsp;&nbsp;&nbsp;"Ali odvešću ja tebe na Mars, telo." Obrati se sam sebi. "Ostavićemo ovde stare grehe. Pa na Mars, da nađemo nove?" Divna pomisao, gotovo tako. Gresi koji nikada nikome nisu pali na pamet. Pa da, on lično je napisao jednu knjižicu: Problem greha na drugim svetovima, koju su njegova Episkopska braća ignorisala kao nekako nedovoljno ozbiljnu.
<BR>&nbsp;&nbsp;&nbsp;&nbsp;&nbsp;Tek prošle večeri, kada su pušili poslednju cigaru, on i Otac Stoun su razgovarali o njoj.
<BR>&nbsp;&nbsp;&nbsp;&nbsp;&nbsp;"Na Marsu, greh bi se mogao pojaviti kao vrlina. Moramo se tamo čuvati od pravednih dela za koja bi se kasnije moglo ustanoviti da su gresi!" reče Otac Perigrin, sijajući. "Što je to uzbudljivo! Već vekovima misionarstvo nije bilo povezano sa toliko avanture!"
<BR>&nbsp;&nbsp;&nbsp;&nbsp;&nbsp;"Ja ću prepoznati greh", reče bez uvijanja Otac Stoun, "čak i na Marsu."
<BR>&nbsp;&nbsp;&nbsp;&nbsp;&nbsp;"Oh, mi sveštenici se ponosimo što smo lakmus papir koji menja boju u prisustvu greha", odvrati Otac Perigrin, "ali šta ako je marsovska hemija takva da se mi uopšte ne obojimo! Ako na Marsu ima novih čula, moraš priznati mogućnost postojanja neprepoznatljivog greha."
<BR>&nbsp;&nbsp;&nbsp;&nbsp;&nbsp;"Ako nema zlobnog predumišljaja, nema greha niti kazne za isti - Gospod nas uverava u to", odgovori Otac Stoun.
<BR>&nbsp;&nbsp;&nbsp;&nbsp;&nbsp;"Na Zemlji, da. Ali možda marsovski greh obaveštava podsvesno o svom zlu, telepatski, ostavljajući svesnom umu slobodu da dela po svom nahođenju, naizgled bez zlobe! Šta onda?"
<BR>&nbsp;&nbsp;&nbsp;&nbsp;&nbsp;Otac Perigrin se naže napred svom težinom. "Adam sam nije grešio. Dodaj Evu i dodao si iskušenje. Dodaj drugog muškarca i omogućuješ preljubu. Dodavanjem seksa ili ljudi dodaješ greh. Kada bi ljudi bili bez ruku, ne bi mogli daviti svojim rukama. Ne bi imao upravo taj greh ubistva. Dodaj ruke, dodao si mogućnost jednog novog nasilja. Amebe ne mogu da greše zato što se razmnožavaju deobom. One ne žude za ženama niti se ubijaju međusobno. Dodaj amebama seks, dodaj ruke i noge, i imaćeš ubistvo i preljubu. Dodaj ruku ili nogu ili ličnost, ili oduzmi svako od njih, sabiraš ili oduzimaš moguće zlo. Na Marsu, šta ako ima pet novih čula, organa, nevidljivih udova koje ne možemo ni da zamislimo - zar ne bi onda moglo da bude pet novih grehova?"
<BR>&nbsp;&nbsp;&nbsp;&nbsp;&nbsp;Otac Stoun zinu. "Ja mislim da ti uživaš u ovakvim stvarima!"
<BR>&nbsp;&nbsp;&nbsp;&nbsp;&nbsp;"Održavam razum u životu, Oče; samo da bude živ, to je sve."
<BR>&nbsp;&nbsp;&nbsp;&nbsp;&nbsp;"Ti večito žongliraš mozgom, zar ne? - ogledala, baklje, tanjiri."
<BR>&nbsp;&nbsp;&nbsp;&nbsp;&nbsp;"Da. Zato što ponekad Crkva izgleda kao oni postavljeni cirkuski podijumi gde se diže zavesa i ljudi, bele statue posute cinkoksidom, talkom, zamrzavaju se da bi predstavili apstraktnu Lepotu. Vrlo krasno. Ali ja se nadam da će za mene uvek biti mesta da se muvam među statuama, šta ti misliš, Oče Stoun?"
<BR>&nbsp;&nbsp;&nbsp;&nbsp;&nbsp;Otac Stoun je već krenuo. "Mislim da je bolje da pođemo na spavanje. Kroz nekoliko časova skoknućemo gore da upoznamo tvoje nove grehe, Oče Perigrine."
<BR>
<BR>&nbsp;&nbsp;&nbsp;&nbsp;&nbsp;Raketa je stajala spremna za ispaljivanje.
<BR>&nbsp;&nbsp;&nbsp;&nbsp;&nbsp;Očevi su prekinuli svoje molitve u studeno jutro, mnogi dobar sveštenik iz Njujorka, Čikaga ili Los Andelesa, Crkva je slala najbolje - krenuo je gradom ka polju pokrivenom slanom. Hodajući, Otac Perigrin sećao se Biskupovih reči:
<BR>&nbsp;&nbsp;&nbsp;&nbsp;&nbsp;"Oče Perigrine, vi ćete predvoditi misionare, uz vas će biti Otac Stoun. Za žaljenje je koliko su mračni moji razlozi da vas odaberem za ovaj ozbiljni zadatak, Oče, ali vaša knjižica o planetarnom grehu nije prošla nepročitana. Vi ste elastičan čovek. A Mars je kao nečišćena odaja koju zanemarujemo već milenijumima. Tamo se nakupilo greha kao pleve. Mars je dva puta stariji od Zemlje i imao je dva puta veći broj subota uveče, kupanja u alkoholu, i buljenja u žene gole kao od majke rođene. Kad otvorimo vrata od te sobice, krš ima da se sruči na nas. Treba nam brz, elastičan čovek - čovek koji može da izvrda glavom. Svaki malo više dogmatičan bi mogao nastradati. Mislim da ćete vi biti savitljivi i otporni. Oče, zadatak je vaš." Biskup i Očevi kleknuše.
<BR>&nbsp;&nbsp;&nbsp;&nbsp;&nbsp;Izrečen je blagoslov, a raketa poprskana svetom vodicom. Dižući se, Biskup im se obrati:
<BR>&nbsp;&nbsp;&nbsp;&nbsp;&nbsp;"Znam da ćete otići sa Gospodom, da pripremite Marsovce za prihvatanje njegove Istine. Svima vam želim misaoni put."
<BR>&nbsp;&nbsp;&nbsp;&nbsp;&nbsp;Jedan po jedan prođoše kraj Biskupa, dvadesetorica ljudi, šušteći odorama, da bi u njegove milostive ruke stavili svoje pre nego što uđu u osvećen projektil.
<BR>&nbsp;&nbsp;&nbsp;&nbsp;&nbsp;"Mislim se", reče Otac Perigrin u poslednjem trenutku, "da nije Mars pakao? Samo čeka da mi stignemo pa da se rasprsne u sumpor i oganj."
<BR>&nbsp;&nbsp;&nbsp;&nbsp;&nbsp;"Gospode, budi sa nama", reče Otac Stoun.
<BR>&nbsp;&nbsp;&nbsp;&nbsp;&nbsp;Raketa krenu.
<BR>
<BR>&nbsp;&nbsp;&nbsp;&nbsp;&nbsp;Izlazak iz vasione bio je kao izlazak iz najlepše katedrale koju su ikada videli. Doticanje Marsa bilo je kao doticanje običnog trotoara, pred crkvom pet minuta pošto si zaista spoznao svoju Ijubav prema Bogu.
<BR>&nbsp;&nbsp;&nbsp;&nbsp;&nbsp;Očevi oprezno kročiše iz rakete koja se pušila i klekoše na marsovski pesak dok je Otac Perigrin čitao molitvu zahvalnosti.
<BR>&nbsp;&nbsp;&nbsp;&nbsp;&nbsp;"Hvala Tebi, Gospode, za putovanje kroz odaje Tvoje. I, Gospode, stigosmo u jednu novu zemlju, zato moramo imati nove oči.
<BR>&nbsp;&nbsp;&nbsp;&nbsp;&nbsp;Čućemo nove zvuke, i moraćemo imati nove uši. I biće tu novih grehova, za koje molimo da nam se podare bolja i čvršća, i čistija srca. Amin."
<BR>&nbsp;&nbsp;&nbsp;&nbsp;&nbsp;Digoše se.
<BR>&nbsp;&nbsp;&nbsp;&nbsp;&nbsp;I eto Marsa poput mora ispod koga se oni batrgaju u opremi podmorskih biologa i traže život. Evo teritorije skrivenog greha. Kako pažljivo moraju sada svi balansirati, kao percem, u ovom novom elementu, u strahu da bi i samo hodanje moglo biti grešno; ili disanje, ili jednostavan post!
<BR>&nbsp;&nbsp;&nbsp;&nbsp;&nbsp;I evo načelnika Prvog grada, dočekuje ih sa ispruženom rukom. "Šta mogu da učinim za vas, Oče Perigrine?"
<BR>&nbsp;&nbsp;&nbsp;&nbsp;&nbsp;"Želeli bismo da saznamo nešto o Marsovcima. Jer našu crkvu možemo planirati inteligentno jedino ako ih poznajemo. Jesu li visoki dva metra? Napravićemo velika vrata. Da li im je koža plava, ili crvena ili zelena? To moramo znati da bismo mogli da stavimo pravu boju kože kada budemo postavljali ljudske figure u vitroima. Jesu li teški? Napravićemo im masivna sedišta."
<BR>&nbsp;&nbsp;&nbsp;&nbsp;&nbsp;"Oče", reče gradonačelnik, "mislim da ne treba da se brinete za Marsovce. Postoje dve rase. Jedna je gotovo mrtva. Jedan mali broj ih se skriva. A druga rasa - pa, ona nije baš sasvim ljudska."
<BR>&nbsp;&nbsp;&nbsp;&nbsp;&nbsp;"A?" Ocu Perigrinu brže zalupa srce.
<BR>&nbsp;&nbsp;&nbsp;&nbsp;&nbsp;"To su okrugle sjajne kugle svetlosti, Oče, žive u onim brdima. Da li su ljudi ili zveri, ko zna? Ali postupaju kao inteligentna bića, čujem." Gradonačelnik sleže ramenima. "Naravno, nisu ljudi, tako da mislim da vam neće biti do toga..."
<BR>&nbsp;&nbsp;&nbsp;&nbsp;&nbsp;"Baš naprotiv", reče brzo Otac Perigrin. "Imaju inteligenciju, kažete?"
<BR>&nbsp;&nbsp;&nbsp;&nbsp;&nbsp;"Priča se jedna priča. Jedan istraživač ruda slomio je nogu u tim brdima i tamo bi i umro. Prišle su mu plave lopte svetlosti. Kada se probudio bio je dole na autoputu i nije znao kako je tamo dospeo."
<BR>&nbsp;&nbsp;&nbsp;&nbsp;&nbsp;"Pijan", reče Otac Stoun.
<BR>&nbsp;&nbsp;&nbsp;&nbsp;&nbsp;"To vam je priča", reče gradonačelnik. "Oče Perigrine, s obzirom na to da je većina Marsovaca mrtva, i da su tu samo te plave kugle, ja iskreno mislim da bi vam bilo bolje u Prvom gradu. Mars se otvara. To je sada granica, kao naš Zapad u staro vreme na Zemlji, i na Aljasci. Ljudi su nagrnuli ovamo gore. Ima par hiljada crnih irskih mehaničara, rudara i nadničara u Prvom gradu kojima je potrebno spasenje zato što ima i suviše mnogo pokvarenih žena koje su došle sa njima, i, previše marsovskog vina od hiljadu godina..."
<BR>&nbsp;&nbsp;&nbsp;&nbsp;&nbsp;Otac Perigrin je bio zagledan u vazdušasto plava brda.
<BR>&nbsp;&nbsp;&nbsp;&nbsp;&nbsp;Otac Stoun pročisti grlo. "Pa, Oče?"
<BR>&nbsp;&nbsp;&nbsp;&nbsp;&nbsp;Otac Perigrin ga nije čuo. "Kugle od plave vatre?"
<BR>&nbsp;&nbsp;&nbsp;&nbsp;&nbsp;"Da, Oče."
<BR>&nbsp;&nbsp;&nbsp;&nbsp;&nbsp;"Ah", uzdahnu Otac Perigrin.
<BR>&nbsp;&nbsp;&nbsp;&nbsp;&nbsp;"Plavi baloni." Otac Stoun zavrte glavom. "Cirkus!"
<BR>&nbsp;&nbsp;&nbsp;&nbsp;&nbsp;Otac Perigrin oseti kako mu srce udara u člancima ruku. Video je pogranični gradić sa sirovim, sveže izgrađenim grehom, i video brda, stara da starija ne mogu biti a ipak možda još noviji (za njega) greh.
<BR>&nbsp;&nbsp;&nbsp;&nbsp;&nbsp;"Gradonačelniče, da li bi vaši crni irski radenici mogli da se peku jedan dan više u ognju pakla?"
<BR>&nbsp;&nbsp;&nbsp;&nbsp;&nbsp;"Ja bi ih okretao i prelivao za vas, Oče."
<BR>&nbsp;&nbsp;&nbsp;&nbsp;&nbsp;Otac Perigrin klimnu glavom ka brdima. "Tamo ćemo da idemo."
<BR>&nbsp;&nbsp;&nbsp;&nbsp;&nbsp;Nastade žamor.
<BR>&nbsp;&nbsp;&nbsp;&nbsp;&nbsp;"Bilo bi tako jednostavno", objasni Otac Perigrin, "otići u grad. Više volim da mislim da bi Gospod, kada bi ušetao ovamo a Ijudi mu rekli: 'Evo utabane staze', odgovorio: 'Pokažite mi korov. Ja ću načiniti stazu.'"
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Oče Stoun, pomisli koliko bi nas pritiskalo ako bismo prošli pored grešnika a da im ne pružimo ruku."
<BR>&nbsp;&nbsp;&nbsp;&nbsp;&nbsp;"Ali kugle od vatre!"
<BR>&nbsp;&nbsp;&nbsp;&nbsp;&nbsp;"Ja zamišljam da je čovek čudno izgledao drugim životinjama kada smo se prvi put pojavili. A on ima dušu i pored sve svoje neuglednosti. Sve dok ne dokažemo drugačije, pretpostavljamo da te plamene lopte imaju duše."
<BR>&nbsp;&nbsp;&nbsp;&nbsp;&nbsp;"U redu", složi se gradonačelnik, "ali vratićete se u grad."
<BR>&nbsp;&nbsp;&nbsp;&nbsp;&nbsp;"Videćemo. Najpre da nešto podoručkujemo. Onda ćemo ti i ja, Oče Stoun, otići sami pešice u brda. Ne želim da te vatrene Marsovce preplašimo mašinama ili gomilom. Hoćemo li doručkovati?"
<BR>&nbsp;&nbsp;&nbsp;&nbsp;&nbsp;Očevi stadoše ćutke da jedu.
<BR>
<BR>&nbsp;&nbsp;&nbsp;&nbsp;&nbsp;Kad pade noć Otac Perigrin i Otac Stoun bili su visoko u brdima. Zaustaviše se i sedoše na jednu stenu da uživaju u trenutku opuštanja i čekanja. Marsovci se do sada još nisu pojavili, i obojica očeva su se osećali neodređeno razočarani.
<BR>&nbsp;&nbsp;&nbsp;&nbsp;&nbsp;"Pitam se..." Otac Perigrin obrisa lice. "Šta misliš, ako bismo viknuli 'Halo!' možda bi odgovorili?"
<BR>&nbsp;&nbsp;&nbsp;&nbsp;&nbsp;"Oče Perigrine, zar se ti nikada nećeš uozbiljiti?"
<BR>&nbsp;&nbsp;&nbsp;&nbsp;&nbsp;"Ne sve dok je dobrog Boga. Oh, molim te, nemoj da izgledaš tako strašno šokiran. Gospod nije ozbiljan. U stvari, malo je teško saznati kakav je on još, osim toga što je pun ljubavi. A ljubav ima veze sa humorom, zar ne? Jer ne možeš nekoga voleti sve dok ga ne podnosiš, je l' tako? A ne možeš nekoga stalno podnositi ako mu se ne možeš smejati. Zar nije tako? I mi smo svakako smešne životinjice koje se valjaju u zdeli sa prljavštinom, i Bog nas mora voleti utoliko više što delujemo na njegov osećaj za humor."
<BR>&nbsp;&nbsp;&nbsp;&nbsp;&nbsp;"Nikada nisam pomišljao na Boga kao na humoristično biće", reče Otac Stoun.
<BR>&nbsp;&nbsp;&nbsp;&nbsp;&nbsp;"Tvorac kljunara, kamile, noja, i čoveka? 'Ajde, bre!" nasmeja se Otac Perigrin.
<BR>&nbsp;&nbsp;&nbsp;&nbsp;&nbsp;Ali u tom trenutku, između sumračnih brda, kao niz plavih svetiljki upaljenih da im pokažu put, naiđoše Marsovci.
<BR>&nbsp;&nbsp;&nbsp;&nbsp;&nbsp;Otac Stoun ih prvi vide. "Gledaj!"
<BR>&nbsp;&nbsp;&nbsp;&nbsp;&nbsp;Otac Perigrin se okrenu i smeh mu zamre u ustima. Okrugle plave lopte od vatre lebdele su među treperavim zvezdama, drhtureći u daljini.
<BR>&nbsp;&nbsp;&nbsp;&nbsp;&nbsp;"Čudovišta!" skoči Otac Stoun. Ali Otac Perigrin ga uhvati. "Čekaj!"
<BR>&nbsp;&nbsp;&nbsp;&nbsp;&nbsp;"Trebalo je da odemo u grad!"
<BR>&nbsp;&nbsp;&nbsp;&nbsp;&nbsp;"Ne, slušaj, gledaj!" molio je Otac Perigrin.
<BR>&nbsp;&nbsp;&nbsp;&nbsp;&nbsp;"Bojim se!"
<BR>&nbsp;&nbsp;&nbsp;&nbsp;&nbsp;"Ne boj se. Ovo je Božje delo!"
<BR>&nbsp;&nbsp;&nbsp;&nbsp;&nbsp;"Đavolovo!"
<BR>&nbsp;&nbsp;&nbsp;&nbsp;&nbsp;"Psst, tiho sada!" umiri ga Otac Perigrin i oni čučnuše sa mekom plavom svetlošću na licima zabačenim uvis dok su se plamene okrugline približavale.
<BR>&nbsp;&nbsp;&nbsp;&nbsp;&nbsp;I opet, Noć nezavisnosti, mislio je Otac Perigrin uzdrhtalo. Oseti se kao dete, davno u one večeri Četvrtog jula kada je nebo pucalo, rasprskavajući se u zvezdani prah i zvuk paljevine, dok su prozori na kućama zveckali od udara vazduha poput leda koji se rasprskava po površini plitkih barica. Tetke, stričevi, rođaci koji uzvikuju 'Ah!' kao da se obraćaju kakvom nebeskom vidaru. Boje letnjeg neba. I Vatreni baloni, koje je zapalio neki popustljivi deda, smireni u njegovim krupnim nežnim rukama. Oh, sećanje na te divne vatrene balone, blago osvetljene, toplotom naduvane komade tkiva, slične krilima insekata što leže poput spakovanih zolja u kutijama, i, posle svega, posle onog dana nereda i divljanja, najzad se vade iz svojih kutija, pažljivo razvijaju, plavi, crveni, beli, patriotski - Vatreni baloni! Video je nejasne likove dragih srodnika, davno pomrlih i prekrivenih mahovinom, dok Deda pali svećicu da bi toplom strujom vazduha naduvao balon, okruglasto osvetljen u njegovim rukama, sjajnu viziju koju su zadržavali u sebi opirući se da je puste da ode; jer kada se najzad pusti, to je bila još jedna godina othujala iz života, još jedan Četvrti, još jedan deo Lepote iščezao. Onda su se dizali, dizali, odlazili sve dalje, kroz sazvežđa tople letnje noći; plutali su Vatreni baloni dok su ih sa porodičnih tremova nemo sledile crveno-belo-plave oči. Udaljujući se u dubinu zemlje Ilinois, preko noćnih reka i usnulih staništa, smanjivali su se Vatreni baloni, iščezavali navek.
<BR>&nbsp;&nbsp;&nbsp;&nbsp;&nbsp;Otac Perigrin oseti suze u očima. Nad njim su, izgleda, lebdeli Marsovci, ne jedan, već hiljadu šaputavih Vatrenih balona. Svakog trenutka mogao bi kraj sebe naći svog davno umrlog i blaženopočivšeg dedu, zagledanog uvis u Lepotu.
<BR>&nbsp;&nbsp;&nbsp;&nbsp;&nbsp;Ali pored njega je bio Otac Stoun.
<BR>&nbsp;&nbsp;&nbsp;&nbsp;&nbsp;"Hajdemo, molim te, Oče!"
<BR>&nbsp;&nbsp;&nbsp;&nbsp;&nbsp;"Moram govoriti s njima." Otac Perigrin zašušta krenuvši napred, ne znajući šta da kaže, jer šta je on ikada rekao Vatrenim balonima iz prošlosti osim u svojoj glavi: divni ste, divni ste, a to sada nije bilo dovoljno. Mogao je samo da podigne svoje teške ruke i vikne uvis, kao što je često želeo da vikne za začaranim Vatrenim balonima: "Zdravo!"
<BR>&nbsp;&nbsp;&nbsp;&nbsp;&nbsp;Ali vatrene lopte samo su gorele kao slike u tamnom ogledalu. Izgledale su kao pričvršćene zauvek, vazdušaste, čudesne.
<BR>&nbsp;&nbsp;&nbsp;&nbsp;&nbsp;"Dolazimo Gospodu", reče Otac Perigrin nebu.
<BR>&nbsp;&nbsp;&nbsp;&nbsp;&nbsp;"Blesavo, blesavo, blesavo." Otac Stoun je grizao nadlanicu. "U ime Boga, oče Perigrine, prestani!"
<BR>&nbsp;&nbsp;&nbsp;&nbsp;&nbsp;Ali sada fosforescentne lopte dunuše u brda. U trenutku nestadoše.
<BR>&nbsp;&nbsp;&nbsp;&nbsp;&nbsp;Otac Perigrin opet pozva, i odjek njegovog poslednjeg uzvika zatrese brda iznad njih. Okrenuvši se, ugleda kako lavina stresa prašinu, zastaje, i onda, uz grmljavinu kamenih gromada, oburvava planinu na njih.
<BR>&nbsp;&nbsp;&nbsp;&nbsp;&nbsp;"Vidi šta si učinio!" uzviknu Otac Stoun.
<BR>&nbsp;&nbsp;&nbsp;&nbsp;&nbsp;Otac Perigrin je bio gotovo zanet zatim prestravljen. Okrete se, znajući da mogu potrčati samo nekoliko stopa pre nego što ih stene zdrobe u komade. Imao je vremena da prošapće Oh, Gospode! I stene se sručiše!
<BR>&nbsp;&nbsp;&nbsp;&nbsp;&nbsp;"Oče!"
<BR>&nbsp;&nbsp;&nbsp;&nbsp;&nbsp;Bili su razdvojeni kao pleva od zrna. Plavo svetlucanje kugli, zatim hladne zvezde, urlik, i onda su stajali na jednoj litici udaljenoj dve stotine stopa i gledali na mesto gde je trebalo da im tela budu zatrpana pod kamenom. Plava svetlost ispari.
<BR>&nbsp;&nbsp;&nbsp;&nbsp;&nbsp;Dva Oca ščepaše jedan drugog. "Šta se dogodilo?"
<BR>&nbsp;&nbsp;&nbsp;&nbsp;&nbsp;"Podigle su nas plave vatre!"
<BR>&nbsp;&nbsp;&nbsp;&nbsp;&nbsp;"Trčali smo, to je bilo!"
<BR>&nbsp;&nbsp;&nbsp;&nbsp;&nbsp;"Ne, kugle su nas spasle."
<BR>&nbsp;&nbsp;&nbsp;&nbsp;&nbsp;"Nisu mogle!"
<BR>&nbsp;&nbsp;&nbsp;&nbsp;&nbsp;"Učinile su to."
<BR>&nbsp;&nbsp;&nbsp;&nbsp;&nbsp;Nebo je bilo prazno. Kao da je kakvo veliko zvono upravo prestalo da udara. U zubima i srži još su osećali brujanje odjeka.
<BR>&nbsp;&nbsp;&nbsp;&nbsp;&nbsp;"Hajdemo odavde. Napravićeš da nas ubiju."
<BR>&nbsp;&nbsp;&nbsp;&nbsp;&nbsp;"Ja se ne bojim smrti već mnogo godina, Oče Stoun."
<BR>&nbsp;&nbsp;&nbsp;&nbsp;&nbsp;"Ništa nismo dokazali. Te plave svetlosti su pobegle na prvi uzvik. Beskorisno je."
<BR>&nbsp;&nbsp;&nbsp;&nbsp;&nbsp;"Ne." Otac Perigrin je bio obuzet upornim čudenjem. "Na neki način, one su nas spasle. To dokazuje da imaju dušu."
<BR>&nbsp;&nbsp;&nbsp;&nbsp;&nbsp;"To samo dokazuje da su nas one mogle spasti. Sve je bilo u pometnji. Mogli smo pobeći, sami."
<BR>&nbsp;&nbsp;&nbsp;&nbsp;&nbsp;"One nisu životinje, Oče Stoun. Životinje ne spasavaju živote, naročito ne živote stranaca. Ovde postoji milosrđe i saosećanje. Možda ćemo sutra moći više da dokažemo."
<BR>&nbsp;&nbsp;&nbsp;&nbsp;&nbsp;"Da dokažemo šta? Kako?" Otac Stoun je sada bio strašno umoran; na njegovom krutom licu videlo se nasilje nad njegovim duhom i telom. "Da ih sledimo u helikopterima, da im čitamo glave i stihove? To nisu ljudi. Nemaju oči niti uši, niti tela kao naša."
<BR>&nbsp;&nbsp;&nbsp;&nbsp;&nbsp;"Ali ja osećam nešto kod njih", reče Otac Perigrin. "Znam da je na domaku veliko otkrovenje. One su nas spasle. One misle. Mogle su da biraju; da nam daju da živimo ili da umremo. To dokazuje slobodnu volju!"
<BR>&nbsp;&nbsp;&nbsp;&nbsp;&nbsp;Otac Stoun se dade na posao da založi vatru, buljeći u komade drveta u svojim rukama, gušeći se od sivog dima. "Ja lično ću da otvorim manastirsku školu za časne sestre guske, manastir za posvećene svinje, i izgradiću minijaturnu apsidu u mikroskopu tako da paramecijumi mogu pohađati službu božiju i čitati krunice svojim trepljama."
<BR>&nbsp;&nbsp;&nbsp;&nbsp;&nbsp;"Oh, Oče Stoun."
<BR>&nbsp;&nbsp;&nbsp;&nbsp;&nbsp;"Izvini." Otac Stoun crveno zažmiri preko vatre. "Ali ovo je kao da blagosiljaš krokodila pre nego što te sažvaće. Dovodiš u opasnost čitavu misionarsku ekspediciju. Nama je mesto u Prvom gradu, da ispiramo alkohol iz grla ljudi i miris sa njihovih ruku!"
<BR>&nbsp;&nbsp;&nbsp;&nbsp;&nbsp;"Zar ti ne možeš da raspoznaš ljudsko u neljudskom?"
<BR>&nbsp;&nbsp;&nbsp;&nbsp;&nbsp;"Ja bih mnogo radije prepoznavao neljudsko u ljudskom."
<BR>&nbsp;&nbsp;&nbsp;&nbsp;&nbsp;"Ali ako ja dokažem da ove stvari greše, poznaju greh, poznaju moralan život, imaju slobodnu volju i intelekt, Oče Stoun?"
<BR>&nbsp;&nbsp;&nbsp;&nbsp;&nbsp;"Biće potrebno mnogo ubeđivanja."
<BR>&nbsp;&nbsp;&nbsp;&nbsp;&nbsp;Noć je brzo hladnela, oni su piljili u vatru kao da u njoj traže svoje najluđe misli, jeli biskvite i bobice, i uskoro se ututkaše za spavanje pod raspevanim zvezdama. I baš pre nego što se okrenuo poslednji put Otac Stoun, koji je već dugo razmišljao kako da nađe nešto da nasekira Oca Perigrina, zagleda se u utrnulu žeravicu i reče: "Nema Adama i Eve na Marsu. Nema prvobitnog greha. Možda Marsovci žive u jednom stanju božije milosti. Onda možemo da se vratimo dole u grad i počnemo da radimo na Zemljanima."
<BR>&nbsp;&nbsp;&nbsp;&nbsp;&nbsp;Otac Perigrin se podseti da očita jednu molitvicu za Oca Stouna koji je tako poludeo i koji se sada inati, Bog neka mu je na pomoći. "Da, Oče Stoun, ali Marsovci su ubili neke od naših naseljenika. To je grešno. Mora da su postojali neki Prvobitni greh i neki Adam i Eva. Mi ćemo ih naći. Ljudi su ljudi, na žalost, bez obzira u kakvom obličju, i skloni su grehu."
<BR>&nbsp;&nbsp;&nbsp;&nbsp;&nbsp;Ali Otac Stoun se pravio da spava.
<BR>
<BR>&nbsp;&nbsp;&nbsp;&nbsp;&nbsp;Otac Perigrin nije sklapao oči.
<BR>&nbsp;&nbsp;&nbsp;&nbsp;&nbsp;Naravno da ne bi mogli da puste te Marsovce da odu u pakao, zar ne? Uz kompromis sa svojom savešću, zar bi mogli da se vrate u nove kolonijalne gradove, te gradove toliko pune grešnih sokačića i žena sa usjaktelim očima i belom puti što se valjaju po krevetima sa usamljenim radnicima? Zar to nije mesto za Očeve? Zar ovaj tegobni put u brda nije bio samo njegova lična ćud? Misli li on zaista na Božiju crkvu, ili gasi žeđ svoje radoznalosti koja je kao spužva? One plave okrugle kugle vatre Svetog Antonija - kako su mu gorele u glavi! Kakvo iskušenje - pronaći čoveka iza maske, ljudsko iza neljudskog. Zar se ne bi ponosio ako bi mogao da kaže, makar potajno u duši, da je preobratio ogroman bilijarski sto pun vatrenih lopti! Kakav greh oholosti! Vredan pokajanja! Ali čovek čini mnoge ohole stvari iz Ljubavi, a on je toliko voleo Gospoda i bio tako srećan zbog toga da je želeo da i svi drugi budu srećni.
<BR>&nbsp;&nbsp;&nbsp;&nbsp;&nbsp;Poslednje što je video pre nego što je pao u san bilo je vraćanje plavih vatri, koje su ga kao jato plamtećih anđela nečujnom a umilnom pesmom otpremile na uznemireni počinak.
<BR>
<BR>&nbsp;&nbsp;&nbsp;&nbsp;&nbsp;Plavi okrugli snovi još su bili tamo na nebu kada se Otac Perigrin probudi rano ujutru.
<BR>&nbsp;&nbsp;&nbsp;&nbsp;&nbsp;Otac Stoun je spavao kao klupče, mirno. Otac Perigrin je gledao Marsovce kako lebde i posmatraju ga. Priroda im je bila ljudska - znao je to. Samo on to mora dokazati, ili će se naći pred suvoustim, suvookim Biskupom koji će mu ljubazno reći da odstupi.
<BR>&nbsp;&nbsp;&nbsp;&nbsp;&nbsp;Ali kako dokazati ljudskost ako se oni skrivaju u visokim nebeskim svodovima? Kako ih dovući bliže i dobiti odgovore na ta mnoga pitanja?
<BR>&nbsp;&nbsp;&nbsp;&nbsp;&nbsp;"Spasli su nas od lavine."
<BR>&nbsp;&nbsp;&nbsp;&nbsp;&nbsp;Otac Perigrin se diže, pođe između stena, i stade da se penje na najbliže brdo dok ne dođe do jednog mesta gde se litica okomito spuštala na zaravan na dubini od dve stotine stopa. Gušio se od žustrog penjanja na mrzlom vazduhu. Stade da uhvati vazduha.
<BR>&nbsp;&nbsp;&nbsp;&nbsp;&nbsp;"Kada bih pao odavde, sigurno bih poginuo."
<BR>&nbsp;&nbsp;&nbsp;&nbsp;&nbsp;Pusti jedan šljunak da padne. Trenutak kasnije ču ga kako udari dole o stenje.
<BR>&nbsp;&nbsp;&nbsp;&nbsp;&nbsp;"Gospod mi nikada ne bi oprostio."
<BR>&nbsp;&nbsp;&nbsp;&nbsp;&nbsp;Hitnu još jedan šljunčić.
<BR>&nbsp;&nbsp;&nbsp;&nbsp;&nbsp;"Ne bi bilo samoubistvo, je l' tako, ako bih to učinio iz ljubavi...?"
<BR>&nbsp;&nbsp;&nbsp;&nbsp;&nbsp;Diže pogled na plave krugove. "Ali prvo, da još jednom pokušamo." Onda ih pozva: "Zdravo, zdravo!"
<BR>&nbsp;&nbsp;&nbsp;&nbsp;&nbsp;Odjeci zaređaše jedan za drugim, ali plave vatre ne trepnuše i ne pokrenuše se.
<BR>&nbsp;&nbsp;&nbsp;&nbsp;&nbsp;Govorio im je pet minuta. Kada prestade, zagleda se ispod litice i vide Oca Stouna kako još uvređeno spava, dole u malom logoru.
<BR>&nbsp;&nbsp;&nbsp;&nbsp;&nbsp;"Moram sve dokazati." Otac Perigrin kroči na obod litice. "Ja sam star čovek. Ne bojim se. Sigurno će Gospod razumeti da ovo činim za Njega?"
<BR>&nbsp;&nbsp;&nbsp;&nbsp;&nbsp;Duboko udahnu vazduh. Ceo njegov život mu prolete ispred očiju i on pomisli: "Da li ću umreti kroz jedan trenutak? Bojim se da i suviše volim da živim. Ali još više volim druge stvari."
<BR>&nbsp;&nbsp;&nbsp;&nbsp;&nbsp;Sa takvim mislima otisnu se sa litice.
<BR>&nbsp;&nbsp;&nbsp;&nbsp;&nbsp;Pao je.
<BR>&nbsp;&nbsp;&nbsp;&nbsp;&nbsp;"Budalo!" kriknu. Pretumbavao se preko glave. "Nisi bio u pravu!" Stene su mu se munjevito primicale i video je sebe kako treska o njih i odlazi Bogu na istinu. "Što učinih ovo?" Ali znao je odgovor, i trenutak kasnije bio je smiren. Oko njega je urlao vetar, a stene su se ustremljivale da ga dočekaju.
<BR>&nbsp;&nbsp;&nbsp;&nbsp;&nbsp;Onda se izmeniše zvezde, javi se plavo svetlucanje, i on oseti da je okružen plavetnilom i zaustavljen u vazduhu. Sledećeg trenutka, uz lak trzaj, bi spušten na stenu, gde pošteno sede, živ, i uze da se opipava gledajući gore u ona plava svetla koja su se smesta povukla.
<BR>&nbsp;&nbsp;&nbsp;&nbsp;&nbsp;"Spasli ste me!" šaputao je. "Niste hteli da me pustite da umrem. Znali ste da je to nepravedno."
<BR>&nbsp;&nbsp;&nbsp;&nbsp;&nbsp;Odjuri do Oca Stouna koji je još ležao u spokojnom snu. "Oče, Oče, probudi se!" Prodrma ga i okrete. "Oče, oni su me spasli!"
<BR>&nbsp;&nbsp;&nbsp;&nbsp;&nbsp;"Ko te spasao?" zažmirka Otac Stoun i sede.
<BR>&nbsp;&nbsp;&nbsp;&nbsp;&nbsp;Otac Perigrin ispriča šta mu se dogodilo.
<BR>&nbsp;&nbsp;&nbsp;&nbsp;&nbsp;"San, košmar; lezi opet pa spavaj", reče razdraženo Otac Stoun. "Ti i tvoji cirkuski baloni."
<BR>&nbsp;&nbsp;&nbsp;&nbsp;&nbsp;"Ali bio sam budan!"
<BR>&nbsp;&nbsp;&nbsp;&nbsp;&nbsp;"Hajde, Oče, smiri se. Hajde sad."
<BR>&nbsp;&nbsp;&nbsp;&nbsp;&nbsp;"Ne veruješ mi? Imaš li pištolj? Jeste, daj mi ga ovamo."
<BR>&nbsp;&nbsp;&nbsp;&nbsp;&nbsp;"Šta to hoćeš?" Otac Stoun mu pruži mali pištolj koji su poneli da bi se zaštitili od zmija ili drugih sličnih nepredvidivih životinja.
<BR>&nbsp;&nbsp;&nbsp;&nbsp;&nbsp;Otac Perigrin zgrabi pištolj. "Dokazaću!"
<BR>&nbsp;&nbsp;&nbsp;&nbsp;&nbsp;Uperi pištolj u svoju šaku i opali.
<BR>&nbsp;&nbsp;&nbsp;&nbsp;&nbsp;"Stani!"
<BR>&nbsp;&nbsp;&nbsp;&nbsp;&nbsp;Blesnu svetlost, i pred njihovim očima zaustavi se metak u vazduhu, na dva centimetra od njegovog ispruženog dlana. Lebdeo je jedan tren, okružen plavim fosforescentnim svetlacima. Onda šišteći pade u prašinu.
<BR>&nbsp;&nbsp;&nbsp;&nbsp;&nbsp;Otac Perigrin opali tri puta iz pištolja - u šaku, u nogu, i u telo. Tri zrna zalebdeše, svetlucajući, i padoše kraj njihovih nogu kao uginuli insekti.
<BR>&nbsp;&nbsp;&nbsp;&nbsp;&nbsp;"Vidiš?" reče Otac Perigrin opustivši ruku, ispuštajući pištolj sa mecima. "Oni znaju. Shvataju. Nisu životinje. Misle i rasuđuju i žive u jednoj moralnoj klimi. Koja bi me životinja ovako spasla od samog sebe? Nema životinje koja bi to učinila. Samo drugi čovek, Oče. Veruješ li sada?"
<BR>&nbsp;&nbsp;&nbsp;&nbsp;&nbsp;Otac Stoun je gledao u nebo i u plave svetlosti, zatim se ćuteći spusti na jedno koleno, podiže još tople metke i skupi ih u ruci. Onda čvrsto stisnu šaku.
<BR>&nbsp;&nbsp;&nbsp;&nbsp;&nbsp;Iza njih se rađalo sunce.
<BR>&nbsp;&nbsp;&nbsp;&nbsp;&nbsp;"Mislim da bi bolje bilo da siđemo ostalima, da im ovo ispričamo i dovedemo ih ovamo gore", reče Otac Perigrin.
<BR>&nbsp;&nbsp;&nbsp;&nbsp;&nbsp;Kad se sunce podiglo, oni su se već vraćali ka raketi.
<BR>
<BR>&nbsp;&nbsp;&nbsp;&nbsp;&nbsp;Otac Perigrin opisa krug na sredini table. "Ovo je Hristos, sin Očev."
<BR>&nbsp;&nbsp;&nbsp;&nbsp;&nbsp;Pravio se da ne čuje kako ostalim Očevima zastaje dah.
<BR>&nbsp;&nbsp;&nbsp;&nbsp;&nbsp;"Ovo je Hristos, u svoj svojoj Slavi", nastavi on.
<BR>&nbsp;&nbsp;&nbsp;&nbsp;&nbsp;"Izgleda kao problem iz geometrije", primeti Otac Stoun.
<BR>&nbsp;&nbsp;&nbsp;&nbsp;&nbsp;"Srećno poređenje, jer ovde baratamo simbolima. Hrist nije ništa manje Hrist, morate priznati, zato što je predstavljen krugom ili četvorouglom. Vekovima krst simbolizuje njegovu ljubav i agoniju. Zato će ovaj krug biti marsovski Hristos. Na taj način dovešćemo ga na Mars."
<BR>&nbsp;&nbsp;&nbsp;&nbsp;&nbsp;Očevi su se razdraženo meškoljili i pogledali jedan drugoga.
<BR>&nbsp;&nbsp;&nbsp;&nbsp;&nbsp;"Ti ćeš, Brate Matija, izraditi, od stakla, kopiju ovog kruga. Jednu loptu ispunjenu sjajnom vatrom. Ona će stajati na oltaru."
<BR>&nbsp;&nbsp;&nbsp;&nbsp;&nbsp;"Jeftin mađioničarski trik", promrmlja Otac Stoun.
<BR>&nbsp;&nbsp;&nbsp;&nbsp;&nbsp;Otac Perigrin strpljivo nastavi: "Naprotiv. Mi im dajemo Boga u jednom shvatljivom obličju. Da je nama Hristos došao na Zemlju kao oktopod, da li bismo ga spremno prihvatili?" On raširi ruke. "Je li to onda bio neki jeftin mađioničarski trik Gospodov, da nam dovede Hrista kroz Isusa, u obličju čoveka? Pošto blagoslovimo crkvu koju ovde izgradimo i osvetimo njen oltar i ovaj simbol, mislite li da bi Hristos odbio da nastani oblik pred nama? Znate u svojim srcima da ne bi odbio."
<BR>&nbsp;&nbsp;&nbsp;&nbsp;&nbsp;"Ali telo životinje bez duše!" reče Brat Matija.
<BR>&nbsp;&nbsp;&nbsp;&nbsp;&nbsp;"To smo već prešli, mnogo puta od kada smo se vratili jutros, Brate Matija. Ta stvorenja spasla su nas od lavine. Shvatila su da je samouništenje grešno, i sprečila ga, svaki put. Zbog toga moramo sagraditi crkvu u brdima, živeti sa njima, da bismo pronašli na koje posebne načine oni greše, strane načine, i pomogli im da otkriju Boga."
<BR>&nbsp;&nbsp;&nbsp;&nbsp;&nbsp;Očevi nisu izgledali zadovoljni perspektivom.
<BR>&nbsp;&nbsp;&nbsp;&nbsp;&nbsp;"Je li to zato što su tako neobični oku?" ćudio se Otac Perigrin. "Ali šta je oblik? Samo posuda za plamteću dušu koji nam Bog svima daje. Kada bih ja sutra ustanovio da morski lavovi odjednom poseduju slobodnu volju, intelekt, da znaju kada da ne greše, da znaju šta je život i ublažavaju pravdu milosrđem a život ljubavlju, sagradio bih katedralu ispod mora. I ako bi vrapci, čudom i voljom božjom, sutra zadobili večite duše, ja bih napunio crkvu helijumom i napravio je da liči na njih, jer sve duše, u svakom obliku, ako imaju slobodnu volju i svesne su svojih greha, goreće u paklu ukoliko im se ne da njihova pravedna vera. Ja ne bih dozvolio da nijedna marsovska kugla gori u paklu, jer to je kugla samo u mojim očima. Kada zatvorim oči, ona stoji preda mnom, inteligencija, ljubav, duša - i ja to ne smem poreći."
<BR>&nbsp;&nbsp;&nbsp;&nbsp;&nbsp;"Ali ta staklena lopta što želiš da je smesti na oltar", pobuni se Otac Stoun.
<BR>&nbsp;&nbsp;&nbsp;&nbsp;&nbsp;"Uzmite Kineze", odvrati Otac Perigrin neuznemireno. "Kakvog Hrista poštuju Kinezi hrišćani? Istočnjačkog Hrista, naravno. Svi ste videli istočnjačke scene Rođenja Hristovog. Kako je Hristos odeven? U istočnjačke haljine. Kuda hoda? Po kineskim predelima sa bambusima, planinom u izmaglici i kvrgavim drvetom. Očni kapci mu se sužavaju, jagodice su mu istaknute. Svaka zemlja, svaka rasa doda ponešto našem Gospodu. Sećam se Device iz Gvadalupe koju obožava čitav Meksiko. A njena koža? Jeste li zapazili njene slike? Tamna koža, kao i koža njenih poklonika. Je li to svetogrđe? Uopšte ne. Nije logično da ljudi prihvate Boga neke druge boje, koliko god on bio stvaran. Često se čudim kako naši misionari uspevaju u Africi, sa snežno belim Hristom. Možda zato što je za afrička plemena belo sveta boja, u albinima ili u nekom drugom obliku. Vremenom, zar Hristos možda i tamo ne bi potamneo? Forma nema značaja. Sadržina je sve. Ne možemo očekivati da ovi Marsovci prihvate neku tuđu formu. Daćemo im Hrista u njihovom sopstvenom liku."
<BR>&nbsp;&nbsp;&nbsp;&nbsp;&nbsp;"Ima jedna greška u tvom rezonovanju, Oče", reče Otac Stoun. "Zar nas Marsovci neće osumnjičiti za licemerje? Oni će shvatiti da mi ne obožavamo okruglog, kuglastog Hrista, već čoveka sa udovima i glavom. Kako da objasnimo tu razliku?"
<BR>&nbsp;&nbsp;&nbsp;&nbsp;&nbsp;"Tako što ćemo pokazati da nema razlike. Hristos će ispuniti svaku posudu koja mu se ponudi. Tela ili lopte. On je tu, i svako će obožavati istu stvar u različitom ruhu. Šta više, mi moramo verovati u ovu loptu koju dajemo Marsovcima. Mi moramo verovati u jedan oblik koji je za nas besmislen što se tiče forme. Ovaj sferoid biće Hrist. I moramo se setiti da bismo i mi sami, i oblik našeg Zemaljskog Hrista, ovim Marsovcima bili besmisleni, smešni, traćenje materijala."
<BR>&nbsp;&nbsp;&nbsp;&nbsp;&nbsp;Otac Perigrin odloži kredu. "Hajdemo sada u brda da gradimo crkvu."
<BR>&nbsp;&nbsp;&nbsp;&nbsp;&nbsp;Očevi počeše da pakuju opremu.
<BR>
<BR>&nbsp;&nbsp;&nbsp;&nbsp;&nbsp;Crkva nije bila crkva, već mesto raščišćeno od stenja, plato na jednoj od nižih planina, sa poravnjanim i iščetkanim tlom, i nameštenim oltarom na koji je Brat Matija postavio vatrenu kuglu koju je konstruisao.
<BR>&nbsp;&nbsp;&nbsp;&nbsp;&nbsp;Posle šest dana rada 'crkva' je bila gotova.
<BR>&nbsp;&nbsp;&nbsp;&nbsp;&nbsp;"Šta ćemo sa ovim?" Otac Stoun lupi o železno zvono koje su doneli sa sobom. "Šta njima znači zvono?"
<BR>&nbsp;&nbsp;&nbsp;&nbsp;&nbsp;"Mislim da sam ga doneo nama za utehu", priznade Otac Perigrin. "Treba nam nekoliko poznatih stvari. Ova crkva tako malo liči na crkvu. I mi se ovde osećamo nekako apsurdno - čak i ja; jer ovo je nešto novo, ovaj posao preobraćanja stvorenja iz jednog drugog sveta. Ponekad se osećam kao glumac u smešnom komadu. Onda molim Boga da mi podari snage."
<BR>&nbsp;&nbsp;&nbsp;&nbsp;&nbsp;"Mnogi Očevi su nesrećni. Neki od njih se sprdaju sa svim ovim, Oče Perigrine."
<BR>&nbsp;&nbsp;&nbsp;&nbsp;&nbsp;"Znam. Ali opet, pretpostavljam, radi naše udobnosti treba nam naša sopstvena muzika. Kasnije ćemo možda otkriti njihovu."
<BR>
<BR>&nbsp;&nbsp;&nbsp;&nbsp;&nbsp;U nedelju ujutru digoše se vrlo rano i krenuše kroz hladnoću kao blede utvare, dok su im na rizama zveckale kuglice leda; bili su kao pokriveni praporcima i stresali su sa sebe mlazeve srebrne vode.
<BR>&nbsp;&nbsp;&nbsp;&nbsp;&nbsp;"Da mi je da znam je li ovde na Marsu nedelja?" glasno je razmišljao Otac Perigrin, ali videći kako je Otac Stoun ustuknuo požuri da nastavi: "Mogao bi biti utorak ili četvrtak - ko zna? Ali nema veze. Dokon sam pa zamišljam. Nama je nedelja. Hajde."
<BR>&nbsp;&nbsp;&nbsp;&nbsp;&nbsp;Očevi stupiše u široki zaravnjeni prostor 'crkve' i kleknuše, drhteći i poplavelih usana.
<BR>&nbsp;&nbsp;&nbsp;&nbsp;&nbsp;Otac Perigrin očita jednu molitvicu i stavi hladne prste na dirke orgulja. Muzika se uzdiže uvis kao jato ljupkih ptica. Dodirivao je dirke kao čovek koji rukama prolazi kroz korov ižđikljalog vrta, odašiljući lepotu u brda u širokim zamasima.
<BR>&nbsp;&nbsp;&nbsp;&nbsp;&nbsp;Muzika uspokoji vazduh. Mirisala je svežim dahom jutra. Odluta u planine i strese prah minerala prašnjavom kišom.
<BR>&nbsp;&nbsp;&nbsp;&nbsp;&nbsp;Očevi su čekali.
<BR>&nbsp;&nbsp;&nbsp;&nbsp;&nbsp;"Pa, Oče Perigrine." Otac Stoun je gledao u prazno nebo gde se dizalo sunce, crveno kao grotlo visoke peći.
<BR>&nbsp;&nbsp;&nbsp;&nbsp;&nbsp;"Ja ne vidim naše prijatelje."
<BR>&nbsp;&nbsp;&nbsp;&nbsp;&nbsp;"Da pokušam opet." Otac Perigrin se preznojavao.
<BR>&nbsp;&nbsp;&nbsp;&nbsp;&nbsp;Onda sagradi jednu Bahovu građevinu, savršen kamen po kamen, podiže tako ogromnu muzičku katedralu da su joj najdalji brodovi bili u Ninivi, a najudaljenija kupola s leve strane Svetog Petra. Kada se završi, muzika ostade i ne rasturi se među ruševinama već se spoji sa nizom belih oblaka i bi odneta u druge krajeve.
<BR>&nbsp;&nbsp;&nbsp;&nbsp;&nbsp;Nebo je i dalje bilo prazno.
<BR>&nbsp;&nbsp;&nbsp;&nbsp;&nbsp;"Doći će oni!" Ali Otac Perigrin je osećao paniku, najpre vrlo laku, kako mu raste u grudima. "Molimo se. Molimo ih da dođu. Oni čitaju misli; oni znaju."
<BR>&nbsp;&nbsp;&nbsp;&nbsp;&nbsp;Očevi se ponovo spustiše na tle, šuškajući i šapćući. Molili su se.
<BR>&nbsp;&nbsp;&nbsp;&nbsp;&nbsp;I na Istoku, iz ledenih planina u sedam sati u nedelju ujutru ili možda četvrtak izjutra, ili ponedeljak izjutra na Marsu, pojaviše se nežne vatrene lopte.
<BR>&nbsp;&nbsp;&nbsp;&nbsp;&nbsp;Lebdele su i spuštale se, i ispuniše prostor oko uzdrhtalih sveštenika. "Hvala ti; oh, hvala ti, Gospode." Otac Perigrin čvrsto zatvori oči i odsvira muziku, i kada je to bilo gotovo okrenu se i pogleda po svojoj čudesnoj pastvi.
<BR>&nbsp;&nbsp;&nbsp;&nbsp;&nbsp;Jedan glas mu dotače misao i taj glas reče:
<BR>&nbsp;&nbsp;&nbsp;&nbsp;&nbsp;"Došli smo nakratko."
<BR>&nbsp;&nbsp;&nbsp;&nbsp;&nbsp;"Možete ostati", reče Otac Perigrin.
<BR>&nbsp;&nbsp;&nbsp;&nbsp;&nbsp;"Samo nakratko", reče mirno glas. "Došli smo da vam kažemo izvesne stvari. Trebalo je ranije da progovorimo. Ali smo se nadali da ćete možda produžiti svojim putem ako vas ne diramo."
<BR>&nbsp;&nbsp;&nbsp;&nbsp;&nbsp;Otac Perigrin krenu da govori, ali ga glas ućutka.
<BR>&nbsp;&nbsp;&nbsp;&nbsp;&nbsp;"Mi smo oni Stari", reče glas; ulazio je u njega kao plavo vazdušasto plamsanje i goreo mu u komorama glave. "Mi smo stari Marsovci koji su napustili svoje mermerne gradove i otišli u brda, napustivši materijalni život kojim su živeli. Tako smo veoma davno postali ovo što smo sada. Nekada smo bili ljudi, sa telima, nogama i rukama kao što su vaše. Legenda kaže da je jedan od nas, jedan dobar čovek, otkrio način kako da oslobodi čovekovu dušu i um, da ih oslobodi telesnih zala i melanholije, smrti i menjanja, loših raspoloženja i staračkih boljki - i tako smo poprimili izgled munje i plave vatre i od tada večito živimo na vetru i na nebu, u brdima, ni oholi ni nadmeni, ni bogati ni siromašni, ni strasni, ni hladni. Živimo odvojeni od onih koje smo ostavili za sobom, onih drugih ljudi ovog sveta, i zaboravilo se kako smo postali, postupak je izgubljen; ali mi nikada nećemo umreti, niti ćemo činiti zlo. Odstranili smo grehe tela i živimo u Božijoj milosti. Ne žudimo ni za čim; svojine nemamo. Ne krademo, niti ubijamo, ne bludničimo, ne mrzimo. Živimo u sreći. Ne možemo se reprodukovati; ne jedemo niti pijemo, ne ratujemo. Kada su nam tela bila otklonjena lišeni smo svega čulnog i detinjastog, i svih telesnih grehova. Ostavili smo greh iza sebe, Oče Perigrine, i on je spaljen kao lišće u jesen, i nestao je kao zaprljan sneg gadne zime, kao muški i ženski cvetovi crveno-žutog proleća, nestao kao zadihane noći u najvrelije leto; naše vreme je umereno, a stanište nam je bogato mišlju."
<BR>&nbsp;&nbsp;&nbsp;&nbsp;&nbsp;Otac Perigrin je sada stajao, jer ga je glas dodirivao takvom visinom da mu je gotovo razdirao čula. Zanos i vatra strujali su mu telom.
<BR>&nbsp;&nbsp;&nbsp;&nbsp;&nbsp;"Želimo da vam kažemo da cenimo to što ste napravili ovo mesto za nas, ali ono nam nije potrebno, jer svaki od nas je sam sebi hram i nije mu potrebno nikakvo mesto gde bi se pročišćavao. Oprostite nam što vam ranije nismo došli, ali mi smo odvojeni i po strani i ni sa kim nismo razgovarali već deset hiljada godina, niti smo se na bilo kakav način mešali u život ove planete. Mi se ne plašimo, niti jurimo za ma čim. Dajemo vam za pravo. I zato vam predlažemo da odnesete delove ovog hrama u vaše nove gradove, i tamo pročišćavate druge od greha. Jer, budite uvereni, mi smo srećni i živimo u miru."
<BR>&nbsp;&nbsp;&nbsp;&nbsp;&nbsp;Očevi su klečali obasjani štedrom plavom svetlošću, Otac Perigrin je takođe bio na kolenima, i plakali su, i nisu žalali što su izgubili vreme; to im uopšte nije bilo važno.
<BR>&nbsp;&nbsp;&nbsp;&nbsp;&nbsp;Plave kugle su mrmorile, onda počeše opet da se dižu, sa daškom prohladnog vazduha.
<BR>&nbsp;&nbsp;&nbsp;&nbsp;&nbsp;"Mogu li", uzviknu Otac Perigrin, ne usuđujući se da pita, sa zatvorenim očima, "mogu li opet da dođem; jednom, da se učim od vas?"
<BR>&nbsp;&nbsp;&nbsp;&nbsp;&nbsp;Plave vatre blesnuše. Vazduh je treperio.
<BR>&nbsp;&nbsp;&nbsp;&nbsp;&nbsp;Da. Negde u budućnosti mogao bi da dođe. Negde u budućnosti.
<BR>&nbsp;&nbsp;&nbsp;&nbsp;&nbsp;Onda se Vatreni baloni oduvaše i nestadoše, a on ostade kao dete, na kolenima, dok su mu se suze slivale iz očiju. "Vratite se, vratite se!" Svakog trena Deda bi ga mogao podići i odneti uza stepenice u njegovu spavaću sobu u davno nestalom gradu u Ohaju...
<BR>
<BR>&nbsp;&nbsp;&nbsp;&nbsp;&nbsp;O zalasku sunca siđoše u koloni sa brda. Osvrćući se, Otac Perigrin je video plave vatre kako gore. Ne, mislio je, ne bismo mi mogli da izgradimo crkvu za takve kao što ste vi. Vi ste sušta Lepota. Koja bi se crkva mogla nadmetati sa plamenom čiste duše?
<BR>&nbsp;&nbsp;&nbsp;&nbsp;&nbsp;Otac Stoun je ćuteći išao pored njega. Najzad progovori:
<BR>&nbsp;&nbsp;&nbsp;&nbsp;&nbsp;"Kako ja to vidim, Istina postoji na svakoj planeti. Svi delovi Velike istine. Određenog dana oni će se svi spojiti kao delovi mozaika. Ovo je bio potresan doživljaj. Nikada više neću sumnjati, Oče Perigrine. Jer ova Istina ovde je isto tako prava kao i Istina na Zemlji, i one leže jedna uz drugu. A mi ćemo produžiti na ostale svetove, sabiraćemo delove Istine sve dok jednoga dana ceo Zbir ne bude pred nama kao svetlost novog dana."
<BR>&nbsp;&nbsp;&nbsp;&nbsp;&nbsp;"To je puno, s obzirom na to da je od tebe, Oče Stoune."
<BR>&nbsp;&nbsp;&nbsp;&nbsp;&nbsp;"Sada mi je žao, u neku ruku, što silazimo u grad da radimo sa svojom vrstom. One plave svetlosti. Kada su se spustile oko nas, pa onaj glas..." Otac Stoun uzdrhta.
<BR>&nbsp;&nbsp;&nbsp;&nbsp;&nbsp;Otac Perigrin ga prihvati za ruku. Hodali su uporedo.
<BR>&nbsp;&nbsp;&nbsp;&nbsp;&nbsp;"I znaš", reče najzad Otac Stoun zadržavajući pogled na Bratu Matiji, koji je koračao pred njima sa staklenom kuglom koju je nežno nosio u rukama, onom staklenom kuglom sa plavom fosfornom svetlošću koja će večito sijati u njoj, "znaš, Oče Perigrine, ta kugla tu..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"To je On. To je On, na kraju krajeva."
<BR>&nbsp;&nbsp;&nbsp;&nbsp;&nbsp;Otac Perigrin se osmehnu. Spuštali su se sa brda ka novom gradu.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
