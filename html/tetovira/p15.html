<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>MEŠALICA ZA BETON
<P>&nbsp;&nbsp;&nbsp;&nbsp;&nbsp;Slušao je kako glasovi starih veštica šušketaju poput sasušene trave ispod njegovog otvorenog prozora:
<BR>&nbsp;&nbsp;&nbsp;&nbsp;&nbsp;"Etil, kukavica! Etil, odbijač! Etil koji neće da vodi slavan rat Marsa protiv Zemlje!"
<BR>&nbsp;&nbsp;&nbsp;&nbsp;&nbsp;"Samo pričajte, veštice!" uzviknu on.
<BR>&nbsp;&nbsp;&nbsp;&nbsp;&nbsp;Glasovi se stišaše do mrmljanja sličnog žuboru vode u dugim kanalima pod marsovskim nebom.
<BR>&nbsp;&nbsp;&nbsp;&nbsp;&nbsp;"Etil, otac sina koji mora da odraste u senci tog strašnog saznanja!" govorile su naborane starice. Zbijale su svoje lukavooke glave blago udarajući jednu o drugu. "Sramota, sramota!"
<BR>&nbsp;&nbsp;&nbsp;&nbsp;&nbsp;Na drugom kraju sobe plakala je njegova žena. Suze su joj lile kao kiša, obilne i hladne po keramičkim pločicama. "Oh, Etile, kako možeš tako da misliš?"
<BR>&nbsp;&nbsp;&nbsp;&nbsp;&nbsp;Etil odloži svoju metalnu knjigu koja mu je, na njegov znak celog jutra otpevavala jednu priču iz svog tankog okvira od zlatne žice.
<BR>&nbsp;&nbsp;&nbsp;&nbsp;&nbsp;"Pokušao sam da objasnim", reče on. "To je glupa stvar, Mars da osvaja Zemlju. Bićemo uništeni, potpuno."
<BR>&nbsp;&nbsp;&nbsp;&nbsp;&nbsp;Napolju lupa, treska, tutanj, zaglušujuća vojna muzika, doboši, vika, topot nogu u maršu, ratne zastavice i pesme. Kamenim ulicama tutnjala je vojska, sa vatrenim oružjem na ramenima. Za njom su skakutala deca. Starice mahale prljavim zastavama.
<BR>&nbsp;&nbsp;&nbsp;&nbsp;&nbsp;"Ja ću ostati na Marsu da čitam neku knjigu", reče Etil.
<BR>&nbsp;&nbsp;&nbsp;&nbsp;&nbsp;Začu se tup udarac u vrata. Tajla odgovori. U sobu ulete tast kao vetar. "Šta ja to čujem o svom zetu? lzdajnik?"
<BR>&nbsp;&nbsp;&nbsp;&nbsp;&nbsp;"Da, Oče."
<BR>&nbsp;&nbsp;&nbsp;&nbsp;&nbsp;"Ne boriš se u Marsovskoj armiji?"
<BR>&nbsp;&nbsp;&nbsp;&nbsp;&nbsp;"Ne, Oče."
<BR>&nbsp;&nbsp;&nbsp;&nbsp;&nbsp;"Bogovi!" Deda strašno pocrvene. "Neka ti je ime prokleto! Bićeš streljan."
<BR>&nbsp;&nbsp;&nbsp;&nbsp;&nbsp;"Onda me streljajte i završite s tim."
<BR>&nbsp;&nbsp;&nbsp;&nbsp;&nbsp;"Je li ko čuo za Marsovca koji ne ide u osvajački pohod? Ko!"
<BR>&nbsp;&nbsp;&nbsp;&nbsp;&nbsp;"Niko. Priznajem, to je potpuno neverovatno."
<BR>&nbsp;&nbsp;&nbsp;&nbsp;&nbsp;"Neverovatno", zašušketaše veštičiji glasovi ispod prozora.
<BR>&nbsp;&nbsp;&nbsp;&nbsp;&nbsp;"Oče, zar ga ne možeš ubediti?" Molila je Tajla.
<BR>&nbsp;&nbsp;&nbsp;&nbsp;&nbsp;"Da ubeđujem jedno govno", uzviknu Otac, sevajući očima. Priđe i stade iznad Etila. "Bande sviraju, lep dan, žene plaču, deca skaču, sve je u redu, ljudi hrabro marširaju, a ti sediš tu! Kakva sramota!"
<BR>&nbsp;&nbsp;&nbsp;&nbsp;&nbsp;"Bruka", zajecaše udaljeni glasovi u živici.
<BR>&nbsp;&nbsp;&nbsp;&nbsp;&nbsp;"Nosi se iz moje kuće s tim svojim lupetanjem", reče Etil, žestoko prasnuvši. "Uzmi svoje medalje i doboše i beži!"
<BR>&nbsp;&nbsp;&nbsp;&nbsp;&nbsp;Gurnu tasta pored žene koja je vrištala, ali u tom trenutku otvoriše se širom vrata i uđe jedno vojno lice. Jedan glas povika: "Etil Vraj?"
<BR>&nbsp;&nbsp;&nbsp;&nbsp;&nbsp;"Da!"
<BR>&nbsp;&nbsp;&nbsp;&nbsp;&nbsp;"Uhapšen si!"
<BR>&nbsp;&nbsp;&nbsp;&nbsp;&nbsp;"Zbogom, moja draga ženo. Odoh u rat sa ovim budalama!" doviknu Etil dok su ga ljudi u bronzanim mrežama vukli kroz vrata.
<BR>&nbsp;&nbsp;&nbsp;&nbsp;&nbsp;"Zbogom, zbogom", rekoše gradske veštice zamirućim glasovima...
<BR>
<BR>&nbsp;&nbsp;&nbsp;&nbsp;&nbsp;Ćelija je bila uredna i čista. Bez knjige, Etil je bio nervozan. Hvatao se za šipke od rešetaka i posmatrao rakete kako uzleću u noćni vazduh. Mnogubrojne zvezde bile su hladne; kao da su se rasturale kad god bi koja raketa uletela među njih.
<BR>&nbsp;&nbsp;&nbsp;&nbsp;&nbsp;"Budale", šaputao je Etil. "Budale!"
<BR>&nbsp;&nbsp;&nbsp;&nbsp;&nbsp;Vrata ćelije se otvoriše. Uđe jedan čovek sa nekakvim vozilom, punim knjiga; knjige su bile tu, i tamo, svuda u komorama vozila. Iza njega videla se preteća pojava Vojnog komesara.
<BR>&nbsp;&nbsp;&nbsp;&nbsp;&nbsp;"Etile Vraj, želimo da znamo zašto si u svojoj kući držao ove zabranjene knjige sa Zemlje. Ove primerke Čudesnih priča, Naučnih priča, Fantastičnih priča. Objasni." Čovek ščepa Etila za članak ruke.
<BR>&nbsp;&nbsp;&nbsp;&nbsp;&nbsp;Etil otrese ruku i oslobodi ga se. "Ako ćete da me streljate, streljajte me. Baš zbog te literature sa Zemlje, neću pokušati da ih osvajam. Iz tog razloga vaša invazija će pretrpeti neuspeh."
<BR>&nbsp;&nbsp;&nbsp;&nbsp;&nbsp;"Kako to?" natušti se intendant i okrete se požutelim časopisima.
<BR>&nbsp;&nbsp;&nbsp;&nbsp;&nbsp;"Uzmite bilo koju knjigu", reče Etil. "Koju god hoćete. U devet od deset priča 1929., '30. do '50. godine, po Zemaljskom kalendaru, svaka marsovska invazija na Zemlju uspeva."
<BR>&nbsp;&nbsp;&nbsp;&nbsp;&nbsp;"Eh!" intendant se nasmeši, klimnu glavom.
<BR>&nbsp;&nbsp;&nbsp;&nbsp;&nbsp;"Pa onda", reče Etil, "propadne."
<BR>&nbsp;&nbsp;&nbsp;&nbsp;&nbsp;"To je izdaja! Posedovanje takve literature!"
<BR>&nbsp;&nbsp;&nbsp;&nbsp;&nbsp;"Neka vam bude, ako hoćete. Ali da izvučem nekoliko zaključaka. Svaku invaziju, obavezno, omete jedan mladić, obično mršav, obično Irac, obično sam, po imenu Mik ili Rik, ili Džik ili Benon, koji uništi Marsovce."
<BR>&nbsp;&nbsp;&nbsp;&nbsp;&nbsp;"Valjda ne veruješ u to!"
<BR>&nbsp;&nbsp;&nbsp;&nbsp;&nbsp;"Ne, ne verujem da Zemljani stvarno mogu to da učine - ne. Ali imaju jednu osnovu, shvatite, komandante, generacije dece koja čitaju upravo samo takve knjige, upijaju ih. Nemaju ništa drugo sem literature o uspešno suzbijenim invazijama. Možete li da kažete to isto za marsovsku literaturu?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Mislim da ne mogu."
<BR>&nbsp;&nbsp;&nbsp;&nbsp;&nbsp;"Znate da ne možete. Mi nikada nismo pisali takve fantastične priče. Sada smo se pobunili, napadamo, i izginućemo."
<BR>&nbsp;&nbsp;&nbsp;&nbsp;&nbsp;"Nisi me ubedio. Kakve to veze ima sa pričama iz časopisa?"
<BR>&nbsp;&nbsp;&nbsp;&nbsp;&nbsp;"Ima veze sa moralom. To je jedna velika stvar. Zemljani znaju da ne mogu da ne uspeju. To je u njima kao krv što im kola u venama. Oni ne mogu pretrpeti neuspeh. Odbiće svaku invaziju, koliko god bila dobro organizovana. To što su u mladosti čitali takve knjige dalo im je veru sa kojom se mi ne možemo ravnati. Mi Marsovci? Mi smo nesigurni; znamo da bismo mogli da propadnemo. Moral nam je nizak, uprkos udaranja u doboše i duvanja u rogove."
<BR>&nbsp;&nbsp;&nbsp;&nbsp;&nbsp;"Neću da slušam tu izdaju", uzviknu intendant. "Ove izmišljotine će biti spaljene, kao i ti, u roku od sledećih deset minuta. Možeš da biraš, Etile Vraj. Da stupiš u Ratnu legiju ili da budeš spaljen."
<BR>&nbsp;&nbsp;&nbsp;&nbsp;&nbsp;"To je izbor načina na koji ću umreti. Odabrao sam da izgorim."
<BR>&nbsp;&nbsp;&nbsp;&nbsp;&nbsp;"Ljudi!"
<BR>&nbsp;&nbsp;&nbsp;&nbsp;&nbsp;Izguraše ga u dvorište. Tu vide kako njegovu brižljivo skrivanu lektiru slažu na lomaču. Bila je pripremljena specijalna jama, napunjena naftom do visine od pet stopa. To bi zapaljeno, uz veliku grmljavinu. U to će ga gurnuti, za koji minut.
<BR>&nbsp;&nbsp;&nbsp;&nbsp;&nbsp;Na drugom kraju dvorišta, u senci, primeti svečanu priliku svog sina koji je stajao sam, krupnih žutih očiju sjajnih od žalosti i straha. Nije ispružao ruku niti govorio, već je samo gledao svog oca kao kakva umiruća životinja, zanemela životinja koja traži spas.
<BR>&nbsp;&nbsp;&nbsp;&nbsp;&nbsp;Etil je gledao u usplamsalu jamu. Oseti kako su ga zgrabile grube ruke, kako ga svlače, guraju napred ka vreloj ivici smrti. Tek tada Etil proguta knedlu i uzviknu: "Čekajte!"
<BR>&nbsp;&nbsp;&nbsp;&nbsp;&nbsp;Obasjano narandžastom vatrom, intendantovo lice isturi se prema njemu u vazduhu kaji je treperio. "Šta je?"
<BR>&nbsp;&nbsp;&nbsp;&nbsp;&nbsp;"Stupiću u Ratnu legiju", odgovori Etil.
<BR>&nbsp;&nbsp;&nbsp;&nbsp;&nbsp;"Dobro! Oslobodite ga!"
<BR>&nbsp;&nbsp;&nbsp;&nbsp;&nbsp;Ruke spadoše s njega.
<BR>&nbsp;&nbsp;&nbsp;&nbsp;&nbsp;Kada se okrenuo video je sina kako stoji daleko u dvorištu i čeka. Sin mu se nije osmehivao, samo je čekao. Na nebu jedna bronzana raketa skoči preko zvezda, u plamenu...
<BR>
<BR>&nbsp;&nbsp;&nbsp;&nbsp;&nbsp;"A sada se opraštamo od svih stamenih ratnika", reče komesar. Muzika stade da udara, a vetar nanese sitnu slatku kišu suza na oznojenu vojsku. Deca su skakala unaokolo. U opštem metežu Etil vide svoju ženu kako ponosno plače, sina svečanog i ćutljivog pored nje.
<BR>&nbsp;&nbsp;&nbsp;&nbsp;&nbsp;Umarširaše u brod, svi nasmejani i hrabri. Prikopčaše se u svoje paukove mreže. Duž celog broda mreže su bile ispunjene lenjim ljudima koji su se izležavali. Žvakali su komade hrane i čekali. Jedan veliki kapak tresnu i zatvori se. Zašišta ventil.
<BR>&nbsp;&nbsp;&nbsp;&nbsp;&nbsp;"Odosmo na Zemlju pa u propast", prošapta Etil.
<BR>&nbsp;&nbsp;&nbsp;&nbsp;&nbsp;"Šta?" zapita neko.
<BR>&nbsp;&nbsp;&nbsp;&nbsp;&nbsp;"Odosmo u slavnu pobedu", reče Etil uz grimasu.
<BR>&nbsp;&nbsp;&nbsp;&nbsp;&nbsp;Raketa poskoči.
<BR>&nbsp;&nbsp;&nbsp;&nbsp;&nbsp;Svemir, mislio je Etil. Evo nas, sevamo u mesinganom kotlu preko crnih mrlja i ružičastih svetla svemira. Evo nas, slavljeničke rakete koja se uzdiže sa Marsa da oči Zemljana ispuni plamenim strahom dok gledaju gore u nebo. Kako to izgleda, kada si daleko, daleko od kuće, žene, deteta, ovde i sada?
<BR>&nbsp;&nbsp;&nbsp;&nbsp;&nbsp;Pokuša da razloži svoje drhtanje. Bilo je to kao da si vezao svoje najskrivenije unutrašnje organe za Mars, pa se onda otrgneš i odeš milion milja daleko. Srce ti je još na Marsu, pumpa krv, sjaji. Mozak ti je i dalje na Marsu, misli, sav u vijugama, kao napuštena baklja. Želudac još na Marsu, pospan, muči se da svari poslednju večeru. Pluća još u prohladnom marsovskom vazduhu boje plavog vina, meki sklopljeni mehovi koji cvile za oslobođenjem, jedan deo tebe čezne za ostalim.
<BR>&nbsp;&nbsp;&nbsp;&nbsp;&nbsp;Jer eto tu si, automat bez zubaca u zupčaniku, telo na kome su zvaničnici izvršili kliničku autopsiju, i sve od tebe što je nešto značilo ostavili po praznim morima i rasuto po zatamnjenim brdima. Evo te tu, prazan si kao boca, bez vatre, ledan, i imaš jedino ruke da Zemljanima podariš smrt. Par ruku, to je sve što si ti sada, razmišljao je sa hladnom odsutnošću duha.
<BR>&nbsp;&nbsp;&nbsp;&nbsp;&nbsp;Ležiš tu u ogromnoj mreži. Ostali su oko tebe, ali oni su celi - cela srca i tela. A sve od tebe što je živo ostalo je za tobom da hoda opustelim morima po večernjim vetrovima. Ovo ovde, ova hladna zemljana stvar, već je mrtva.
<BR>&nbsp;&nbsp;&nbsp;&nbsp;&nbsp;"Napadačke stanice, napadačke stanice, napad!"
<BR>&nbsp;&nbsp;&nbsp;&nbsp;&nbsp;"Spremna, spremna, spremna!"
<BR>&nbsp;&nbsp;&nbsp;&nbsp;&nbsp;"Diž' se!"
<BR>&nbsp;&nbsp;&nbsp;&nbsp;&nbsp;"Skači iz mreža, brzo!"
<BR>&nbsp;&nbsp;&nbsp;&nbsp;&nbsp;Etil se pokrete. Negde ispred njega micale su se njegove dve hladne šake.
<BR>&nbsp;&nbsp;&nbsp;&nbsp;&nbsp;Kako je sve to išlo brzo, mislio je. Pre godinu dana jedna raketa sa Zemlje stigla je na Mars. Naši naučnici, sa svojom neverovatnom telepatskom sposobnošću, napravili su njenu kopiju; naši radnici, sa svojim neverovatnim fabrikama, reprodukovali su je u sto primeraka. Od onda nijedan brod sa Zemlje više nije stigao na Mars, a mi ipak savršeno znamo njihov jezik, svi mi. Poznajemo njihovu kulturu, njihovu logiku. I platićemo cenu naših sjajnih sposobnosti...
<BR>&nbsp;&nbsp;&nbsp;&nbsp;&nbsp;"Puške na gotovs!"
<BR>&nbsp;&nbsp;&nbsp;&nbsp;&nbsp;"Razumem!"
<BR>&nbsp;&nbsp;&nbsp;&nbsp;&nbsp;"Osmatrači!"
<BR>&nbsp;&nbsp;&nbsp;&nbsp;&nbsp;"Čitanje u miljama?"
<BR>&nbsp;&nbsp;&nbsp;&nbsp;&nbsp;"Deset hiljada!"
<BR>&nbsp;&nbsp;&nbsp;&nbsp;&nbsp;"Napadaj!"
<BR>&nbsp;&nbsp;&nbsp;&nbsp;&nbsp;Tišina ispunjena zujanjem. Tišina insekata koji se komešaju u zidovima rakete. Insekatsko pevuckanje sićušnih kalemova i polužica i zvrjanje točkova. Ćutanje ljudi koji čekaju. Tišina žlezda što laganim i stalnim pulsiranjem ispuštaju znoj ispod ruke, na čelo, ispod iskolačenih bledih očiju!
<BR>&nbsp;&nbsp;&nbsp;&nbsp;&nbsp;"Čekaj! Spremni!"
<BR>&nbsp;&nbsp;&nbsp;&nbsp;&nbsp;Etil se noktima držao za svoje duševno zdravlje, držao se teško i dugo.
<BR>&nbsp;&nbsp;&nbsp;&nbsp;&nbsp;Tišina, tišina, tišina. Čekanje.
<BR>&nbsp;&nbsp;&nbsp;&nbsp;&nbsp;Piii-i-ip!
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Zemaljski radio!"
<BR>&nbsp;&nbsp;&nbsp;&nbsp;&nbsp;"Uhvati ih!"
<BR>&nbsp;&nbsp;&nbsp;&nbsp;&nbsp;"Pokušavaju da dopru da nas pozovu. Uključi ih!"
<BR>&nbsp;&nbsp;&nbsp;&nbsp;&nbsp;Iiii-i-i!
<BR>&nbsp;&nbsp;&nbsp;&nbsp;&nbsp;"Evo ih! Slušaj!"
<BR>&nbsp;&nbsp;&nbsp;&nbsp;&nbsp;"Zovemo marsovsku invazionu flotu!"
<BR>&nbsp;&nbsp;&nbsp;&nbsp;&nbsp;Tišina slušanja, zujanje insekata utihnulo da bi se oštar zemaljski glas raspraskao po sobama ljudi koji uznemireno čekaju.
<BR>&nbsp;&nbsp;&nbsp;&nbsp;&nbsp;"Zove Zemlja. Ovde Vilijam Somers, predsednik Udruženja Ujedinjenih američkih proizvođača!"
<BR>&nbsp;&nbsp;&nbsp;&nbsp;&nbsp;Etil se čvrsto pribi uz svoju stanicu, naže se napred, sa zatvorenim očima.
<BR>&nbsp;&nbsp;&nbsp;&nbsp;&nbsp;"Dobrodošli na Zemlju."
<BR>&nbsp;&nbsp;&nbsp;&nbsp;&nbsp;"Šta?" zaurlaše ljudi u raketi. "Šta je rekao?"
<BR>&nbsp;&nbsp;&nbsp;&nbsp;&nbsp;"Da, dobrodošli na Zemlju."
<BR>&nbsp;&nbsp;&nbsp;&nbsp;&nbsp;"To je trik!"
<BR>&nbsp;&nbsp;&nbsp;&nbsp;&nbsp;Etil uzdrhta, otvori oči i zbunjeno se zagleda u nevidljiv glas koji je dolazio sa tavanice.
<BR>&nbsp;&nbsp;&nbsp;&nbsp;&nbsp;"Dobro došli! Dobro došli na zelenu, industrijsku Zemlju!" saopšti prijateljski glas. "Dočekujemo vas raširenih ruku, da krvavu invaziju pretvorimo u vreme prijateljstva koja će trajati kroz celokupno Vreme."
<BR>&nbsp;&nbsp;&nbsp;&nbsp;&nbsp;"Trik!"
<BR>&nbsp;&nbsp;&nbsp;&nbsp;&nbsp;"Tiše, slušaj!"
<BR>&nbsp;&nbsp;&nbsp;&nbsp;&nbsp;"Pre mnogo godina mi sa Zemlje smo se odrekli rata, uništili smo naše atomske bombe. Sada, pošto smo ovako nespremni, ne ostaje nam ništa drugo nego da vam poželimo dobrodošlicu. Planeta je vaša. Tražimo samo milost od vas dobrih i milostivih osvajača."
<BR>&nbsp;&nbsp;&nbsp;&nbsp;&nbsp;"To ne može biti istina!" prošaputa jedan glas.
<BR>&nbsp;&nbsp;&nbsp;&nbsp;&nbsp;"Spustite se i budite pozdravljeni, svi vi", reče g. Vilijam Somers sa Zemlje. "Sletite bilo gde. Zemlja je vaša; svi smo braća!"
<BR>&nbsp;&nbsp;&nbsp;&nbsp;&nbsp;Etil poče da se smeje. Svi u sobi se okrenuše da ga vide. Ostali Marsovci su se podmigivali. "Pludeo. Poludeo." Nije prestajao da se smeje sve dok ga nisu udarili.
<BR>
<BR>&nbsp;&nbsp;&nbsp;&nbsp;&nbsp;Mali debeo čovek nasred vrele raketne platforme u Grin Taunu u Kaliforniji istrže čistu belu maramicu iz džepa i prinese je vlažnom čelu. Sa podijuma od svežih dasaka slepo je žmirkao na pedeset hiljada ljudi koje je zadržavao kordon policajaca. Svi su gledali u nebo.
<BR>&nbsp;&nbsp;&nbsp;&nbsp;&nbsp;"Eno ih!"
<BR>&nbsp;&nbsp;&nbsp;&nbsp;&nbsp;Svi zinuše.
<BR>&nbsp;&nbsp;&nbsp;&nbsp;&nbsp;"Ne, to su samo galebovi!"
<BR>&nbsp;&nbsp;&nbsp;&nbsp;&nbsp;Razočarano gunđanje.
<BR>&nbsp;&nbsp;&nbsp;&nbsp;&nbsp;"Počinjem da mislim da bi bilo bolje da smo im objavili rat", šapnu gradonačelnik. "Onda bismo mogli svi da idemo kući, kući."
<BR>&nbsp;&nbsp;&nbsp;&nbsp;&nbsp;"Psst!" reče njegova žena.
<BR>&nbsp;&nbsp;&nbsp;&nbsp;&nbsp;"Eno!" zaurla gomila.
<BR>&nbsp;&nbsp;&nbsp;&nbsp;&nbsp;Iz sunca se pojaviše marsovske rakete.
<BR>&nbsp;&nbsp;&nbsp;&nbsp;&nbsp;"Svi spremni?" Gradonačelnik se nervozno ogledao oko sebe.
<BR>&nbsp;&nbsp;&nbsp;&nbsp;&nbsp;"Da, gospodine", reče Mis Kalifornija 1965.
<BR>&nbsp;&nbsp;&nbsp;&nbsp;&nbsp;"Da", reče Mis Amerika 1940, koja je dojurila u poslednjem trenutku kao zamena za Mis Ameriku 1966, koja je bolesna ležala kod kuće.
<BR>&nbsp;&nbsp;&nbsp;&nbsp;&nbsp;"Jesmo, go-spodine", reče sa žarom Mister Najveći Grejpfrut u Dolini San Fernando 1956.
<BR>&nbsp;&nbsp;&nbsp;&nbsp;&nbsp;"Muzika, spremna?"
<BR>&nbsp;&nbsp;&nbsp;&nbsp;&nbsp;Duvački orkestar isturi uvis svoje instrumente kao puške.
<BR>&nbsp;&nbsp;&nbsp;&nbsp;&nbsp;"Spremni!"
<BR>&nbsp;&nbsp;&nbsp;&nbsp;&nbsp;Raketa se spusti. "Sad!"
<BR>&nbsp;&nbsp;&nbsp;&nbsp;&nbsp;Orkestar odsvira Kalifornijo, evo me deset puta.
<BR>&nbsp;&nbsp;&nbsp;&nbsp;&nbsp;Od podneva sve do jedan sat gradonačelnik je držao govor, mlatarajući rukama u pravcu nemih, zabrinutih raketa.
<BR>&nbsp;&nbsp;&nbsp;&nbsp;&nbsp;U jedan i petnaest otvoriše se zapečaćeni ulazi na raketama.
<BR>&nbsp;&nbsp;&nbsp;&nbsp;&nbsp;Orkestar odsvira Oh, ti zemljo zlatna tri puta.
<BR>&nbsp;&nbsp;&nbsp;&nbsp;&nbsp;Etil i još pedeset Marsovaca iskočiše sa puškama na gotovs.
<BR>&nbsp;&nbsp;&nbsp;&nbsp;&nbsp;Gradonačelnik jurnu napred sa ključem Zemlje u rukama.
<BR>&nbsp;&nbsp;&nbsp;&nbsp;&nbsp;Orkestar je svirao Dolazi nam Božić Bata, a hor u punom sastavu doveden iz Long Biča otpeva uz tu melodiju druge reči, nešto kao Dolaze nam Marsovci u grad.
<BR>&nbsp;&nbsp;&nbsp;&nbsp;&nbsp;Pošto nisu videli nikakvo oružje, Marsovci odahnuše, ali su puške i dalje držali na gotovs.
<BR>&nbsp;&nbsp;&nbsp;&nbsp;&nbsp;Od jedan i trideset pa do dva i petnaest gradonačelnik ponovo održa isti govor, radi Marsovaca.
<BR>&nbsp;&nbsp;&nbsp;&nbsp;&nbsp;U dva i trideset Mis Amerika 1940. dobrovoljno se prijavi da će poljubiti sve Marsovce ako stanu u red.
<BR>&nbsp;&nbsp;&nbsp;&nbsp;&nbsp;U dva i trideset i deset sekundi muzika odsvira Zdravo da ste svi, da bi prikrila zbunjenost izazvanu predlogom Mis Amerike.
<BR>&nbsp;&nbsp;&nbsp;&nbsp;&nbsp;U dva i trideset pet G. Najveći Grejpfrut pokloni Marsovcima kamion dvotonac pun grejpfruta.
<BR>&nbsp;&nbsp;&nbsp;&nbsp;&nbsp;U dva i trideset sedam gradonačelnik im svima razdeli besplatne propusnice za pozorišta Elita i Mažestik, kombinujući taj gest sa još jednim govorom koji potraja do posle tri sata.
<BR>&nbsp;&nbsp;&nbsp;&nbsp;&nbsp;Muzika zasvira, a pedeset hiljada ljudi zapeva Jer oni su dobri drugari.
<BR>&nbsp;&nbsp;&nbsp;&nbsp;&nbsp;U četiri sata bilo je gotovo.
<BR>&nbsp;&nbsp;&nbsp;&nbsp;&nbsp;Etil sede u hlad od rakete sa još dvojicom svojih drugova. "Znači, to je Zemlja!"
<BR>&nbsp;&nbsp;&nbsp;&nbsp;&nbsp;"Čujte, treba poubijati prljave pacove", reče jedan Marsovac. "Ja im ne verujem. Podmukli su. Koji im je motiv da ovako postupaju prema nama? Podiže kutiju nečeg šuštavog. "Šta su mi ovo dali? "Uzorak, kažu." Pročita etiketu. Bliks, Novi penušavi sapun.
<BR>&nbsp;&nbsp;&nbsp;&nbsp;&nbsp;Gomila se rasturila unaokolo, mešala se sa Marsovcima, kao na vašaru. Svuda se čuo žamor ljudi koji su opipavali rakete, postavljali pitanja.
<BR>&nbsp;&nbsp;&nbsp;&nbsp;&nbsp;Etilu je bilo hladno. Počinjao je da drhti, sada još i više. "Zar ne osećaš?" šaputao je. "Napetost, zloćudnost svega ovoga. Nešto će nam se desiti. Oni imaju neki plan. Nešto tanano i strašno. Nešto će nam napraviti - znam."
<BR>&nbsp;&nbsp;&nbsp;&nbsp;&nbsp;"Treba ih sve poubijati!"
<BR>&nbsp;&nbsp;&nbsp;&nbsp;&nbsp;"Kako da ubijaš ljude koji te zovu 'drugar' i 'pobratime'?" zapita drugi Marsovac.
<BR>&nbsp;&nbsp;&nbsp;&nbsp;&nbsp;Etil odmahnu glavom. "Oni su iskreni. A ja ipak osećam kao da smo u nekom velikom kazanu sa kiselinom i da se rastapamo i rastapamo. Plašim se. Prestrašen sam." Onda ispusti svoj razum napolje da popipa po gomili. "Jeste, zaista su prijateljski raspoloženi, dobro-došao-bolje-te-našao (jedan od njihovih izraza). Jedna ogromna masa običnih ljudi koji podjednako vole pse i mačke i Marsovce. Pa ipak - pa ipak..."
<BR>&nbsp;&nbsp;&nbsp;&nbsp;&nbsp;Muzika zasvira Iskotrljaj bure. Firma Hagenbak pivo iz Fresna u Kaliforniji besplatno je točila pivo za sve.
<BR>&nbsp;&nbsp;&nbsp;&nbsp;&nbsp;Ljudima poče da pripada muka.
<BR>&nbsp;&nbsp;&nbsp;&nbsp;&nbsp;Kuljnu im vodurina na usta. Povraćanje se čulo na sve strane.
<BR>&nbsp;&nbsp;&nbsp;&nbsp;&nbsp;Pritiskujući usta, Etil je sedeo ispod jednog platana. "Zavera, zavera, užasna zavera", ječao je držeći se za stomak.
<BR>&nbsp;&nbsp;&nbsp;&nbsp;&nbsp;"Šta si pojeo?" Komesar je stajao iznad njega.
<BR>&nbsp;&nbsp;&nbsp;&nbsp;&nbsp;"Nešto što oni nazivaju kokice", jeknu Etil.
<BR>&nbsp;&nbsp;&nbsp;&nbsp;&nbsp;"I šta još?"
<BR>&nbsp;&nbsp;&nbsp;&nbsp;&nbsp;"I još neko dugačko meso na pecivu, i nekakvu žutu tečnost u ledenom sudu, pa nešto kao ribu i nešto što zovu pastrami", uzdahnu Etil trepereći očnim kapcima.
<BR>&nbsp;&nbsp;&nbsp;&nbsp;&nbsp;Svuda unaokolo čuli su se glasovi marsovskih osvajača.
<BR>&nbsp;&nbsp;&nbsp;&nbsp;&nbsp;"Pobijte zavereničke zmije!" viknu neko slabim glasom.
<BR>&nbsp;&nbsp;&nbsp;&nbsp;&nbsp;"Stani", reče komesar. "To je samo gostoprimstvo. Oni su preterali s gostoprimstvom. Sada na noge, ljudi. U grad. Moramo da postavimo male garnizone ljudi unaokolo da budemo sigurni da je sve u redu. Ostali brodovi se spuštaju u drugim gradovima. Mi ovde imamo svoj posao."
<BR>&nbsp;&nbsp;&nbsp;&nbsp;&nbsp;Ljudi se uspraviše na noge i stadoše glupavo žmirkajući oko sebe.
<BR>&nbsp;&nbsp;&nbsp;&nbsp;&nbsp;"Napred, marš!"
<BR>&nbsp;&nbsp;&nbsp;&nbsp;&nbsp;Jedan, dva, tri, četiri! Jedan, dva, tri, četiri!...
<BR>
<BR>&nbsp;&nbsp;&nbsp;&nbsp;&nbsp;Bele trgovine gradića ležale su usnulo na treperavoj vrućini. Vrelina je zračila odasvud - iz stubova, betona, metala, nadstrešnica, krovova, ter-papira - svega.
<BR>&nbsp;&nbsp;&nbsp;&nbsp;&nbsp;Po asfaltu su odzvanjali koraci Marsovaca.
<BR>&nbsp;&nbsp;&nbsp;&nbsp;&nbsp;"Pazite, ljudi!" prošaputa komesar.
<BR>&nbsp;&nbsp;&nbsp;&nbsp;&nbsp;Prođoše pored jednog salona za ulepšavanje. Iznutra se začu prigušeno kikotanje.
<BR>&nbsp;&nbsp;&nbsp;&nbsp;&nbsp;"Pazi!"
<BR>&nbsp;&nbsp;&nbsp;&nbsp;&nbsp;Jedna bakrenasta glava virnu kroz prozor i iščeze kao lutka. U ključaonici, sjajilo je i treptalo jedno plavo oko.
<BR>&nbsp;&nbsp;&nbsp;&nbsp;&nbsp;"To je zavera", šaputao je Etil. "Zavera, kažem vam!"
<BR>&nbsp;&nbsp;&nbsp;&nbsp;&nbsp;Zahuktali ventilatori izbacivali su u letnji vazduh talase parfema iz pećina u kojima su se žene skrivale kao podmorska stvorenja ispod električnih haubi, sa kosama ukovrdžanim u čudne gužve i plastove, prepredenim ustakljenim očima, animalne i lukave, sa ustima namazanim neonski crvenom bojom. Ventilatori su zvrjali, dok je mirisni vetar izlazio u tišinu i mir, prolazio kroz zeleno drveće, provlačio se između zapanjenih Marsovaca.
<BR>&nbsp;&nbsp;&nbsp;&nbsp;&nbsp;"Za ime Boga", vrisnu Etil, jer mu nervi odjednom popustiše. "Potrpajmo se u rakete - hajdemo kući! Pohvataće nas! Ta jeziva stvorenja tamo unutra. Vidite li ih? Ta zla podmorska bića, te žene u svojim hladovitim pećinicama od veštačkog kamena!"
<BR>&nbsp;&nbsp;&nbsp;&nbsp;&nbsp;"Zaveži!"
<BR>&nbsp;&nbsp;&nbsp;&nbsp;&nbsp;Gledaj ih tamo unutra, mislio je on, kako lepršaju haljinama kao hladnim zelenim škrgama nad stubastim nogama. Stade da viče.
<BR>&nbsp;&nbsp;&nbsp;&nbsp;&nbsp;"Neka mu neko začepi usta!"
<BR>&nbsp;&nbsp;&nbsp;&nbsp;&nbsp;"Izjuriće na nas, bacaće kutije sa čokoladom i otužne ljubavne romane, drečaće, onim svojim crvenim masnim ustima! Poplaviće nas banalnošću, uništiti nam sposobnost osećanja! Gledajte ih, ubijaju ih električnim uredajima, a one zujkaju, pevuše i mrmljaju! Usuđujete li se da uđete?"
<BR>&nbsp;&nbsp;&nbsp;&nbsp;&nbsp;"Zašto da ne?" zapitaše ostali Marsovci.
<BR>&nbsp;&nbsp;&nbsp;&nbsp;&nbsp;"Ispržiće vas, izbeliti, izmeniti vas! Lomiće vas, mrviti, sve dok ne budete ništa drugo nego muž, radni čovek, onaj što ima pare pa plaća da bi one mogle da dolaze tu, da sede i žderu te svoje gadne čokolade! Mislite da biste ih mogli zauzdati?"
<BR>&nbsp;&nbsp;&nbsp;&nbsp;&nbsp;"Da, tako nam bogova!"
<BR>&nbsp;&nbsp;&nbsp;&nbsp;&nbsp;Iz daljine dopre jedan glas, visok i kreštav, ženski glas koji reče: "Zar onaj tamo u sredini nije sladak?"
<BR>&nbsp;&nbsp;&nbsp;&nbsp;&nbsp;"Marsovci nisu tako loši, na kraju krajeva. Pa šta, oni su samo muškarci", reče druga, udaljujući se.
<BR>&nbsp;&nbsp;&nbsp;&nbsp;&nbsp;"E-hej. Ju-huu! Marsovci! E-hej!"
<BR>&nbsp;&nbsp;&nbsp;&nbsp;&nbsp;Urlajući, Etil potrča...
<BR>
<BR>&nbsp;&nbsp;&nbsp;&nbsp;&nbsp;Sedeo je u parku i neprestano drhtao. Sećao se šta je video. Gledajući uvis u tamno noćno nebo osećao se tako daleko od kuće, tako napušten. Čak i sada, dok je sedeo među mirnim drvećem, video je u daljini marsovske ratnike kako šetaju ulicama sa Zemljankama, iščezavaju u avetinjsku tminu malih kuća emocije da čuju fantomske zvuke belih stvorova koji se kreću po sivim ekranima, sa tršavim ženicama pored sebe, dok ženice među vilicama premeću jastučiće želatinozne gume, a drugi takvi jastučići se stvrdnjavaju ispod sedišta, sa fosilnim tragovima sićušnih mačjih zuba žena zauvek utisnutim u njih. Špilja vetrova - bioskop.
<BR>&nbsp;&nbsp;&nbsp;&nbsp;&nbsp;"Zdravo."
<BR>&nbsp;&nbsp;&nbsp;&nbsp;&nbsp;On prestrašeno trže glavom.
<BR>&nbsp;&nbsp;&nbsp;&nbsp;&nbsp;Jedna žena sede na klupu kraj njega, lenjo žvaćući gumu. "Nemoj da bežiš; ja ne ujedam", reče.
<BR>&nbsp;&nbsp;&nbsp;&nbsp;&nbsp;"Je l' bi išao u bioskop?" reče ona.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ma 'ajde", reče ona. "Svi su u bioskopu."
<BR>&nbsp;&nbsp;&nbsp;&nbsp;&nbsp;"Ne", reče on. "Je li to sve što vi radite na ovom svetu?"
<BR>&nbsp;&nbsp;&nbsp;&nbsp;&nbsp;"Sve? Zar to nije dosta?" Njene plave oči se sumnjičavo raširiše. "Šta hoćeš da radim - da sedim kod kuće, čitam knjigu? Ha, ha! To je štos."
<BR>&nbsp;&nbsp;&nbsp;&nbsp;&nbsp;Etil se zagleda u nju pre nego što joj postavi pitanje.
<BR>&nbsp;&nbsp;&nbsp;&nbsp;&nbsp;"Radite li vi išta drugo?" zapita.
<BR>&nbsp;&nbsp;&nbsp;&nbsp;&nbsp;"Vozimo se kolima. Imaš kola? Treba da nabaviš veliki nov Podler šest sa krovom na sklapanje. Što su to kolica! Ko god ima Podler šest mož' da izađe s kojom god ribom 'oće, to da znaš!" reče ona namignuvši mu. "Mora da imaš sve moguće vrste para - sa Marsa si i sve to. Mislim ako bi stvarno želeo mogo bi da kupiš jedan Podler šest pa da putuješ 'de god 'oćeš."
<BR>&nbsp;&nbsp;&nbsp;&nbsp;&nbsp;"Možda na šou?"
<BR>&nbsp;&nbsp;&nbsp;&nbsp;&nbsp;"Pa šta njemu fali?"
<BR>&nbsp;&nbsp;&nbsp;&nbsp;&nbsp;"Ništa - ništa."
<BR>&nbsp;&nbsp;&nbsp;&nbsp;&nbsp;"Znaš kako ti govoriš, gospodine?" reče ona. "Kao Komunista! Jeste, gospodine, niko ti neće stati iza takvog govora, to ne. Nema greške u našem starom sistemčiću. Bili smo dobri da pustimo vas Marsovce da izvršite invaziju, i ni mali prst nismo podigli, je l' tako?"
<BR>&nbsp;&nbsp;&nbsp;&nbsp;&nbsp;"To i pokušavam da shvatim", reče Etil. "Zašto ste nas pustili?"
<BR>&nbsp;&nbsp;&nbsp;&nbsp;&nbsp;"Što smo velikodušni, gospodine; eto zašto! Zapamti samo to, velikodušni." Onda ode da traži nekog drugog.
<BR>&nbsp;&nbsp;&nbsp;&nbsp;&nbsp;Skupljajući hrabrost, Etil poče da piše pismo ženi, pažljivo vukući perom po hartiji na kolenu.
<BR>&nbsp;&nbsp;&nbsp;&nbsp;&nbsp;"Draga Tajla..."
<BR>&nbsp;&nbsp;&nbsp;&nbsp;&nbsp;Ali opet ga prekidoše. Jedna mala devojčica-starica, sa okruglim bledim nabranim lišcem zatrese mu dairama ispred nosa i natera ga da digne pogled.
<BR>&nbsp;&nbsp;&nbsp;&nbsp;&nbsp;"Brate", uzviknu sevajući očima. "Jesi li spasen?"
<BR>&nbsp;&nbsp;&nbsp;&nbsp;&nbsp;"Jesam li u opasnosti?" Etil ispusti pero i skoči.
<BR>&nbsp;&nbsp;&nbsp;&nbsp;&nbsp;"U strašnoj opasnosti!" stade da zavija žena, zvečeći dairama, gledajući u nebo. "Potrebno ti je da se spaseš, brate, najpreče ti je potrebno!"
<BR>&nbsp;&nbsp;&nbsp;&nbsp;&nbsp;"Sklon sam da se složim", reče on drhteći.
<BR>&nbsp;&nbsp;&nbsp;&nbsp;&nbsp;"Danas smo već mnoge spasli. Ja lično sam spasla trojicu, vas Marsovca. Je l' to nije lepo?" isceri se ona.
<BR>&nbsp;&nbsp;&nbsp;&nbsp;&nbsp;"Valjda jeste."
<BR>&nbsp;&nbsp;&nbsp;&nbsp;&nbsp;Žena je bila grdno sumnjičava. Nagnu se napred, tajanstveno šapćući. "Brate", htela je da zna, "jesi ti kršten?"
<BR>&nbsp;&nbsp;&nbsp;&nbsp;&nbsp;"Ne znam", odvrati on šapatom.
<BR>&nbsp;&nbsp;&nbsp;&nbsp;&nbsp;"Ne znaš?" kriknu ona i trže uvis ruku sa dairama.
<BR>&nbsp;&nbsp;&nbsp;&nbsp;&nbsp;"Je li to kao kad te streljaju?" zapita on.
<BR>&nbsp;&nbsp;&nbsp;&nbsp;&nbsp;"Brate", reče ona, "ti si u lošem i grešnom stanju. Za to je krivo tvoje neznalačko vaspitanje. Mora da su te škole na Marsu grozne - ne uče vas nikakvoj istini uopšte. Samo isfabrikovane laži. Brate, ti moraš da budeš kršten ako želiš da budeš srećan."
<BR>&nbsp;&nbsp;&nbsp;&nbsp;&nbsp;"Hoće li me to usrećiti čak i u ovom svetu ovde?" reče on.
<BR>&nbsp;&nbsp;&nbsp;&nbsp;&nbsp;"Ne traži da ti se sve da na tanjiru", reče ona. "Zadovolji se i korom hleba, jer ima jedan drugi svet, bolji od ovoga, na koji ćemo svi otići."
<BR>&nbsp;&nbsp;&nbsp;&nbsp;&nbsp;"Poznajem ja taj svet", reče on.
<BR>&nbsp;&nbsp;&nbsp;&nbsp;&nbsp;"On je miran", reče ona.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Tamo je spokojstvo", reče ona.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Tamo teče med i mleko."
<BR>&nbsp;&nbsp;&nbsp;&nbsp;&nbsp;"Da, da", reče on.
<BR>&nbsp;&nbsp;&nbsp;&nbsp;&nbsp;"I svi se smeju."
<BR>&nbsp;&nbsp;&nbsp;&nbsp;&nbsp;"Vidim ga sada", reče on.
<BR>&nbsp;&nbsp;&nbsp;&nbsp;&nbsp;"Jedan bolji svet", reče ona.
<BR>&nbsp;&nbsp;&nbsp;&nbsp;&nbsp;"Daleko bolji", reče on.
<BR>&nbsp;&nbsp;&nbsp;&nbsp;&nbsp;"Jeste, Mars je divna planeta."
<BR>&nbsp;&nbsp;&nbsp;&nbsp;&nbsp;"Gospodine", reče ona ukrutivši se i gotovo mu tresnu daire u lice, "je l' se vi šalite sa mnom?"
<BR>&nbsp;&nbsp;&nbsp;&nbsp;&nbsp;"Ma, ne." Bio je zbunjen i pometen. "Mislio sam da govorite o..."
<BR>&nbsp;&nbsp;&nbsp;&nbsp;&nbsp;"Ne o pokvarenom gadnom starom Marsu, slušajte, gospodine! Takvi kao što ste vi ima da se kuvaju godinama, da trpe i osipaju se crnim prištevima, da budu udarani na muke..."
<BR>&nbsp;&nbsp;&nbsp;&nbsp;&nbsp;"Moram da priznam da Zemlja nije baš lepa. Divno ste je opisali."
<BR>&nbsp;&nbsp;&nbsp;&nbsp;&nbsp;"Gospodine, opet ti mene zavitlavaš!" dreknu ona ljutito.
<BR>&nbsp;&nbsp;&nbsp;&nbsp;&nbsp;"Ne, ne - molim vas. Ja sam neobavešten."
<BR>&nbsp;&nbsp;&nbsp;&nbsp;&nbsp;"E pa", reče ona, "ti si neznabožac, a neznabošci su neispravni. Evo ti cedulja. Dođi sutra uveče na ovu adresu, pa da te krste i da budeš srećan. Mi uzvikivamo i đuskamo i govorimo raznim glasovima, pa ako 'oćeš da čuješ našu bandu od svi' duvački' instrumenata, ti dođi, je l' 'oćeš sada?"
<BR>&nbsp;&nbsp;&nbsp;&nbsp;&nbsp;"Pokušaću", reče on ustežući se.
<BR>&nbsp;&nbsp;&nbsp;&nbsp;&nbsp;Ona ode ulicom udarajući u daire, pevajući iz sveg glasa:
<BR>&nbsp;&nbsp;&nbsp;&nbsp;&nbsp;"Srećna sam ja, vazda sam srećna ja."
<BR>&nbsp;&nbsp;&nbsp;&nbsp;&nbsp;Zabezeknut, Etil se vrati svom pismu.
<BR>&nbsp;&nbsp;&nbsp;&nbsp;&nbsp;"Draga Tajla, kad pomislim da sam u svojoj naivnosti zamišljao da će Zemljani morati da preduzimaju kontra napad puškama i bombama. Ne, ne. Tužno je kako sam se prevario. Nema nikakvog Rika ni Mika, niti Džika niti Benona - tih lukavaca koji spasavaju svetove. Nema ih.
<BR>&nbsp;&nbsp;&nbsp;&nbsp;&nbsp;Ima plavih robota sa ružičastim gumenim telima, stvarnih, ali nekako nestvarnih, živih ali nekako automatskih u svim reakcijama, koji ceo svoj život provode u pećinama. Derrieres <EM>Pozadine (franc.) zadnjice; prim. prev.</EM> su im neverovatne po obimu. Oči su im fiksirane i nepokretne od beskrajnog buljenja u filmske ekrane. Jedini mišići koje imaju nalaze im se u vilicama, od neprekidnog žvakanja gume.
<BR>&nbsp;&nbsp;&nbsp;&nbsp;&nbsp;I nije samo stvar u njima, moja draga Tajla, već u čitavoj civilizaciji u koju smo bačeni kao lopata semenja u veliku mešalicu za beton. Niko od nas preživeti neće. Neće nas poubijati puškom, već ljubaznom rukom. Neće nas uništiti raketa, već automobil..."
<BR>&nbsp;&nbsp;&nbsp;&nbsp;&nbsp;Neko vrisnu. Tresak, pa opet tresak. Tišina.
<BR>&nbsp;&nbsp;&nbsp;&nbsp;&nbsp;Etil skoči i ostavi pismo. Tamo, na ulici, sudarila su se dva automobila. Jedan pun Marsovaca, drugi sa Zemljanima. Etil se vrati pismu:
<BR>&nbsp;&nbsp;&nbsp;&nbsp;&nbsp;"Draga, draga Tajla, da ti dam nekoliko statističkih podataka ako dozvoljavaš. Svake godine na ovom američkom kontinentu gine četrdeset pet hiljada ljudi; budu zdruzgani u pihtije u automobilu kao u konzervi. U krvavo crvenu kašu, sa belim šupljim kostima kao iznenadnim mislima, smešnim mislima strave, probodenim kroz jednoličnu nepromenjivu žitku masu. Kola se izuvijaju i sabiju kao sardine u kutijama - onako sa sve pihtijama, i sve bez glasa.
<BR>&nbsp;&nbsp;&nbsp;&nbsp;&nbsp;Svuda po autoputevima gomile krvavog đubriva za zelene letnje muve zunzare. Od iznenadnog kočenja lica im se pretvaraju u maske što ga meću na Dan svih svetih. Svi sveti su jedan od njihovih praznika. Mislim da te večeri slave automobil - nešto u vezi sa smrću, u svakom slučaju.
<BR>&nbsp;&nbsp;&nbsp;&nbsp;&nbsp;Pogledaš kroz prozor i vidiš dvoje ljudi koji se do tog trenutka nikada nisu videli kako mrtvi leže jedno preko drugoga, kao prijatelji. Predviđam da će naša vojska biti smrvljena, zahvaćena boleštinom, pohvatana po bioskopima u zamke od veštica i gume. Sutra u neko doba pokušaću da pobegnem natrag na Mars dok ne bude i suviše kasno.
<BR>&nbsp;&nbsp;&nbsp;&nbsp;&nbsp;Negde na Zemlji noćas, moja Tajla, nalazi se jedan Čovek sa Polugom kojom će, kada je povuče, Spasti Svet. Čovek je sada van pogona. Prekidač mu skuplja prašinu. On sam igra karte.
<BR>&nbsp;&nbsp;&nbsp;&nbsp;&nbsp;Žene ove zle planete dave nas poplavom banalne sentimentalnosti, romantičnih osećanja upravljenih na pogrešno mesto, i poslednjim trzajima pre nego što ih proizvođači glicerina skuvaju u cilju upotrebe. Laku noć, Tajla. Poželi mi dobro, jer ću verovatno poginuti u pokušaju da pobegnem. Šaljem svoju ljubav našem detetu."
<BR>&nbsp;&nbsp;&nbsp;&nbsp;&nbsp;Nečujno plačući, presavi pismo i podseti se da ga kasnije pošalje raketnom poštom.
<BR>&nbsp;&nbsp;&nbsp;&nbsp;&nbsp;Izađe iz parka. Šta se moglo učiniti? Pobeći? Ali kako? Vratiti se na položaj kasno noćas, ukrasti sam jednu od raketa i vratiti se na Mars? Da li bi to bilo moguće? Odmahnu glavom. Bio je i suviše pometen.
<BR>&nbsp;&nbsp;&nbsp;&nbsp;&nbsp;Jedino što je stvarno znao bilo je to da će, ako ostane ovde, uskoro biti svojina mnogih stvari koje zuje, frkću i šište, koje puštaju pare i smradove. Za šest meseci biće vlasnik jednog velikog ružičastog, odnegovanog čira u stomaku, krvnog pritiska algebarskih razmera, miopije na granici slepila, i noćnih mora dubokih kao okeani, sa nemoguće dugim snovima zapletenim poput creva, kroz koje silom mora da se probija svake noći. Ne, ne.
<BR>&nbsp;&nbsp;&nbsp;&nbsp;&nbsp;Gledao je opsednuta lica Zemljana kako besno promiču u svojim mehaničkim smrtonosnim kutijama. Uskoro - da, vrlo skoro izumeće auto sa šest srebrnih ručki!
<BR>&nbsp;&nbsp;&nbsp;&nbsp;&nbsp;"Hej, ti!"
<BR>&nbsp;&nbsp;&nbsp;&nbsp;&nbsp;Sirena automobila. Uz ivičnjak se zaustaviše velika, dugačka, kao mrtvačka kola, crna i zlokobna. Jedan čovek se proturi napolje.
<BR>&nbsp;&nbsp;&nbsp;&nbsp;&nbsp;"Jesi ti Marsovac?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Baš takvog tražim? Uskači brzo - ovo ti je životna šansa. Uskači. Vodim te u jedan mnogo fini pajzl gde možemo da razgovaramo. Hajde - što stojiš tu."
<BR>&nbsp;&nbsp;&nbsp;&nbsp;&nbsp;Kao hipnotisan, Etil otvori vrata od kola, uđe.
<BR>&nbsp;&nbsp;&nbsp;&nbsp;&nbsp;Odvezoše se.
<BR>&nbsp;&nbsp;&nbsp;&nbsp;&nbsp;"Šta ćeš da popiješ, E. V.? Šta kažeš na jedan manhatan? Kelner, dva manhatana. Okej, E. V. To ja častim. Ja i Veliki studiji! Ne vataj se za novčanik. Drago mi je da se upoznam s tobom. E. V. Ja se zovem R. R. Van Plank. Možda si čuo za mene? Ne? E pa, u svakom slučaju, evo ti ruka."
<BR>&nbsp;&nbsp;&nbsp;&nbsp;&nbsp;Etil oseti kako mu ruka bi protrljana i puštena. Bili su u jednoj mračnoj rupi sa muzikom i kelnerima koji su promicali unaokolo. Doneše im dva pića. Sve se to događalo tako brzo. Sada je Van Plank, sa rukama prekrštenim na grudima, posmatrao svoje marsovsko otkriće.
<BR>&nbsp;&nbsp;&nbsp;&nbsp;&nbsp;"Evo za šta si ti meni potreban, E. V. To je najveća ideja na koju sam došao u životu. Ne znam kako mi je došla, prosto mi sinula. Sedim večeras kod kuće pa razmišljam 'Moj Bože, što bi to bio film! Invazija Marsa na Zemlju. I šta onda moram da uradim? Moram da nađem savetnika za film.' Tako skočim u kola i nađem tebe, i evo nas ovde. Ispij! Za tvoje zdravlje i našu budućnost. Skol!"
<BR>&nbsp;&nbsp;&nbsp;&nbsp;&nbsp;"Ali..." reče Etil.
<BR>&nbsp;&nbsp;&nbsp;&nbsp;&nbsp;"Znam, tražićeš pare. Pa, toga imamo puno. Uostalom, imam jednu crnu knjižicu sa breskvama, <EM>Čekovi boje breskve; prim. prev.</EM> pa mogu da ti pozajmim."
<BR>&nbsp;&nbsp;&nbsp;&nbsp;&nbsp;"Vaše voće na Zemlji uglavnom mi se ne dopada i..."
<BR>&nbsp;&nbsp;&nbsp;&nbsp;&nbsp;"Ti si neki čudak, stvarno. E pa, evo kako sam ja to zamislio - slušaj." Uzbuđeno se naže napred. "Imamo jednu jarku scenu sa Marsovcima na velikom zboru, udaraju doboši, krkljanac na Marsu. U pozadini ogromni srebrnasti gradovi..."
<BR>&nbsp;&nbsp;&nbsp;&nbsp;&nbsp;"Ali marsovski gradovi nisu takvi..."
<BR>&nbsp;&nbsp;&nbsp;&nbsp;&nbsp;"Moramo imati boju, momče. Boju. Pusti da to tatica sredi. U svakom slučaju, svi Marsovci izvode jednu igru oko vatre..."
<BR>&nbsp;&nbsp;&nbsp;&nbsp;&nbsp;"Mi ne igramo oko vatre..."
<BR>&nbsp;&nbsp;&nbsp;&nbsp;&nbsp;"U ovom filmu imate vatru i igrate", izjavi Van Plank zatvorenih očiju, ponoseći se svojom sigurnošću. Klimao je glavom, ponovo jezikom dočaravajući scenu. "Zatim jedna krasna Marsovka, visoka i plava."
<BR>&nbsp;&nbsp;&nbsp;&nbsp;&nbsp;"Marsovske žene su crne..."
<BR>&nbsp;&nbsp;&nbsp;&nbsp;&nbsp;"Slušaj, ne vidim kako ćemo se sporazumeti, E.V. Uzgred rečeno, sinko, treba da promeniš ime. Kako se ono zvaše?"
<BR>&nbsp;&nbsp;&nbsp;&nbsp;&nbsp;"Etil."
<BR>&nbsp;&nbsp;&nbsp;&nbsp;&nbsp;"To je žensko ime. Daću ti ja bolje. Zvaćemo te Džo. Okej, Džo. Ko što sam reko, naše Marsovke ima da budu plavuše, zbog zašto, vidiš, zbog zato. Inače tatica će da ti se ražalosti. Imaš neki predlog?"
<BR>&nbsp;&nbsp;&nbsp;&nbsp;&nbsp;"Mislio sam da..."
<BR>&nbsp;&nbsp;&nbsp;&nbsp;&nbsp;"I još jednu stvar moramo da imamo, a to je scena, jako plačna, kad Marsovka spasava od smrti čitav brod sa Marsovcima kada ga udari meteor ili tako nešto. To ima da bude urnebes od scene. Znaš da mi je drago što sam te pronašao, Džo. Dobro ćeš se provoditi sa nama, kažem ti."
<BR>&nbsp;&nbsp;&nbsp;&nbsp;&nbsp;Etil ispruži ruku i stisnu čoveka za ručni zglob. "Trenutak samo. Hoću nešto da te pitam."
<BR>&nbsp;&nbsp;&nbsp;&nbsp;&nbsp;"Sigurno, Džo, gukni samo."
<BR>&nbsp;&nbsp;&nbsp;&nbsp;&nbsp;"Zašto ste tako ljubazni prema nama? Mi vam osvajamo planetu, a vi nas dočekujete dobrodošlicom - sve nas - kao davno nestalu decu. Zašto?"
<BR>&nbsp;&nbsp;&nbsp;&nbsp;&nbsp;"Oni na Marsu sigurno još ima da rastu, je l' tako? Ti si neki naivan tip - vidim ja to odavde. Miko, gledaj ti to na ovaj način. Svi smo mi Mali ljudi, je l' tako?" Odmahnu malom preplanulom šakom načičkanom smaragdima.
<BR>&nbsp;&nbsp;&nbsp;&nbsp;&nbsp;"Svi smo mi obična govna, zar ne? E pa, ovde na Zemlji, mi se time ponosimo. Ovo je vek Običnog čoveka, Bile, i mi smo ponosni zato što smo mali. Bili, ti gledaš u planetu punu Sarojana. Jeste, gospodine. Veliku debelu porodicu prijateljskih Sarojana - svako voli svakog. Shvatamo mi vas, Marsovce, Džo, i znamo zašto ste izvršili invaziju na Zemlju. Znamo kako ste bili usamljeni gore na toj hladnoj planetici Marsu, kako ste nam zavideli na našim gradovima..."
<BR>&nbsp;&nbsp;&nbsp;&nbsp;&nbsp;"Naša civilizacija je mnogo starija od vaše..."
<BR>&nbsp;&nbsp;&nbsp;&nbsp;&nbsp;"Molim te, Džo, jediš me kad mi upadaš u reč. Pusti me da završim sa svojom teorijom pa posle pričaj što god hoćeš. Ko što sam rek'o, tamo gore ste bili usamljeni, pa ste sišli da vidite naše gradove i naše žene i sve, i mi smo vas dočekali dobrodošlicom ovde, zato što ste vi naša braća, Obični ljudi kao i svi mi.
<BR>&nbsp;&nbsp;&nbsp;&nbsp;&nbsp;A zatim, što ti je kao neki nuzprodukt, Rosko, od ove invazije ima da se izvuče i izvestan mali profit. Mislim na primer na ovaj film koji ja planiram, kojim ćemo uloviti, čisto, milijardu dolara, mogu da se kladim. Iduće nedelje počećemo da izbacujemo na tržište specijalnu marsovsku lutku, po trijes dolara komad. Pomisli koliki su to milioni. Imam takođe i ugovor da napravim jednu marsovsku društvenu igru po pet dolara prodajne cena. Ima tu svih mogućih udica."
<BR>&nbsp;&nbsp;&nbsp;&nbsp;&nbsp;"Shvatam", reče Etil, povlačeći se.
<BR>&nbsp;&nbsp;&nbsp;&nbsp;&nbsp;"Pa onda, naravno, ima čitavo to lepo novo tržište. Pomisli na sve one depilatore i gume i paste za obuću koje možemo da isprodajemo vama Marsovcima."
<BR>&nbsp;&nbsp;&nbsp;&nbsp;&nbsp;"Čekaj. Još jedno pitanje."
<BR>&nbsp;&nbsp;&nbsp;&nbsp;&nbsp;"Kazuj."
<BR>&nbsp;&nbsp;&nbsp;&nbsp;&nbsp;"Kako ti je ime? Šta znači to R.R.?"
<BR>&nbsp;&nbsp;&nbsp;&nbsp;&nbsp;"Ričard Robert."
<BR>&nbsp;&nbsp;&nbsp;&nbsp;&nbsp;Etil pogleda u tavanicu. "Da li te ponekad, možda, u nekoj prilici, tu i tamo, slučajno zovu Rik?"
<BR>&nbsp;&nbsp;&nbsp;&nbsp;&nbsp;"Kako si pogodio, Miko? Jasno, Rik."
<BR>&nbsp;&nbsp;&nbsp;&nbsp;&nbsp;Etil uzdahnu i stade da se smeje i smeje. Ispruži ruku. "Znači, ti si Rik? Rik! Znači, ti si Rik!"
<BR>&nbsp;&nbsp;&nbsp;&nbsp;&nbsp;"U čemu je caka, smešljivko? Kaži ćalcu da se smeje!"
<BR>&nbsp;&nbsp;&nbsp;&nbsp;&nbsp;"Ne bi shvatio - jedna lična caka. Ha, ha!" Suze su mu se slivale niz lice u otvorena usta. Nije prestajao da udara po stolu. "Znači ti si Rik. Oh, koliko je to drugačije, koliko je smešno. Nema napetih mišića, nema mršave tvrde vilice, nigde puške. Samo novčanik pun novca i smaragdni prsten, i stomačina!"
<BR>&nbsp;&nbsp;&nbsp;&nbsp;&nbsp;"Ej, pazi kako se izražavaš. Ja možda nisam Apolon, ali..."
<BR>&nbsp;&nbsp;&nbsp;&nbsp;&nbsp;"Daj ruku, Rik. Želeo sam da se upoznam s tobom. Ti si čovek koji će pokoriti Mars sa mućkalicama za koktel i ulošcima za cipele, čipovima za poker i kožnim čizmama, kariranim kapama i rumom."
<BR>&nbsp;&nbsp;&nbsp;&nbsp;&nbsp;"Ja sam samo skroman poslovan čovek", reče Van Plank, stidljivo obarajući oči. "Radim svoj posao i uzimam svoj skromni delić para. Ali, kao što rekoh, Morte, razmišljam o tržištu na Marsu za Čika Vigilijeve igre i crtaće Dika Trejsija; sve novo. Široko područje koje nikada nije ni čulo za crtani film, je l' tako? Tako! Tako samo bacimo Marsovcima na glavu jednu veliku hrpu svega toga. Ima da se tuku za to, dete, da se tuku! Ko ne bi, za parfeme i haljine iz Pariza, a? I za lepe nove cipele..."
<BR>&nbsp;&nbsp;&nbsp;&nbsp;&nbsp;"Mi ne nosimo cipele."
<BR>&nbsp;&nbsp;&nbsp;&nbsp;&nbsp;"Šta ja to imam ovde?" uputi R.R. pitanje tavanici.
<BR>&nbsp;&nbsp;&nbsp;&nbsp;&nbsp;"Planetu punu zvrndova? Slušaj, Džo, mi ćemo se postarati za to. Nateraćemo svakoga da nosi cipele da ga ne bi bilo sramota. A onda im prodajemo imalin!"
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;On pljesnu Etila po ruci. "Jesmo li se pogodili? 'Oćeš li da budeš tehnički direktor u mom filmu? Dobićeš dve stotine nedeljno kao start, i pet stotina odozgo. Šta kažeš?"
<BR>&nbsp;&nbsp;&nbsp;&nbsp;&nbsp;"Pripala mi muka", reče Etil. Bio je popio manhatan, i sada je modreo.
<BR>&nbsp;&nbsp;&nbsp;&nbsp;&nbsp;"Čuj, žao mi je. Nisam znao da će to tako da deluje na tebe. Hajdemo malo na svež vazduh."
<BR>&nbsp;&nbsp;&nbsp;&nbsp;&nbsp;Na vazduhu Etilu bi lakše. Klatio se. "Znači zato nas je Zemlja primila?"
<BR>&nbsp;&nbsp;&nbsp;&nbsp;&nbsp;"Jasno, sinko. Kad god Zemljanin može da obrne pošten dolar, samo ga gledaj kako se puši. Mušterija je uvek u pravu. Nema da se ljutimo. Evo ti moja podsetnica. Budi u studiju u Holivudu sutra ujutru u devet sati. To je propis."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Galageru, čudna si ti ptica, ali ja te volim. Laku noć. Srećna invazija!"
<BR>&nbsp;&nbsp;&nbsp;&nbsp;&nbsp;Kola odoše.
<BR>&nbsp;&nbsp;&nbsp;&nbsp;&nbsp;Etil je žmirkao za njima, u neverici. Zatim, trljajući čelo dlanom, lagano pođe ulicom prema raketnom pristaništu.
<BR>&nbsp;&nbsp;&nbsp;&nbsp;&nbsp;"Pa, šta ćeš učiniti?" glasno se zapita.
<BR>&nbsp;&nbsp;&nbsp;&nbsp;&nbsp;Rakete su se sjajile na mesečini, neme. Iz grada je dopirala buka udaljenog lumpovanja. U ambulanti, ukazivali su pomoć u jednom ekstremnom slučaju nervnog sloma: mladom Marsovcu koji je, sudeći po vriskovima, i suviše mnogo video, i suviše mnogo pio, čuo i suviše mnogo pesama sa malih crveno-žutih kutija po kućama gde se pilo, i koga je neka velika krupna žena nalik na slona jurila oko bezbrojnih stolova. Stalno je mrmljao:
<BR>&nbsp;&nbsp;&nbsp;&nbsp;&nbsp;"Ne mogu da dišem... smrvljen sam, uhvaćen."
<BR>&nbsp;&nbsp;&nbsp;&nbsp;&nbsp;Jecanje se stišavalo. Etil izađe iz senki i nastavi preko jedne široke ulice u pravcu brodova. Preko u daljini, video je stražare kako pijano leže unaokolo. Oslušnu. Iz velikog grada čuli su se slabi zvuci kola i muzike, i sirena. A on je zamišljao i druge zvuke: podmuklo drčanje mašina za pivo dok mešaju malc kojim će ugojiti i olenjiti ratnike, naterati ih na zaboravnost, narkotične glasove bioskopskih rupa koje uljuljkuju i uljuljkuju Marsovce brzo-brzo u san kroz koji će ostatak života hodati kao mesečari.
<BR>&nbsp;&nbsp;&nbsp;&nbsp;&nbsp;Od sada pa za godinu dana, koliko će Marsovaca umreti od ciroze jetre, od obolelih bubrega, visokog krvnog pritiska, koliko njih će izvršiti samoubistvo?
<BR>&nbsp;&nbsp;&nbsp;&nbsp;&nbsp;Stajao je nasred prazne ulice. Na dva bloka odatle, jedna kola jurnuše prema njemu.
<BR>&nbsp;&nbsp;&nbsp;&nbsp;&nbsp;Mogao je da bira: da ostane tu, zaposli se u studiju, javlja se svakog jutra na posao kao savetnik na filmu, i, vremenom se složi sa producentom da, jest, zaista, na marsu ima pokolja; da, žene su visoke i plave; da, igraju se plemenske igre i prinose žrtve; da, da, da; ili da pređe preko, uđe u raketni brod i vrati se na Mars, sam.
<BR>&nbsp;&nbsp;&nbsp;&nbsp;&nbsp;"Ali iduće godine?" reče on.
<BR>&nbsp;&nbsp;&nbsp;&nbsp;&nbsp;Na Mars stigao Bar Plavi kanal. Kockarnica Stari grad ugrađena pravo unutra. Da, tačno usred Pravog Marsovskog Starog grada! Neonske reklame po starim gradovima teferiči po grobljima predaka sve to, sve to.
<BR>&nbsp;&nbsp;&nbsp;&nbsp;&nbsp;Ali ipak to još neće biti. Za nekoliko dana mogao bi da bude kod kuće. Tajla će ga čekati sa njihovim sinom, i onda bi, poslednjih nekoliko godina mirnog života mogao da sedi sa svojom ženom po vetrovitom vremenu uz kanal i da čita svoje dobre, plemenite knjige, da srkuću retko i lagano vino, pričaju i iživljavaju svoje kratko vreme sve dok se neonska pometnja ne sruči sa neba.
<BR>&nbsp;&nbsp;&nbsp;&nbsp;&nbsp;Onda bi možda on i Tajla mogli da se presele u plave planine i sakriju još godinu-dve dok ne dođu turisti da škljocaju fotoaparatima i govore kako je to čudno.
<BR>&nbsp;&nbsp;&nbsp;&nbsp;&nbsp;Tačno je znao šta bi rekao Tajli. "Rat je gadna stvar, ali mir može da bude strava živa."
<BR>&nbsp;&nbsp;&nbsp;&nbsp;&nbsp;Stajao je na sredini široke ulice.
<BR>&nbsp;&nbsp;&nbsp;&nbsp;&nbsp;Kada se okrenuo, nije ga iznenadio automobil ustremljen na njega, auto pun dece koja su vrištala. Dečaci i devojčice, nijedno starije od šesnaest godina, vrludali su ulicom u automobilu sa otvorenim krovom. Video je kako pokazuju rukom na njega i deru se. Čuo je kako motor glasnije zaurla. Kola pojuriše brzinom od šezdeset milja na sat.
<BR>&nbsp;&nbsp;&nbsp;&nbsp;&nbsp;On poče da trči.
<BR>&nbsp;&nbsp;&nbsp;&nbsp;&nbsp;Da, da, umorno pomisli dok su kola prelazila preko njega, kako je to čudno, kako tužno. Po zvuku toliko liči... na mešalicu za beton.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
