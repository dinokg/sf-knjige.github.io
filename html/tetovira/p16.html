<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PREDUZEĆE "LUTKA"
<P>&nbsp;&nbsp;&nbsp;&nbsp;&nbsp;Polako su šetali ulicom negde oko deset uveče, mirno razgovarali. Obojica su imala oko trideset pet godina, obojica su bili vanredno trezveni ljudi.
<BR>&nbsp;&nbsp;&nbsp;&nbsp;&nbsp;"Ali zašto tako rano?" reče Smit.
<BR>&nbsp;&nbsp;&nbsp;&nbsp;&nbsp;"Zato", reče Brejling.
<BR>&nbsp;&nbsp;&nbsp;&nbsp;&nbsp;"Ovo ti je prvo veče da si izašao posle toliko godina, i ideš kući u deset sati."
<BR>&nbsp;&nbsp;&nbsp;&nbsp;&nbsp;"Valjda su to nervi."
<BR>&nbsp;&nbsp;&nbsp;&nbsp;&nbsp;"Ja se pitam kako si uopšte uspeo. Već deset godina pokušavam da te izvučem napolje da popijemo koju na miru. I sada, te jedne večeri, ti zapeo da se vratiš rano kući."
<BR>&nbsp;&nbsp;&nbsp;&nbsp;&nbsp;"Ne smem da izazivam sreću", reče Brejling.
<BR>&nbsp;&nbsp;&nbsp;&nbsp;&nbsp;"Šta si uradio, stavio ženi prašak za spavanje u kafu?"
<BR>&nbsp;&nbsp;&nbsp;&nbsp;&nbsp;"Ne, to bi bilo nemoralno. Videćeš već."
<BR>&nbsp;&nbsp;&nbsp;&nbsp;&nbsp;Skrenuše za ugao. "Da budem iskren, Brejling, mrzim to da kažem, ali ti jesi bio strpljiv prema njoj. Možda mi ti to nećeš priznati, ali brak je za tebe strašan, zar ne?"
<BR>&nbsp;&nbsp;&nbsp;&nbsp;&nbsp;"To ne bih rekao."
<BR>&nbsp;&nbsp;&nbsp;&nbsp;&nbsp;"U svakom slučaju, saznalo se tu i tamo kako te je ona priterala da se oženiš njom. Još onda 1979. kada ste išli za Rio..."
<BR>&nbsp;&nbsp;&nbsp;&nbsp;&nbsp;"Dragi Rio. Pored svih mojih planova, nikada ga nisam video."
<BR>&nbsp;&nbsp;&nbsp;&nbsp;&nbsp;"I kako je iscepala haljinu i raščupala se, i pretila da će da zove policiju ako je ne uzmeš za ženu."
<BR>&nbsp;&nbsp;&nbsp;&nbsp;&nbsp;"Ona je uvek bila nervozna, Smite, shvati."
<BR>&nbsp;&nbsp;&nbsp;&nbsp;&nbsp;"Bilo je to više nego nefer. Ti je nisi voleo. Toliko si joj rekao, je li tako?"
<BR>&nbsp;&nbsp;&nbsp;&nbsp;&nbsp;"Sećam se da sam imao vrlo čvrst stav prema tom pitanju."
<BR>&nbsp;&nbsp;&nbsp;&nbsp;&nbsp;"Ali ipak si je uzeo za ženu."
<BR>&nbsp;&nbsp;&nbsp;&nbsp;&nbsp;"Morao sam da mislim na posao, kao i na oca i majku. Tako nešto bi ih ubilo."
<BR>&nbsp;&nbsp;&nbsp;&nbsp;&nbsp;"A prođe već deset godina."
<BR>&nbsp;&nbsp;&nbsp;&nbsp;&nbsp;"Da", reče Brejling mirno gledajući svojim sivim očima. "Ali mislim da bi se sada možda moglo promeniti. Mislim da se dogodilo ono što sam čekao. Vidi ovo."
<BR>&nbsp;&nbsp;&nbsp;&nbsp;&nbsp;Izvuče jednu dugačku plavu kartu.
<BR>&nbsp;&nbsp;&nbsp;&nbsp;&nbsp;"Pa to je karta za Rio za raketu u četvrtak!"
<BR>&nbsp;&nbsp;&nbsp;&nbsp;&nbsp;"Jeste, najzad ću uspeti."
<BR>&nbsp;&nbsp;&nbsp;&nbsp;&nbsp;"Što je divno! Divno! Ti to zaista zaslužuješ! Ali zar ona neće zameriti? Da ti ne pravi neprilike?"
<BR>&nbsp;&nbsp;&nbsp;&nbsp;&nbsp;Brejling se nervozno osmehnu. "Neće ni znati da sam otišao. Vratiću se kroz mesec dana, a niko živi ne zna, osim tebe."
<BR>&nbsp;&nbsp;&nbsp;&nbsp;&nbsp;Smit uzdahnu. "Da mi je da pođem s tobom."
<BR>&nbsp;&nbsp;&nbsp;&nbsp;&nbsp;"Jadni Smite, ni u tvom braku baš ne cvetaju ruže, a?"
<BR>&nbsp;&nbsp;&nbsp;&nbsp;&nbsp;"Ne baš, kad si oženjen ženom koja preteruje s ljubavlju. Hoću da kažem, na kraju krajeva, kad si u braku već deset godina ne očekuješ da ti žena sedi po dva sata u krilu svake večeri, da te dvanaest puta dnevno zove na posao i tepa kao malo dete. I čini mi se da je ovih poslednjih mesec dana postala još gora. Pitam se da nije možda malo maloumna?"
<BR>&nbsp;&nbsp;&nbsp;&nbsp;&nbsp;"Ih, Smite, ti si večiti konzervativac. Pa, evo nas kod moje kuće. Je l' bi hteo da saznaš moju tajnu? Kako sam ovo večeras izveo?"
<BR>&nbsp;&nbsp;&nbsp;&nbsp;&nbsp;"Hoćeš stvarno da mi kažeš?"
<BR>&nbsp;&nbsp;&nbsp;&nbsp;&nbsp;"Pogledaj gore, tamo!" reče Brejling.
<BR>&nbsp;&nbsp;&nbsp;&nbsp;&nbsp;Obojica se zagledaše uvis kroz tamu.
<BR>&nbsp;&nbsp;&nbsp;&nbsp;&nbsp;U prozoru iznad njih, na prvom spratu, uspravljala se jedna senka. Čovek od oko trideset pet godina, sa zabelelim slepoočnicama, tužnim sivim očima i retkim brčićima gledao je dole u njih.
<BR>&nbsp;&nbsp;&nbsp;&nbsp;&nbsp;"Pa to si ti!" uzviknu Smit.
<BR>&nbsp;&nbsp;&nbsp;&nbsp;&nbsp;"Ps-st, ne viči toliko!" Brejling mahnu rukom uvis. Čovek na prozoru napravi značajan pokret i iščeze.
<BR>&nbsp;&nbsp;&nbsp;&nbsp;&nbsp;"Mora da sam lud", reče Smit.
<BR>&nbsp;&nbsp;&nbsp;&nbsp;&nbsp;"Pričekaj trenutak." Počekaše.
<BR>&nbsp;&nbsp;&nbsp;&nbsp;&nbsp;Vrata koja vode iz stana na ulicu se otvoriše i visoki rezervni gospodin sa brkovima i ojađenim očima izađe da se sretne sa njima.
<BR>&nbsp;&nbsp;&nbsp;&nbsp;&nbsp;"Zdravo, Brejling", reče on.
<BR>&nbsp;&nbsp;&nbsp;&nbsp;&nbsp;"Zdravo, Brejling", reče Brejling.
<BR>&nbsp;&nbsp;&nbsp;&nbsp;&nbsp;Bili su identični.
<BR>&nbsp;&nbsp;&nbsp;&nbsp;&nbsp;Smit je blenuo. "Je li ti to brat blizanac? Uopšte nisam znao..."
<BR>&nbsp;&nbsp;&nbsp;&nbsp;&nbsp;"Ne, ne", reče Brejling mirno. "Nagni se ovamo. Stavi uvo na grudi Brejlinga dva."
<BR>&nbsp;&nbsp;&nbsp;&nbsp;&nbsp;Smit se ustezao, onda se naže napred i stavi glavu na rebra koja ostadoše mirna.
<BR>&nbsp;&nbsp;&nbsp;&nbsp;&nbsp;Tik-tak-tik-tak-tik-tak-tik-tak.
<BR>&nbsp;&nbsp;&nbsp;&nbsp;&nbsp;"Jao, ne! Ne može biti!"
<BR>&nbsp;&nbsp;&nbsp;&nbsp;&nbsp;"Ali jeste."
<BR>&nbsp;&nbsp;&nbsp;&nbsp;&nbsp;"Daj opet da poslušam."
<BR>&nbsp;&nbsp;&nbsp;&nbsp;&nbsp;Tik-tak-tik-tak-tik-tak-tik-tak.
<BR>&nbsp;&nbsp;&nbsp;&nbsp;&nbsp;Smit se zatetura unazad i zatrepta očnim kapcima, zgrožen. Ispruži ruku i dodirnu tople šake i obraze mehanizma.
<BR>&nbsp;&nbsp;&nbsp;&nbsp;&nbsp;"Gde si ga nabavio?"
<BR>&nbsp;&nbsp;&nbsp;&nbsp;&nbsp;"Zar nije odlično izrađen?"
<BR>&nbsp;&nbsp;&nbsp;&nbsp;&nbsp;"Neverovatno. Gde?"
<BR>&nbsp;&nbsp;&nbsp;&nbsp;&nbsp;"Daj čoveku svoju podsetnicu, Brejling dva."
<BR>&nbsp;&nbsp;&nbsp;&nbsp;&nbsp;Brejling dva mađioničarskim pokretom ispovrte jednu belu kartu:
<BR>
<BR>&nbsp;&nbsp;&nbsp;&nbsp;&nbsp;PREDUZEĆE LUTKA
<BR>
<BR>&nbsp;&nbsp;&nbsp;&nbsp;&nbsp;Umnožite sebe ili prijatelje; novi čovekoliki plastični modeli 1990., garantovano otporni na svako fizičko trošenje. Cene od 7.600 Dolara do 15.000 Dolara, naš model de luks.
<BR>
<BR>&nbsp;&nbsp;&nbsp;&nbsp;&nbsp;"Ne", reče, Smit.
<BR>&nbsp;&nbsp;&nbsp;&nbsp;&nbsp;"Jeste", reče Brejling.
<BR>&nbsp;&nbsp;&nbsp;&nbsp;&nbsp;"Prirodno", reče Brejling dva.
<BR>&nbsp;&nbsp;&nbsp;&nbsp;&nbsp;"Koliko već to traje?"
<BR>&nbsp;&nbsp;&nbsp;&nbsp;&nbsp;"Imam ga već mesec dana. Držim ga u podrumu u jednoj kutiji za alat. Žena mi nikada ne ide dole, a ja jedini imam katanac i ključ od te kutije. Večeras sam rekao da idem da se prošetam i kupim cigaru. Sišao u podrum, izvadio Brejlinga dva iz sanduka i poslao ga nazad gore da sedi sa mojom ženom dok sam ja izašao da se vidim s tobom, Smite."
<BR>&nbsp;&nbsp;&nbsp;&nbsp;&nbsp;"Čudesno! On čak i miriše kao ti: Bond Strit i Melakrinos!"
<BR>&nbsp;&nbsp;&nbsp;&nbsp;&nbsp;"Možda cepidlačim, ali mislim da je to visoko moralan postupak. Na kraju krajeva, ono što moja žena želi najviše od svega sam ja. Ova lutka jeste isti ja, u dlaku. Bio sam kod kuće cele večeri. Biću kod kuće sa njom tokom sledećeg meseca. U međuvremenu jedan drugi gospodin biće u Riu posle deset godina čekanja. Kada se vratim iz Ria ovaj Brejling dva će da se vrati u svoju kutiju."
<BR>&nbsp;&nbsp;&nbsp;&nbsp;&nbsp;Smit je razmišljao minut-dva. "Hoće li on mesec dana da radi bez ičega?" najzad upita.
<BR>&nbsp;&nbsp;&nbsp;&nbsp;&nbsp;"Šest meseci ako treba. A izrađen je tako da radi sve jede, spava, znoji se - sve prirodno da prirodnije ne može biti. Dobro ćeš mi čuvati ženu, je l' tako Brejling dva?"
<BR>&nbsp;&nbsp;&nbsp;&nbsp;&nbsp;"Žena vam je prilično simpatična", reče Brejling dva.
<BR>&nbsp;&nbsp;&nbsp;&nbsp;&nbsp;"Prilično sam je zavoleo."
<BR>&nbsp;&nbsp;&nbsp;&nbsp;&nbsp;Smit je počinjao da se trese. "Koliko dugo već radi 'Lutka'?"
<BR>&nbsp;&nbsp;&nbsp;&nbsp;&nbsp;"Tajno, dve godine."
<BR>&nbsp;&nbsp;&nbsp;&nbsp;&nbsp;"Da li bih ja mogao... mislim, ima li neka mogućnost..." Smit usrdno uze prijatelja za lakat. "Možeš li mi reći gde da nabavim jednog, robota, lutku za sebe? Daćeš mi adresu, je l' da?"
<BR>&nbsp;&nbsp;&nbsp;&nbsp;&nbsp;"Evo ti."
<BR>&nbsp;&nbsp;&nbsp;&nbsp;&nbsp;"Smit uze kartu i stade da je okreće u rukama. "Hvala ti , reče, "ti ne znaš šta ovo znači. Samo malo da mi se odmori duša. Tako, jedno veče, makar samo i jednom mesečno. Moja žena me toliko voli da ne može da podnese da me nema ni jedan sat. Ja je jako volim, znaš, ali seti se one stare pesme: 'Ljubav će odleteti ako je labavo držiš, ljubav će umreti ako je stisnutu držiš.' Ja samo želim da ona malo olabavi stisak."
<BR>&nbsp;&nbsp;&nbsp;&nbsp;&nbsp;"Ti bar imaš sreće da te žena voli. Moj problem je mržnja. To nije baš lako."
<BR>&nbsp;&nbsp;&nbsp;&nbsp;&nbsp;"Oh, Neti me ludo voli. Moraću da se potrudim da me ugodno voli."
<BR>&nbsp;&nbsp;&nbsp;&nbsp;&nbsp;"Neka ti je sa srećom, Smite. Svrati malo dok ja budem u Riu. Ako odjednom prestaneš da navraćaš, mojoj ženi će izgledati čudno. Prema Brejlingu dva, ovom, treba da se ponašaš isto kao prema meni."
<BR>&nbsp;&nbsp;&nbsp;&nbsp;&nbsp;"Važi! Do viđenja. I hvala ti."
<BR>&nbsp;&nbsp;&nbsp;&nbsp;&nbsp;Smit ode ulicom osmehujući se. Brejling i Brejling dva se okrenuše i uđoše u predvorje stana.
<BR>&nbsp;&nbsp;&nbsp;&nbsp;&nbsp;U gradskom autobusu Smit je tiho zviždukao, premećući belu karticu po prstima:
<BR>
<BR>&nbsp;&nbsp;&nbsp;&nbsp;&nbsp;Klijenti se moraju obavezati na tajnost, jer u očekivanju da se u Kongresu donese zakon kojim će se firma 'Lutka' legalizovati, upotreba lutke još se smatra zločinom ukoliko prekršilac bude uhvaćen.
<BR>
<BR>&nbsp;&nbsp;&nbsp;&nbsp;&nbsp;"Pa", reče Smit.
<BR>
<BR>&nbsp;&nbsp;&nbsp;&nbsp;&nbsp;Klijentima se mora napraviti kalup tela i utvrditi indeks boje njihovih očiju, usana, kose, kože, itd. Klijenti moraju očekivati da za izradu njihovog modela bude potrebno dva meseca.
<BR>
<BR>&nbsp;&nbsp;&nbsp;&nbsp;&nbsp;Nije ni dugo, pomisli Smit. Dva meseca od sada moja rebra će imati priliku da se oporave od gnječenja kome su bila podvrgnuta. Dva meseca od danas ruka će mi se zalečiti od ovog stalnog držanja. Dva meseca od danas moja donja usna puna masnica počeće ponovo da dobija oblik. Ne nameravam da ispadnem nezahvalan... Smit prevrte karticu.
<BR>
<BR>&nbsp;&nbsp;&nbsp;&nbsp;&nbsp;Firma 'Lutke' ima dve godine i lep broj zadovoljnih mušterija za sobom. Naš moto je 'Ne postavljamo nikakve uslove'. Adresa: 43, Put Saut Vesli.
<BR>
<BR>&nbsp;&nbsp;&nbsp;&nbsp;&nbsp;Autobus se zaustavi; on siđe, i dok je leteo uza stepenice mislio je, Neti i ja imamo petnaest hiljada na zajedničkom računu u banci. Ja ću samo da izvučem osam hiljada, kao za neki nov biznis. 'Lutka' će mi verovatno vratiti novac, sa interesom, na više načina. Neti ne mora da zna. Otključa vrata i za jedan minut nađe se u spavaćoj sobi. Tu je ležala Neti, bleda, ogromna, i pobožno usnula.
<BR>&nbsp;&nbsp;&nbsp;&nbsp;&nbsp;"Draga Neti." Gotovo ga preplavi sažaljenje kad ugleda njeno nevino lice u polutami. "Da si budna, zagušila bi me poljupcima i gukanjem na uvo. Stvarno, zbog tebe se osećam kao zločinac. Bila si tako dobra žena, puna ljubavi. Ponekad ne mogu da verujem da si se udala za mene umesto za onog Bada Čepmena koji ti se nekada dopadao. Izgleda da si me ovog poslednjeg meseca volela luđe nego ikada."
<BR>&nbsp;&nbsp;&nbsp;&nbsp;&nbsp;Suze mu navreše na oči. Odjednom zažele da je poljubi, prizna joj svoju ljubav, iscepa karticu, zaboravi na čitavu stvar. Ali kako se pokrenuo da to učini, zabole ga ruka, a rebra stadoše da mu krckaju i stenju. On se zaustavi sa bolnim izrazom u očima i okrete se. Izađe u hol, pa kroz mračne sobe. Brundajući, otvori izbočen sto u biblioteci i diže štednu knjižicu. "Samo da uzmem osam hiljada dolara, to je sve", reče. "Ništa više." Zastade. "Čekaj malo."
<BR>&nbsp;&nbsp;&nbsp;&nbsp;&nbsp;Izbezumljeno ponovo proveri knjižicu. "Stoj!" dreknu. "Fali deset hiljada dolara!" skoči. "Ostalo je samo pet hiljada! Šta je učinila? Šta je Neti uradila s tim? Nagomilavala šešire, haljine, parfeme! Ili čekaj - Znam! Kupila je onu kućicu na Hadsonu o kojoj je mesecima pričala, a da čak i ne kaže s tvojim dopuštenjem!"
<BR>&nbsp;&nbsp;&nbsp;&nbsp;&nbsp;Ulete u sobu, ispravan i ogorčen. Kako je to ona mislila, da tako uzme njihov novac? Naže se nad nju. "Neti!" povika. "Neti, probudi se!"
<BR>&nbsp;&nbsp;&nbsp;&nbsp;&nbsp;Ona se ne pomeri. "Šta si uradila s mojim novcem!" zaurla on.
<BR>&nbsp;&nbsp;&nbsp;&nbsp;&nbsp;Ona se grčevito pokrete. Svetlost sa ulice obli njene prelepe obraze.
<BR>&nbsp;&nbsp;&nbsp;&nbsp;&nbsp;Bilo je nešto neobično u njoj. Srce mu žestoko zalupa. Jezik mu se osuši. Drhtao je. Kolena mu se odjednom odsekoše. Sruši se. "Neti, Neti!" vikao je. "Šta si učinila s mojim novcem!"
<BR>&nbsp;&nbsp;&nbsp;&nbsp;&nbsp;I tada mu dođe jeziva pomisao. Zatim ga obuze užas, i samoća. Pa groznica i razočaranje. Jer, ne želeći to da čini, on se saginjao napred sve niže, sve dok mu se grozničavo uvo čvrsto i neopozivo ne spusti na njenu okruglu ružičastu dojku. "Neti!" kriknu on.
<BR>&nbsp;&nbsp;&nbsp;&nbsp;&nbsp;Tik-tak-tik-tak-tik-tak-tik-tak.
<BR>
<BR>&nbsp;&nbsp;&nbsp;&nbsp;&nbsp;Dok je Smit odlazio ulicom u noći, Brejling i Brejling dva skrenuše kod ulaza u stan. "Drago mi je što će i on biti srećan", reče Brejling.
<BR>&nbsp;&nbsp;&nbsp;&nbsp;&nbsp;"Da", reče Brejling dva odsutno.
<BR>&nbsp;&nbsp;&nbsp;&nbsp;&nbsp;"Pa, sad ti ideš u kutiju u podrum, B-dva." Brejling povede drugo stvorenje za lakat niza stepenice u podrum.
<BR>&nbsp;&nbsp;&nbsp;&nbsp;&nbsp;"O tome sam baš hteo s tobom da porazgovaram", reče Brejling dva kad stigoše do betonskog poda i pođoše preko njega. "Taj podrum. Ne dopada mi se. Ne volim onu kutiju za alat."
<BR>&nbsp;&nbsp;&nbsp;&nbsp;&nbsp;"Pokušaću da udesim nešto udobnije."
<BR>&nbsp;&nbsp;&nbsp;&nbsp;&nbsp;"Lutke su napravljene da se kreću, a ne da leže mirne. Kako bi se tebi sviđalo da ležiš u kutiji najveći deo vremena?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Uopšte ti se ne bi dopalo. Ja i dalje radim. Nema načina da se isključim. Savršeno sam živ i imam osećanja."
<BR>&nbsp;&nbsp;&nbsp;&nbsp;&nbsp;"To će sada biti samo na nekoliko dana. Ja ću otići u Rio i ti nećeš morati da budeš u kutiji. Možeš gore da živiš."
<BR>&nbsp;&nbsp;&nbsp;&nbsp;&nbsp;Brejling dva razdraženo odmahnu rukom. "A kad se ti vratiš iz provoda, ja nazad u kutiju."
<BR>&nbsp;&nbsp;&nbsp;&nbsp;&nbsp;Brejling reče: "U trgovini lutkama nisu mi rekli da ću dobiti nezgodan primerak."
<BR>&nbsp;&nbsp;&nbsp;&nbsp;&nbsp;"Ima mnogo toga što oni ne znaju o nama", reče Brejling dva. "Mi smo prilično novi. I osetljivi smo. Mrzim pomisao na to da ti odlaziš i smeješ se i izležavaš se na suncu u Riu dok smo mi ovde zgurani u hladnoći."
<BR>&nbsp;&nbsp;&nbsp;&nbsp;&nbsp;"Ali ja celog života želim da idem na taj put", reče mirno Brejling.
<BR>&nbsp;&nbsp;&nbsp;&nbsp;&nbsp;Zažmiri i pred očima vide more i planine i žuti pesak. Prijao mu je šum talasa. Sunce ga grejalo po razgohćenim ramenima. Vino izvrsno.
<BR>&nbsp;&nbsp;&nbsp;&nbsp;&nbsp;"Ja nikada neću dospeti da idem u Rio", reče drugi čovek. "Jesi li pomislio na to?"
<BR>&nbsp;&nbsp;&nbsp;&nbsp;&nbsp;"Ne ja..."
<BR>&nbsp;&nbsp;&nbsp;&nbsp;&nbsp;"I još jedna stvar. Tvoja žena."
<BR>&nbsp;&nbsp;&nbsp;&nbsp;&nbsp;"Šta s njom!" zapita Brejling, počinjući da se izmiče prema vratima.
<BR>&nbsp;&nbsp;&nbsp;&nbsp;&nbsp;"Sasvim sam je zavoleo."
<BR>&nbsp;&nbsp;&nbsp;&nbsp;&nbsp;"Drago mi je što uživaš u svom poslu." Brejling nervozno obliznu usnu.
<BR>&nbsp;&nbsp;&nbsp;&nbsp;&nbsp;"Bojim se da ne shvataš. Mislim - ja sam se zaljubio u nju."
<BR>&nbsp;&nbsp;&nbsp;&nbsp;&nbsp;Brejling napravi još jedan korak i sledi se. "Ti si se šta?"
<BR>&nbsp;&nbsp;&nbsp;&nbsp;&nbsp;"I razmišljao sam", reče Brejling dva, "kako je lepo u Riu i kako ja tamo nikada neću dospeti, i mislio sam o tvojoj ženi i - mislim da bismo mogli da budemo veoma srećni."
<BR>&nbsp;&nbsp;&nbsp;&nbsp;&nbsp;"T-to je lepo." Brejling koraknu što je nemarnije mogao ka vratima od podruma. "Nećeš se ljutiti da malo pričekaš, a? Moram da telefoniram."
<BR>&nbsp;&nbsp;&nbsp;&nbsp;&nbsp;"Kome?" namršti se Brejling dva.
<BR>&nbsp;&nbsp;&nbsp;&nbsp;&nbsp;"Nikom značajnom."
<BR>&nbsp;&nbsp;&nbsp;&nbsp;&nbsp;"Firmi Lutka? Da im kažeš da dođu i pokupe me?"
<BR>&nbsp;&nbsp;&nbsp;&nbsp;&nbsp;"Ne, ne - ništa takvo!" Pokuša da izjuri na vrata.
<BR>&nbsp;&nbsp;&nbsp;&nbsp;&nbsp;Članke mu zarobi metalno čvrst stisak. "Ne beži!"
<BR>&nbsp;&nbsp;&nbsp;&nbsp;&nbsp;"Ruke sebi!"
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;"Je li te moja žena napujdala na ovo?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"Je li pogodila? Je li razgovarala s tobom? Zna li ona? Je li u tome stvar?" On poče da vrišti. Jedna šaka mu poklopi usta.
<BR>&nbsp;&nbsp;&nbsp;&nbsp;&nbsp;"Nikada nećeš saznati, je li tako?" Brejling dva se blago osmehnu. "Nikada nećeš saznati."
<BR>&nbsp;&nbsp;&nbsp;&nbsp;&nbsp;Brejling se koprcao. "Mora da je pogodila; mora da je uticala na tebe!"
<BR>&nbsp;&nbsp;&nbsp;&nbsp;&nbsp;Brejling dva reče. "Staviću te u kutiju, zaključaću je i izgubiću ključ. Onda ću da kupim još jednu kartu za Rio za tvoju ženu."
<BR>&nbsp;&nbsp;&nbsp;&nbsp;&nbsp;"Hajde sad, čekaj malo. Stani. Ne budi brzoplet. Da porazgovaramo o ovome!"
<BR>&nbsp;&nbsp;&nbsp;&nbsp;&nbsp;"Zbogom, Brejling."
<BR>&nbsp;&nbsp;&nbsp;&nbsp;&nbsp;Brejling se ukoči. "Šta misliš time 'zbogom'?"
<BR>
<BR>&nbsp;&nbsp;&nbsp;&nbsp;&nbsp;Deset minuta kasnije, gospoda Brejling se probudi. Opipa rukom obraz. Neko ga je upravo poljubio. Ona uzdrhta i diže pogled. "Šta je sad - to već godinama ne činiš", promrmlja.
<BR>&nbsp;&nbsp;&nbsp;&nbsp;&nbsp;"Videćemo šta tu možemo da uradimo", reče neko.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
