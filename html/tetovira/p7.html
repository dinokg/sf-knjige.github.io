<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VELIKA KIŠA
<P>&nbsp;&nbsp;&nbsp;&nbsp;&nbsp;Kiša je i dalje padala. Bila je to jaka, neprekidna kiša, znojna i usparena; sipila je, lila kao iz kabla, kao iz česme, šibala po očima, zalivala članke na nogama; kiša da se u njoj potope sve kiše i sećanja na kiše. Padala je na tone i tone, rezala po džungli i sekla drveće kao makazama, brijala travu i prokopavala tunele u zemlji, skidala lišće sa žbunja. Smežuravala ruke ljudi i pretvarala ih u šape zboranih majmuna; nikako nije prestajala, gusta staklasta kiša.
<BR>&nbsp;&nbsp;&nbsp;&nbsp;&nbsp;"Koliko još ima, Poručniče?"
<BR>&nbsp;&nbsp;&nbsp;&nbsp;&nbsp;"Ne znam. Milju, deset milja, hiljadu."
<BR>&nbsp;&nbsp;&nbsp;&nbsp;&nbsp;"Zar ne znate sigurno?"
<BR>&nbsp;&nbsp;&nbsp;&nbsp;&nbsp;"Kako da budem siguran?"
<BR>&nbsp;&nbsp;&nbsp;&nbsp;&nbsp;"Ne volim ovu kišu. Kad bismo samo znali koliko još ima do Sunčane kupole, bilo bi mi lakše."
<BR>&nbsp;&nbsp;&nbsp;&nbsp;&nbsp;"Još jedno sat-dva."
<BR>&nbsp;&nbsp;&nbsp;&nbsp;&nbsp;"Stvarno tako mislite, Poručniče?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Ili lažete da biste nas usrećili?"
<BR>&nbsp;&nbsp;&nbsp;&nbsp;&nbsp;"Lažem da biste ostali srećni. Zaveži!"
<BR>&nbsp;&nbsp;&nbsp;&nbsp;&nbsp;Dva čoveka sedela su zajedno na kiši. Iza njih su sedela još dvojica koji su bili mokri i umorni, i skljokani kao rastopljena glina.
<BR>&nbsp;&nbsp;&nbsp;&nbsp;&nbsp;Poručnik pogleda uvis. Imao je lice koje je nekada bilo crnpurasto, sada ga je kiša ispirala dok nije izbledelo, i isprala mu je i boju iz očiju koje su bile bele kao i zubi, kao i kosa. Bio je sav beo. Čak mu se i uniforma počinjala da beli, možda da se pomalo i zeleni od plesni.
<BR>&nbsp;&nbsp;&nbsp;&nbsp;&nbsp;Poručnik je osećao kišu na obrazima. "Koliko ima miliona godina od kada je ovde na Veneri prestala da pada kiša?"
<BR>&nbsp;&nbsp;&nbsp;&nbsp;&nbsp;"Što si blesav", reče jedan od ostale dvojice. "Kiša nikad ne prestaje na Veneri. Samo pada i pada. Živim ovde već deset godina, i nisam doživeo minut, čak ni sekund, a da nije lila."
<BR>&nbsp;&nbsp;&nbsp;&nbsp;&nbsp;"To je kao da živiš pod vodom", reče poručnik i podiže se, gurajući svoje oružje na mesto. "Sada bolje da krenemo. Naći ćemo mi još tu sunčanu kupolu."
<BR>&nbsp;&nbsp;&nbsp;&nbsp;&nbsp;"Ili je nećemo naći", reče cinik.
<BR>&nbsp;&nbsp;&nbsp;&nbsp;&nbsp;"Ima otprilike još jedan sat."
<BR>&nbsp;&nbsp;&nbsp;&nbsp;&nbsp;"Sada me lažete, Poručniče."
<BR>&nbsp;&nbsp;&nbsp;&nbsp;&nbsp;"Ne, sada lažem sebe. Ovo je jedan od onih trenutaka kada morate lagati. Ne mogu ovo još dugo da podnosim."
<BR>&nbsp;&nbsp;&nbsp;&nbsp;&nbsp;Išli su stazom kroz džunglu, pogledajući na kompase s vremena na vreme. Pravca nikakvog nije bilo, oslanjali su se samo na kompase. Samo sivo nebo i kiša, i džungla i staza, i, daleko negde iza njih, raketa u kojoj su leteli i pali. Raketa u kojoj leže dvojica njihovih prijatelja, mrtva, dok se iz njih cedi kiša.
<BR>&nbsp;&nbsp;&nbsp;&nbsp;&nbsp;Hodali su u koloni, ne govoreći. Dođoše do reke koja se pružala široka, ravna i smeđa, i tekla u veliko Jedinstveno more. Površina joj je bila išarana bezbrojnim tačkicama kiše.
<BR>&nbsp;&nbsp;&nbsp;&nbsp;&nbsp;"U redu, Simonse."
<BR>&nbsp;&nbsp;&nbsp;&nbsp;&nbsp;Poručnik klimnu glavom i Simons sa svojih leđa uze jedan mali paket koji se, pod pritiskom skrivene hemikalije, naduva u veliki čamac. Poručnik naloži da se iseku drva i brzo naprave vesla, i spustiše se u reku, hitro veslajući preko glatke površine na kiši.
<BR>&nbsp;&nbsp;&nbsp;&nbsp;&nbsp;Poručnik je osećao hladnu kišu na obrazima i vratu i po rukama kojima je micao. Hladnoća je počinjala da mu se uvlači u pluća. Osećao je kišu po ušima, očima, po nogama.
<BR>&nbsp;&nbsp;&nbsp;&nbsp;&nbsp;"Noćas nisam spavao", reče.
<BR>&nbsp;&nbsp;&nbsp;&nbsp;&nbsp;"Ko bi mogao da spava? Ko je spavao? Kada? Koliko noći smo spavali? Trideset noći, četrdeset dana! Ko može da spava dok mu kiša bije po glavi, udara li udara... Sve bih dao za šešir. Apsolutno sve, samo da me više ne udara po glavi. Dobijam glavobolje. Boli me glava; puca sve vreme."
<BR>&nbsp;&nbsp;&nbsp;&nbsp;&nbsp;"Zažalio sam što sam došao u Kinu", reče jedan od ostalih.
<BR>&nbsp;&nbsp;&nbsp;&nbsp;&nbsp;"Prvi put čujem da Veneru zovu Kina."
<BR>&nbsp;&nbsp;&nbsp;&nbsp;&nbsp;"Sigurno, Kina. Kineska vodena kura. Sećaš se onog starog mučenja? Privežu te uza zid. Svakih pola sata puste ti po jednu kapljicu na glavu. Poludiš dok čekaš sledeću. E pa, to je Venera, samo u velikoj razmeri. Mi nismo stvoreni za vodu. Ne možeš da spavaš, ne možeš da dišeš kako treba, i poludeo si zato što si sav raskvašen. Da smo se spremali za udes, poneli bismo nepromočive uniforme i šešire. To te ovo udaranje po glavi uništava, najviše od svega. Toliko je teško. Kao puščana zrna. Ne znam koliko dugo mogu izdržati."
<BR>&nbsp;&nbsp;&nbsp;&nbsp;&nbsp;"Ljudi, ja sam za Sunčanu kupolu! Čovek koji je to izmislio, stvarno je nešto izmislio."
<BR>&nbsp;&nbsp;&nbsp;&nbsp;&nbsp;Dok su prelazili reku mislili su na Sunčanu kupolu, negde ispred njih, kako se sija na kiši u džungli. Žuta kuća, okrugla i sjajna kao sunce. Kuća petnest stopa u visinu i sto stopa u prečniku, u kojoj je bila toplota i tišina, i topla hrana i spas od kiše. A u središtu Sunčane kupole, naravno, bilo je jedno sunce. Mala slobodna kugla žute vatre koja je lebdela u prostoru na vrhu zgrade gde si je mogao gledati sa mesta na kome si sedeo i pušio ili čitao knjigu ili pio vruću čokoladu sa šlagom. Bilo bi tu, žuto sunce, veliko tačno kao Zemljino sunce, toplo i stalno, i kišni svet Venere bio bi zaboravljen dokle god bi boravili u toj kući i besposličili.
<BR>&nbsp;&nbsp;&nbsp;&nbsp;&nbsp;Poručnik se okrete i pogleda iza sebe trojicu ljudi koji su zapinjali veslima i škripali zubima. Bili su beli kao pečurke, beli kao i on. Venera je sve izbeljivala za nekoliko meseci. Čak je i džungla bila jedna ogromna košmarna karikatura, jer kako džungla da bude zelena bez sunca, sa kišom koja stalno pada, i u večitom sutonu? Bela, bela džungla sa bledim lišćem boje sira, i zemlja izrezana od vlažnog Kamambera, i stabla drveća kao ogromne otrovne pečurke - sve crno i belo. A koliko puta bi mogao videti samo tle? Zar to najčešće nije bio potočić, potok, lokva, bara, jezero, reka, i onda, najzad, more?
<BR>&nbsp;&nbsp;&nbsp;&nbsp;&nbsp;"Evo nas!"
<BR>&nbsp;&nbsp;&nbsp;&nbsp;&nbsp;Iskočiše što su dalje mogli na čvrsto tle na obali, pljeskajući i prskajući uvis. Čamac izduvaše i spakovaše u kutiju od cigareta. Zatim, stojeći na kišnoj obali, pokušaše da zapale nekoliko cigareta, i tek posle dobrih pet minuta, tresući se, sa nadole okrenutim upaljačem i praveći zaklon rukama, uspeše da povuku nekoliko dimova iz cigareta, koje im za tren oka, omlitavele, iznenadan nalet kiše istrže iz usta.
<BR>&nbsp;&nbsp;&nbsp;&nbsp;&nbsp;Krenuše dalje.
<BR>&nbsp;&nbsp;&nbsp;&nbsp;&nbsp;"Čekajte samo trenutak", reče poručnik. "Mislim da sam nešto video tamo napred."
<BR>&nbsp;&nbsp;&nbsp;&nbsp;&nbsp;"Sunčanu kupolu?"
<BR>&nbsp;&nbsp;&nbsp;&nbsp;&nbsp;"Nisam siguran. Kiša je opet zaklonila vidik."
<BR>&nbsp;&nbsp;&nbsp;&nbsp;&nbsp;Simons poče da trči. "Sunčana kupola!"
<BR>&nbsp;&nbsp;&nbsp;&nbsp;&nbsp;"Vrati se, Simonse!"
<BR>&nbsp;&nbsp;&nbsp;&nbsp;&nbsp;"Sunčana kupola!"
<BR>&nbsp;&nbsp;&nbsp;&nbsp;&nbsp;Simons iščeze u kiši. Ostali potrčaše za njim.
<BR>&nbsp;&nbsp;&nbsp;&nbsp;&nbsp;Nađoše ga na jednom malom proplanku, stadoše da pogledaju šta je otkrio.
<BR>&nbsp;&nbsp;&nbsp;&nbsp;&nbsp;Raketni brod.
<BR>&nbsp;&nbsp;&nbsp;&nbsp;&nbsp;Ležao je tamo gde su ga ostavili. Nekako su se ukrug vratili nazad i našli se na mestu odakle su pošli. U olupini broda, iz usta dvojice mrtvaca izrastale su zelene gljive. Dok su oni gledali, gljive se rascvetaše, latice se odvojiše na kiši, i gljive uginuše.
<BR>&nbsp;&nbsp;&nbsp;&nbsp;&nbsp;"Kako smo to napravili?"
<BR>&nbsp;&nbsp;&nbsp;&nbsp;&nbsp;"Mora da je u blizini električna bura. Izbacila nam je igle na kompasima. To je."
<BR>&nbsp;&nbsp;&nbsp;&nbsp;&nbsp;"U pravu ste."
<BR>&nbsp;&nbsp;&nbsp;&nbsp;&nbsp;"Šta sada da radimo?"
<BR>&nbsp;&nbsp;&nbsp;&nbsp;&nbsp;"Da krenemo opet."
<BR>&nbsp;&nbsp;&nbsp;&nbsp;&nbsp;"Gospode bože, nismo ni korak bliže ničemu!"
<BR>&nbsp;&nbsp;&nbsp;&nbsp;&nbsp;"Pokušajmo da ostanemo mirni Simonse."
<BR>&nbsp;&nbsp;&nbsp;&nbsp;&nbsp;"Mir, mir! Poludeću od ove kiše!"
<BR>&nbsp;&nbsp;&nbsp;&nbsp;&nbsp;"Imamo dovoljno hrane za još dva dana ako budemo pazili."
<BR>&nbsp;&nbsp;&nbsp;&nbsp;&nbsp;Kiša im je igrala po koži, po mokrim uniformama; tekla im je potocima sa noseva i ušiju, sa prstiju i kolena. Izgledali su kao kamene fontane zamrznute u džungli, koje ispuštaju vodu na svaku poru.
<BR>&nbsp;&nbsp;&nbsp;&nbsp;&nbsp;I, dok su tako stajali, iz daljine začuše urlik.
<BR>&nbsp;&nbsp;&nbsp;&nbsp;&nbsp;Iz kiše izroni čudovište.
<BR>&nbsp;&nbsp;&nbsp;&nbsp;&nbsp;Čudovište se uspravljalo na hiljadu električnih plavih nogu. Hodalo je brzo i jezivo. Udaralo je jednom nogom o tle. Svuda gde bi noga udarila, palo bi i izgorelo drvo. Kišni vazduh ispunjavali su veliki talasi ozona, dok se dim širio i rasturala ga kiša. Čudovište je imalo pola milje u širinu i milju u visinu i opipavalo je tle poput velikog slepca. Ponekad, za trenutak, ostajalo je sasvim bez nogu. I onda bi se, u magnovenju, iz njegovog trbuha spustilo hiljadu bičeva, belo-plavih bičeva, i ubadalo džunglu.
<BR>&nbsp;&nbsp;&nbsp;&nbsp;&nbsp;"To je električna bura", reče jedan od ljudi. "Eto šta nam je uništilo kompase. A nailazi ovuda."
<BR>&nbsp;&nbsp;&nbsp;&nbsp;&nbsp;"Lezite, svi", reče poručnik.
<BR>&nbsp;&nbsp;&nbsp;&nbsp;&nbsp;"Beži!" uzviknu Simons.
<BR>&nbsp;&nbsp;&nbsp;&nbsp;&nbsp;"Ne budi lud. Lezi. Udara u najviše tačke. Možda ćemo proći bez povrede. Lezite na oko petnaest stopa od rakete. Možda će sasvim lepo da potroši energiju i tamo, i da nas poštedi. Lezi!"
<BR>&nbsp;&nbsp;&nbsp;&nbsp;&nbsp;Ljudi se baciše na tle.
<BR>&nbsp;&nbsp;&nbsp;&nbsp;&nbsp;"Ide li?" zapitkivali su jedan drugoga trenutak kasnije.
<BR>&nbsp;&nbsp;&nbsp;&nbsp;&nbsp;"Dolazi."
<BR>&nbsp;&nbsp;&nbsp;&nbsp;&nbsp;"Je li bliže?"
<BR>&nbsp;&nbsp;&nbsp;&nbsp;&nbsp;"Dvesta jardi odavde."
<BR>&nbsp;&nbsp;&nbsp;&nbsp;&nbsp;"Približila se?"
<BR>&nbsp;&nbsp;&nbsp;&nbsp;&nbsp;"Evo je!"
<BR>&nbsp;&nbsp;&nbsp;&nbsp;&nbsp;Čudovište dođe i stade iznad njih. Spusti deset plavih kugli munje koje udariše u raketu. Raketa je bleskala kao gong pod udarcima, i metalno odzvanjala. Čudovište ispusti još petnaest gromova koji su igrali unaokolo smešnom pantomimom, pipajući po džungli i raskvašenom tlu.
<BR>&nbsp;&nbsp;&nbsp;&nbsp;&nbsp;"Ne, ne!" Jedan od ljudi skoči.
<BR>&nbsp;&nbsp;&nbsp;&nbsp;&nbsp;"Lezi, budalo!" reče poručnik.
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;Munja pogodi raketu još desetak puta. Poručnik okrete glavu na ruci i vide usplamsale plave bleskove. Vide drveće kako se rascepljuje i ruši u krš. Vide čudovišni tamni oblak kako im se iznad glava okreće poput crnog diska i izbacuje nadole još stotinu električnih igala.
<BR>&nbsp;&nbsp;&nbsp;&nbsp;&nbsp;Čovek koji je skočio sada je trčao, kao da je u velikoj dvorani sa stubovima. Trčao je izvrdavajući između stubova, a onda se najzad desetina stubova sa treskom stušti nadole i začu se onaj zvuk koji proizvodi mušica kada se spusti na usijane žice istrebljivača. Poručnik se sećao toga iz svog detinjstva na farmi. Oseti se i miris čoveka pretvorenog u pepeo.
<BR>&nbsp;&nbsp;&nbsp;&nbsp;&nbsp;Poručnik spusti glavu. "Ne gledajte gore", reče ostalima. Bojao se da bi svakog trenutka mogao da potrči i sam.
<BR>&nbsp;&nbsp;&nbsp;&nbsp;&nbsp;Grdosija iznad njih ispusti uz blesak još jedan niz gromova i onda krenu dalje. Opet je ostala samo kiša, koja je brzo čistila vazduh od mirisa nagoretine, i za trenutak su trojica preostalih sedeli i čekali da im se srca ponovo stišaju.
<BR>&nbsp;&nbsp;&nbsp;&nbsp;&nbsp;Priđoše telu, misleći da bi možda još mogli da spasu život čoveku. Nisu mogli da veruju da mu se ne može pomoći ni na koji način. To je bio prirodan postupak ljudi koji nisu prihvatili smrt sve dok je se nisu dotakli, prevrnuli je i napravili planove da je sahrane ili ostave da je džungla sahrani za jedan sat svog brzog rasta.
<BR>&nbsp;&nbsp;&nbsp;&nbsp;&nbsp;Telo je bilo poput izuvijanog čelika, umotanog u izgorelu kožu. Izgledalo je kao voštana lutka koju su bacili u peć za sagorevanje pa izvukli pošto se vosak stopio do ugljenog skeleta. Samo su zubi bili beli, i sijali se kao čudna bela narukvica napola ispuštena kroz stisnutu crnu pesnicu.
<BR>&nbsp;&nbsp;&nbsp;&nbsp;&nbsp;"Nije trebalo da skače." Rekoše gotovo istovremeno.
<BR>&nbsp;&nbsp;&nbsp;&nbsp;&nbsp;Dok su još stajali nad telom, ono poče da iščezava, jer ga je vegetacija već prekrivala, lozice i bršljan, puzavice, pa čak i cveće za mrtvog.
<BR>&nbsp;&nbsp;&nbsp;&nbsp;&nbsp;U daljini, bura je odmicala na plavim gromovitim munjama, i najzad nestade.
<BR>
<BR>&nbsp;&nbsp;&nbsp;&nbsp;&nbsp;Prešli su jednu reku, pa potočić i potok, i još desetak drugih reka, i potočića i potoka. Pred očima su im iskrsavale reke, brze, nove reke, dok su stare reke menjale svoje tokove - reke živine boje, reke boje srebra i mleka.
<BR>&nbsp;&nbsp;&nbsp;&nbsp;&nbsp;Dođoše do mora.
<BR>&nbsp;&nbsp;&nbsp;&nbsp;&nbsp;Jedinstvenog mora. Na Veneri je bio samo jedan kontinent. Ta zemlja je išla tri hiljade milja u dužinu i hiljadu milja u širinu, a oko tog ostrva bilo je Jedinstveno more, koje je pokrivalo celu kišovitu planetu. Jedinstveno more, koje je ležalo uz bledu obalu gotovo bez pokreta...
<BR>&nbsp;&nbsp;&nbsp;&nbsp;&nbsp;"Ovuda." Poručnik klimnu glavom ka jugu. "Siguran sam da u tom pravcu ima dve Sunčane kupole."
<BR>&nbsp;&nbsp;&nbsp;&nbsp;&nbsp;"Kad su to već radili, zašto nisu izgradili još stotinu?"
<BR>&nbsp;&nbsp;&nbsp;&nbsp;&nbsp;"Sada ih ima sto dvadeset, zar ne?"
<BR>&nbsp;&nbsp;&nbsp;&nbsp;&nbsp;"Sto dvadeset šest, prema stanju od prošlog meseca. Pre godinu dana pokušali su da proguraju u Kongresu dole na Zemlji jedan predlog zakona da se obezbedi još oko dvadeset pet, ali ne, znate kako to ide. Oni će radije pustiti da nekoliko ljudi poludi od kiše."
<BR>&nbsp;&nbsp;&nbsp;&nbsp;&nbsp;Krenuše na jug.
<BR>&nbsp;&nbsp;&nbsp;&nbsp;&nbsp;Poručnik i Simons i treći čovek, Pikard, hodali su po kiši; po kiši koja je padala čas jako čas slabo, čas jako čas slabo; po kiši koja je lila i lila i nije prestajala da pada na zemlju i more, i na ljude u hodu.
<BR>&nbsp;&nbsp;&nbsp;&nbsp;&nbsp;Simons je prvi ugleda. "Eno je!"
<BR>&nbsp;&nbsp;&nbsp;&nbsp;&nbsp;"Eno je šta?"
<BR>&nbsp;&nbsp;&nbsp;&nbsp;&nbsp;"Sunčana kupola!"
<BR>&nbsp;&nbsp;&nbsp;&nbsp;&nbsp;Poručnik žmirkanjem ukloni vodu s očiju i podiže ruke da se odbrani od bockavih naleta kiše.
<BR>&nbsp;&nbsp;&nbsp;&nbsp;&nbsp;U daljini na ivici džungle, pored mora, videla se žuta svetlost. Bila je to, zaista, Sunčana kupola.
<BR>&nbsp;&nbsp;&nbsp;&nbsp;&nbsp;Ljudi se osmehnuše jedan drugom. "Kao da ste bili u pravu, Poručniče."
<BR>&nbsp;&nbsp;&nbsp;&nbsp;&nbsp;"Sreća."
<BR>&nbsp;&nbsp;&nbsp;&nbsp;&nbsp;"Brate to mi daje snagu, samo kad sam je video. Hajdemo! Ko poslednji stigne, magarac!" Simons poče da kasa. Drugi mu se automatski pridružiše, dahćući, umorni, ali držeći korak.
<BR>&nbsp;&nbsp;&nbsp;&nbsp;&nbsp;"Veliko lonče kafe za mene", dahtao je Simons, nasmejan. "I pun tanjir zemički sa cimetom, Bože! I samo da ležiš tamo i da te staro sunce peče. Tip što je izmislio Sunčane kupole, trebalo je da dobije odlikovanje!"
<BR>&nbsp;&nbsp;&nbsp;&nbsp;&nbsp;Potrčaše brže. Žuta svetlost je sada bila sve jasnija i jasnija.
<BR>&nbsp;&nbsp;&nbsp;&nbsp;&nbsp;Mora da ih je mnogo poludelo dok nisu izmislili lek. Simons je izbacivao reči u kadenci sa trčanjem. "Kiša, kiša! Pre mnogo godina. Sreo jednog prijatelja. Mog. U džungli. Luta. Po kiši. Neprekidno ponavlja, 'Ne znam dovoljno, da uđem, iz ove kiše. Ne znam dovoljno, da uđem, iz ove kiše. Ne znam dovoljno...' Iznova i iznova. Tako. Jadni ludak."
<BR>&nbsp;&nbsp;&nbsp;&nbsp;&nbsp;"Štedi vazduh!"
<BR>&nbsp;&nbsp;&nbsp;&nbsp;&nbsp;Trčali su.
<BR>&nbsp;&nbsp;&nbsp;&nbsp;&nbsp;Svi su se smejali. Stigoše do vrata Sunčane kupole smejući se.
<BR>&nbsp;&nbsp;&nbsp;&nbsp;&nbsp;Simons grunu i širom otvori vrata. "Hej!" urlao je. "Dajte kafu i zemičke!"
<BR>&nbsp;&nbsp;&nbsp;&nbsp;&nbsp;Nije bilo odgovora. Kročiše kroz vrata.
<BR>&nbsp;&nbsp;&nbsp;&nbsp;&nbsp;Sunčana kupola je bila prazna i mračna. Nije bilo sintetičkog žutog sunca što pluta u vazdušastom šapatu visoko na sredini plave tavanice. Hrana nije čekala. Bilo je hladno kao u zasvođenom podrumu. A kroz bezbrojne rupe koje su nedavno bile izbušene na tavanici potocima se slivala voda, kiša padala i natapala debele prostirke i težak moderni nameštaj, i prskala po staklenim stolovima. Džungla je kao mahovina rasla u sobi, po ormanima sa knjigama i divanima. Kiša je tukla kroz rupe i padala na lica trojice ljudi.
<BR>&nbsp;&nbsp;&nbsp;&nbsp;&nbsp;Pikard poče tiho da se smeje.
<BR>&nbsp;&nbsp;&nbsp;&nbsp;&nbsp;"Umukni, Pikarde!"
<BR>&nbsp;&nbsp;&nbsp;&nbsp;&nbsp;"Boga mu, vidi šta ima ovde za nas - nema hrane, nema sunca, ništa. Veneranci - to su oni učinili! Naravno!"
<BR>&nbsp;&nbsp;&nbsp;&nbsp;&nbsp;Simons je klimao glavom dok mu se kiša kao iz levka izlivala na lice. Voda mu je tekla po posrebrenoj kosi i belim obrvama. "Čas ovde čas onde Veneranci izranjaju iz mora i napadaju neku Sunčanu kupolu. Znaju da uništavanjem Sunčanih kupola uništavaju nas."
<BR>&nbsp;&nbsp;&nbsp;&nbsp;&nbsp;"Ali zar Sunčane kupole nisu branjene oružjem?"
<BR>&nbsp;&nbsp;&nbsp;&nbsp;&nbsp;"Sigurno." Simons istupi u stranu na mesto koje je bilo srazmerno suvo. "Ali Veneranci nisu ništa pokušali već pet godina. Odbrana se opustila. Ovu Kupolu su osvojili na prepad."
<BR>&nbsp;&nbsp;&nbsp;&nbsp;&nbsp;"Gde su tela?"
<BR>&nbsp;&nbsp;&nbsp;&nbsp;&nbsp;"Veneranci su ih sve odvukli dole u more. Čuo sam da znaju jedan sjajan način da udave čoveka. Potrebno je oko osam časova za davljenje onako kako to oni čine. Stvarno divno."
<BR>&nbsp;&nbsp;&nbsp;&nbsp;&nbsp;"Kladim se da ovde uopšte nema hrane." nasmeja se Pikard.
<BR>&nbsp;&nbsp;&nbsp;&nbsp;&nbsp;Poručnik se namršti na njega, klimnu glavom, tako da ga Simons vidi. Simons zavrte glavom i vrati se u sobu na jednom kraju ovalne odaje. Po kuhinji su bile razbacane raskvašene vekne hleba i meso po kome je naraslo meko zeleno krzno. Kroz stotinu rupa na kuhinjskom krovu padala je kiša.
<BR>&nbsp;&nbsp;&nbsp;&nbsp;&nbsp;"Sjajno." Poručnik baci pogled gore na rupe. "Ne verujem da možemo da začepimo sve te rupe i da se ovde ututkamo."
<BR>&nbsp;&nbsp;&nbsp;&nbsp;&nbsp;"Bez hrane, gospodine?" frknu Simons. "Vidim da je sunčana mašina rasturena. Najbolje što bismo mogli da učinimo jeste da se uputimo do sledeće Sunčane kupole. Koliko je to odavde?"
<BR>&nbsp;&nbsp;&nbsp;&nbsp;&nbsp;"Nije daleko. Koliko se sećam, ovde su sagradili dve prilično blizu. Možda ako, ako ovde sačekamo, spasilačka ekipa iz druge mogla bi..."
<BR>&nbsp;&nbsp;&nbsp;&nbsp;&nbsp;"Verovatno je bila ovde i već otišla, pre nekoliko dana. Poslaće jednu grupu da ovo opravi kroz jedno šest meseci, kada dobiju pare od Kongresa. Mislim da je bolje da ne čekamo."
<BR>&nbsp;&nbsp;&nbsp;&nbsp;&nbsp;"U redu onda, da pojedemo šta nam je ostalo od sledovanja pa da produžimo za sledeću Kupolu."
<BR>&nbsp;&nbsp;&nbsp;&nbsp;&nbsp;Pikard reče: "Samo kad mi kiša ne bi udarala po glavi, samo nekoliko minuta. Kad bih samo mogao da se setim kako je to kad te ništa ne gnjavi." Stavi šake na lobanju i čvrsto je stisnu. "Sećam se kad sam bio u školi jedan siledžija sedeo je iza mene i štipao me i štipao i štipao svakih pet minuta, po čitav dan. Tako je radio nedeljama i mesecima. Sve vreme ruke su mi bile crne i modre i bolele me. I mislio sam da ću poludeti od tog štipanja. Jednog dana mora da sam već stvarno bio šenuo od stalnog mučenja, okrenem se i zgrabim jedan metalni trougao koji sam koristio za tehničko crtanje, i gotovo da ubijem tog gada. Gotovo da mu odsečem onu njegovu vašljivu glavu. Umalo da mu iskopam oko dok me nisu izvukli iz sobe, a ja urlam i dalje: 'Zašto me ne ostavi na miru? Zašto me ne ostavi na miru?' Brate!" Šakama je, tresući se, stiskao i stiskao kosti glave, zatvorenih očiju. "Ali šta ja radim sada? Kog udaram, kome kažem da sjaši, da prestane da me uznemirava, ova prokleta kiša, kao štipanje, neprestano te proganja, to je sve što čuješ, to je sve što osećaš!"
<BR>&nbsp;&nbsp;&nbsp;&nbsp;&nbsp;"Bićemo kod druge Sunčane kupole do četiri popodne."
<BR>&nbsp;&nbsp;&nbsp;&nbsp;&nbsp;"Sunčana kupola? Pogledaj ovu! Šta ako su sve Sunčane kupole na Veneri propale? Šta onda? Šta ako su rupe u svim tavanicama i kiša prolazi svuda?"
<BR>&nbsp;&nbsp;&nbsp;&nbsp;&nbsp;"Moraćemo da rizikujemo."
<BR>&nbsp;&nbsp;&nbsp;&nbsp;&nbsp;"Umorio sam se od rizikovanja. Sve što želim jeste krov i malo mira. Želim da budem na miru."
<BR>&nbsp;&nbsp;&nbsp;&nbsp;&nbsp;"To je samo osam sati odavde, ako nastaviš."
<BR>&nbsp;&nbsp;&nbsp;&nbsp;&nbsp;"Ne brinite, ja ću sigurno produžiti." I Pikard se nasmeja, ne gledajući ih.
<BR>&nbsp;&nbsp;&nbsp;&nbsp;&nbsp;"Hajde da jedemo", reče Simons posmatrajući ga.
<BR>
<BR>&nbsp;&nbsp;&nbsp;&nbsp;&nbsp;Krenuše obalom, opet na jug. Posle četiri sata morali su da uđu u kopno da bi zaobišli reku koja je bila milju široka i toliko brza da se nije moglo ploviti čamcem. Morali su da uđu u kopno šest milja do jednog mesta gde je reka izbijala iz zemlje, iznenada, kao smrtonosna rana. Po kiši, preko čvrstog tla, vratiše se do mora.
<BR>&nbsp;&nbsp;&nbsp;&nbsp;&nbsp;"Moram da spavam", najzad reče Pikard. Onda se skljoka. "Ne spavam već četiri nedelje. Pokušavao sam, ali ne ide. Spavaću ovde."
<BR>&nbsp;&nbsp;&nbsp;&nbsp;&nbsp;Nebo je tamnelo. Na Veneri se spuštala noć koja je bila tako potpuno crna da je bilo opasno kretati se. I Simons i poručnik padoše na kolena, i poručnik reče: "Dobro, videćemo šta možemo da učinimo. Probali smo i pre, ali ne znam. San izgleda ne spada u stvari koje možeš dobiti po ovakvom vremenu."
<BR>&nbsp;&nbsp;&nbsp;&nbsp;&nbsp;Polegaše onako kako su se zatekli, podupirući glave u uspravnom položaju da im voda ne bi dolazila do usta, i zatvoriše oči. Poručnik se trže.
<BR>&nbsp;&nbsp;&nbsp;&nbsp;&nbsp;On nije spavao.
<BR>&nbsp;&nbsp;&nbsp;&nbsp;&nbsp;Po koži mu je nešto puzilo. Nešto ga je obuhvatalo u slojevima. Kapljice, su padale spajale se sa drugim kapljicama i pretvarale u potočiće koji su mu cureli telom, i dok su se potočići slivali po njemu, sitno šumsko rastinje hvatalo je korene u njegovoj odeći. Oseti kako se bršljan razgranava i pravi još jedno odelo preko njega; oseti kako cvetići pupe i otvaraju se, razlistavaju latice, dok mu je kiša i dalje dobovala po telu i glavi. U svetlucavoj noći jer vegetacija je sjajila u tmini - video je onu drugu dvojicu kako se ocrtavaju, kao panjevi koji su se srušili i primili na sebe somotske pokrivke od trave i cveća. Kiša mu je udarala u lice. On ga pokri rukama. Kiša mu je tukla u vrat. Okrenu se na stomak u blatu, na gumastim biljkama, tako da mu kiša udara u leđa i noge.
<BR>&nbsp;&nbsp;&nbsp;&nbsp;&nbsp;Odjednom skoči i poče da otresa vodu sa sebe. Dodirivalo ga je hiljadu ruku, a on više nije hteo da ga dodiruju. Više nije mogao da podnese pipkanje. Zatrapa po vodi i udari o nešto drugo, i znao je da je to Simons koji stoji na kiši, iskijava vlagu, kašlje i zadavljuje se. Onda ustade i Pikard, stade da viče i da trči unaokolo.
<BR>&nbsp;&nbsp;&nbsp;&nbsp;&nbsp;"Čekaj malo, Pikarde!"
<BR>&nbsp;&nbsp;&nbsp;&nbsp;&nbsp;"Zaustavi, zaustavi!" vrištao je Pikard. Šest puta opali iz puške u noćno nebo. U blesku barutnog osvetljenja videše horde kišnih kapi, uhvaćene kao u kakvom ogromnom nepokretnom ćilibaru, kako oklevaju za trenutak kao pogođene eksplozijom; bezbroj kapljica, bezbroj suza, bezbroj dragulja, izloženih na beloj somotskoj podlozi. A onda, kada je svetlost nestala, kapljice koje su, zastale u svom sunovratu, čekale da budu snimljene, padoše na njih, bockave, kao oblak insekata, hladan i bolan.
<BR>&nbsp;&nbsp;&nbsp;&nbsp;&nbsp;"Zaustavi! Zaustavi!"
<BR>&nbsp;&nbsp;&nbsp;&nbsp;&nbsp;"Pikarde!"
<BR>&nbsp;&nbsp;&nbsp;&nbsp;&nbsp;Ali Pikard je sada samo stajao, sam. Kada poručnik upali malu ručnu lampu i pređe njome preko Pikardovog mokrog lica, čovekove oči bile su raširene, usta otvorena, lice okrenuto uvis, tako da je voda udarala i prskala po jeziku, tukla i potapala raširene oči, i u mehurovima se šaputavo penila na nozdrvama.
<BR>&nbsp;&nbsp;&nbsp;&nbsp;&nbsp;"Pikarde!"
<BR>&nbsp;&nbsp;&nbsp;&nbsp;&nbsp;Čovek nije hteo da odgovori. Jednostavno je stajao i stajao dok su mu mehurići kiše izbijali po izbeleloj kosi a okovi kišnih dragulja kapali mu sa ručnih zglobova i vrata.
<BR>&nbsp;&nbsp;&nbsp;&nbsp;&nbsp;"Pikarde! Odlazimo. Idemo dalje. Pođi za nama."
<BR>&nbsp;&nbsp;&nbsp;&nbsp;&nbsp;Sa Pikardovih ušiju padala je kiša.
<BR>&nbsp;&nbsp;&nbsp;&nbsp;&nbsp;"Čuješ li me, Pikarde?"
<BR>&nbsp;&nbsp;&nbsp;&nbsp;&nbsp;Bilo je to kao da vičeš u bunar.
<BR>&nbsp;&nbsp;&nbsp;&nbsp;&nbsp;"Pikarde!"
<BR>&nbsp;&nbsp;&nbsp;&nbsp;&nbsp;"Ostavite ga na miru", reče Simons.
<BR>&nbsp;&nbsp;&nbsp;&nbsp;&nbsp;"Ne možemo dalje bez njega."
<BR>&nbsp;&nbsp;&nbsp;&nbsp;&nbsp;"Šta da radimo, da ga nosimo?" pljunu Simons. "On ne vredi ni nama ni sebi. Znate šta će uraditi? Prosto će stajati ovde i udaviti se."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"To do sada već treba da znate. Zar ne znate priču? Samo će stajati ovde sa glavom okrenutom na gore puštaće da mu voda ulazi u nozdrve i u usta. Disaće vodu."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Tako su našli Generala Menta onog puta. Kako sedi na steni i udiše kišu. Pluća su mu bila puna kiše."
<BR>&nbsp;&nbsp;&nbsp;&nbsp;&nbsp;Poručnik ponovo upravi svetlo na nepomično lice.
<BR>&nbsp;&nbsp;&nbsp;&nbsp;&nbsp;Pikardove nozdrve ispuštale su tanušan šaptav, vlažan zvuk.
<BR>&nbsp;&nbsp;&nbsp;&nbsp;&nbsp;"Pikarde!" Kapetan ga ošamari po licu.
<BR>&nbsp;&nbsp;&nbsp;&nbsp;&nbsp;"On vas i ne oseća", reče Simons. "Posle nekoliko dana na ovoj kiši više nemaš ni lice ni noge, ni ruke."
<BR>&nbsp;&nbsp;&nbsp;&nbsp;&nbsp;Poručnik užasnuto pogleda svoju ruku. Više je nije osećao.
<BR>&nbsp;&nbsp;&nbsp;&nbsp;&nbsp;"Ali ne možemo ovde ostaviti Pikarda."
<BR>&nbsp;&nbsp;&nbsp;&nbsp;&nbsp;"Pokazaću vam šta možemo." Simons opali iz puške.
<BR>&nbsp;&nbsp;&nbsp;&nbsp;&nbsp;Pikard pade na zemlju iz koje se cedila voda.
<BR>&nbsp;&nbsp;&nbsp;&nbsp;&nbsp;Simons reče: "Ne mičite se, Poručniče. Puška mi je spremna i za vas. Razmislite; on bi samo tu stajao ili sedeo i udavio bi se. Ovako je brže."
<BR>&nbsp;&nbsp;&nbsp;&nbsp;&nbsp;Poručnik zažmire gledajući na telo. "Ali ti si ga ubio."
<BR>&nbsp;&nbsp;&nbsp;&nbsp;&nbsp;"Da, zato što bi on ubio nas time što bi nas opterećivao. Videli ste mu lice. Ludak."
<BR>&nbsp;&nbsp;&nbsp;&nbsp;&nbsp;Poručnik poćuta pa klimnu glavom. "U redu."
<BR>&nbsp;&nbsp;&nbsp;&nbsp;&nbsp;Pođoše dalje u kišu.
<BR>&nbsp;&nbsp;&nbsp;&nbsp;&nbsp;Bilo je mračno, i njihove baterije bacale su zrak koji je probijao kišu jedva nekoliko stopa. Posle pola sata morali su da stanu i presede ostatak noći, sa grčevima u stomaku od gladi, čekajući svanuće; kada dođe, svitanje je bilo sivo i kiša je neprestano padala kao i pre, i oni opet krenuše.
<BR>&nbsp;&nbsp;&nbsp;&nbsp;&nbsp;"Pogrešno smo izračunali", reče Simons.
<BR>&nbsp;&nbsp;&nbsp;&nbsp;&nbsp;"Nismo. Još jedan sat."
<BR>&nbsp;&nbsp;&nbsp;&nbsp;&nbsp;"Govorite glasnije. Ne čujem vas." Simons zastade i osmehnu se. "Isusa mu", reče i dodirnu uši. "Uši. Otkazale su mi. Od sve ove silne kiše najzad sam ogluveo kao top."
<BR>&nbsp;&nbsp;&nbsp;&nbsp;&nbsp;"Zar ništa ne čuješ?" reče poručnik.
<BR>&nbsp;&nbsp;&nbsp;&nbsp;&nbsp;"Šta?" Pogleda ga Simons zbunjeno.
<BR>&nbsp;&nbsp;&nbsp;&nbsp;&nbsp;"Ništa. Hajde."
<BR>&nbsp;&nbsp;&nbsp;&nbsp;&nbsp;"Mislim da sačekam ovde. Vi terajte napred."
<BR>&nbsp;&nbsp;&nbsp;&nbsp;&nbsp;"To ne možeš."
<BR>&nbsp;&nbsp;&nbsp;&nbsp;&nbsp;"Ne čujem vas. Vi produžite. Ja sam umoran. Mislim da Sunčana kupola nije u ovom pravcu. A i ako jeste, verovatno joj je izbušen krov kao i onoj poslednjoj. Ja ću jednostavno da sedim ovde."
<BR>&nbsp;&nbsp;&nbsp;&nbsp;&nbsp;"Ustaj odatle!"
<BR>&nbsp;&nbsp;&nbsp;&nbsp;&nbsp;"Do viđenja, Poručniče."
<BR>&nbsp;&nbsp;&nbsp;&nbsp;&nbsp;"Ne možeš sada da digneš ruke."
<BR>&nbsp;&nbsp;&nbsp;&nbsp;&nbsp;"Imam ja ovde pušku i ona mi kaže da ostajem. Prosto me više nije briga. Još nisam šenuo, ali tu sam. Ne želim da tako završim. Čim mi se izgubite iz vida okrenuću ovu pušku na sebe."
<BR>&nbsp;&nbsp;&nbsp;&nbsp;&nbsp;"Simonse!"
<BR>&nbsp;&nbsp;&nbsp;&nbsp;&nbsp;"Izgovorili ste moje ime. Toliko mogu da vam pročitam sa usana."
<BR>&nbsp;&nbsp;&nbsp;&nbsp;&nbsp;"Simonse."
<BR>&nbsp;&nbsp;&nbsp;&nbsp;&nbsp;"Slušajte to je samo pitanje vremena. Umreću ili sada ili kroz nekoliko časova. Čekajte da stignete do sledeće Kupole, ako ikada stignete, pa da vidite kako kiša pljušti kroz krov. Što će to da bude lepo?"
<BR>&nbsp;&nbsp;&nbsp;&nbsp;&nbsp;Poručnik malo počeka, pa otšljapka kroz kišu. Onda se jednom osvrnu i pozva Simonsa, ali ovaj je samo sedeo sa puškom u rukama i čekao da mu se poručnik izgubi iz vida. Zavrte glavom i odmahnu poručniku da ide dalje.
<BR>&nbsp;&nbsp;&nbsp;&nbsp;&nbsp;Poručnik čak nije ni čuo pušku kada je opalila.
<BR>&nbsp;&nbsp;&nbsp;&nbsp;&nbsp;Poče da jede cveće dok je hodao. Zadržavalo se u stomaku kratko vreme i nije bilo otrovno; nije bilo ni hranljivo, i posle minut-dva on ga ispovraća uz mučninu.
<BR>&nbsp;&nbsp;&nbsp;&nbsp;&nbsp;U jedan mah uze nekoliko listova i pokuša da napravi sebi kapu, ali to je već i ranije pokušavao; kiša mu je otapala lišće sa glave. Kada bi se uzbralo, bilje je brzo trunulo i raspadalo mu se u sivu masu među prstima.
<BR>&nbsp;&nbsp;&nbsp;&nbsp;&nbsp;"Još pet minuta", reče sam sebi. "Još pet minuta, pa ću ušetati u more i nastaviti da hodam. Mi za ovo nismo stvoreni; nijedan Zemljanin nikada nije bio u stanju, niti će moći ovo da podnese. To su nervi, nervi."
<BR>&nbsp;&nbsp;&nbsp;&nbsp;&nbsp;Šljapao je svojim putem kroz more raskaljanog tla i lišća, i dođe do jednog brdašca.
<BR>&nbsp;&nbsp;&nbsp;&nbsp;&nbsp;Kroz hladne koprene kiše u daljini se nazirala bleda žuta mrlja.
<BR>&nbsp;&nbsp;&nbsp;&nbsp;&nbsp;Sledeća Sunčana kupola.
<BR>&nbsp;&nbsp;&nbsp;&nbsp;&nbsp;Kroz drveće, dugačka okrugla žuta zgrada, u daljini. Za trenutak je samo stajao, klateći se, i gledao je.
<BR>&nbsp;&nbsp;&nbsp;&nbsp;&nbsp;Poče da trči, onda uspori, jer se plašio. Šta ako je to ona ista? Šta ako je to mrtva Sunčana kupola, bez sunca u sebi? pomisli on.
<BR>&nbsp;&nbsp;&nbsp;&nbsp;&nbsp;Okliznu se i pade. Leži tu, mislio je; to nije ona prava. Leži tu. Ne vredi. Pij do mile volje.
<BR>&nbsp;&nbsp;&nbsp;&nbsp;&nbsp;Ali uspe da se opet uspravi na noge i pređe nekoliko potočića, i žuta svetlost postade veoma sjajna, i on ponovo stade da trči, razmrskavajući nogama ogledala i staklo, razmahujući rukama po dijamantima i dragom kamenju.
<BR>&nbsp;&nbsp;&nbsp;&nbsp;&nbsp;Stajao je pred žutim vratima. Iznad vrata bila su utisnuta slova SUNČANA KUPOLA. Podiže utrnulu ruku da opipa vrata. Onda okrenu kvaku i utetura se unutra.
<BR>&nbsp;&nbsp;&nbsp;&nbsp;&nbsp;Zastade za trenutak gledajući oko sebe. Iza njega, kiša je u kovitlacima nasrtala na vrata. Ispred njega, na jednom niskom stolu stajalo je srebrno lonče sa vrelom čokoladom i šolja, puna, šlaga. Pored toga, na drugom poslužavniku, bili su sočni sendviči sa piletinom, svežim kriškama paradajza, i mladim crnim lukom. Na držaču tačno pred njegovim očima stajao je veliki čupav ubrus, tu je bila i kanta za bacanje mokre odeće, i, sa desne strane, kabanica u kojoj se čovek može osušiti za trenutak. Preko stolice, čista uniforma čekala je svakoga - njega lično ili svakog drugog ko se izgubio - da je upotrebi. I još tamo na daljem kraju, kafa u bakarnim posudama koje su se pušile, i gramofon sa tihom muzikom, i knjige povezane u crvenu i smeđu kožu. A blizu knjiga ležaj, mek dubok ležaj na kome čovek može da leži razgolićen, i da upija zrake one velike svetle stvari što stoji uvrh dugačke sobe.
<BR>&nbsp;&nbsp;&nbsp;&nbsp;&nbsp;On šakama pokri oči. Video je druge ljude kako se kreću ka njemu, ali im ništa ne reče. Počeka, onda otvori oči i pogleda. Voda iz uniforme skupljala se u baricu kraj njegovih stopala, i on oseti kako mu se sasušuje iz kose i sa lica, sa grudi, sa ruku i nogu.
<BR>&nbsp;&nbsp;&nbsp;&nbsp;&nbsp;Gledao je u sunce.
<BR>&nbsp;&nbsp;&nbsp;&nbsp;&nbsp;Visilo je u sredini sobe, veliko, žuto i toplo. Nije puštalo nikakav zvuk, i u sobi se ništa nije čulo. Vrata su bila zatvorena, a kiša je bila još samo sećanje za telo kroz koje su mu prolazili žmarci. Sunce je visilo visoko na plavom nebu sobe, toplo, vrelo, žuto, i veoma lepo.
<BR>&nbsp;&nbsp;&nbsp;&nbsp;&nbsp;On pođe napred, trgajući odeću sa sebe.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
