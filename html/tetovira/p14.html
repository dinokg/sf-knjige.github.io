<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POSETILAC
<P>&nbsp;&nbsp;&nbsp;&nbsp;&nbsp;Sol Vilijams se probudi u mirno jutro. Pogleda umorno kroz šator i pomisli koliko je daleko Zemlja. Milione milja. Ali šta da radiš? Pluća su ti puna 'krvne rđe'. Kašlješ sve vreme.
<BR>&nbsp;&nbsp;&nbsp;&nbsp;&nbsp;Sol se upravo ovog jutra digao u sedam sati. Bio je visok čovek, mršav, istanjen od bolesti. Bilo je tiho jutro na Marsu, mrtvo more je bilo ravno kao dno i bez šuma - nije bilo vetra. Sunce je stajalo jasno i sveže na praznom nebu. On se umije i doručkuje.
<BR>&nbsp;&nbsp;&nbsp;&nbsp;&nbsp;Posle toga jako zažele da se vrati na Zemlju. Tokom dana pokušavao je na sve moguće načine da bude u Njujork Sitiju. Ponekad, ako bi sedeo pravo i držao ruke na određen način, uspevao je. Mogao je gotovo da oseti miris Njujorka. Najveći deo vremena, međutim, to je bilo nemoguće.
<BR>&nbsp;&nbsp;&nbsp;&nbsp;&nbsp;Kasnije tog prepodneva Sol pokuša da umre. Leže na pesak i naredi svom srcu da stane. Ono nastavi da udara. Zamišljao je sebe kako skače sa litice ili seče članke na rukama, ali se smejao sam sebi - znao je da nema nerava ni za jedno ni za drugo.
<BR>&nbsp;&nbsp;&nbsp;&nbsp;&nbsp;Ako se čvrsto stisnem i dovoljno mislim o tome, možda ću prosto zaspati da se više ne probudim, pomisli. Pokuša i to. Probudi se posle jedan sat sa ustima punim krvi. Ustade i ispljunu je i oseti veliko sažaljenje prema sebi. Ta krvna rđa - puni ti usta i nos; izlazi ti na uši, ispod noktiju; i ubija te za godinu dana. Jedini lek bio je da te strpaju u raketu i ispale te u izgnanstvo na Mars. Na Zemlji nije bio poznat lek, a oni koji ostaju zarazili bi i usmrtili druge. Tako je bio tu, krvavio sve vreme, usamljen.
<BR>&nbsp;&nbsp;&nbsp;&nbsp;&nbsp;Solove oči se suziše. U daljini, uz ruševine starog grada, ugleda još jednog čoveka kako leži na prljavom ćebetu. Kada Sol priđe, čovek na ćebetu se promeškolji.
<BR>&nbsp;&nbsp;&nbsp;&nbsp;&nbsp;"Zdravo Sole", reče on.
<BR>&nbsp;&nbsp;&nbsp;&nbsp;&nbsp;"Još jedno jutro", reče Sol. "Hriste Bože, što sam usamljen!"
<BR>&nbsp;&nbsp;&nbsp;&nbsp;&nbsp;"Tako se zlopate zarđali", reče čovek na ćebetu, ne pomerajući se, veoma bled, kao da će iščeznuti ako ga dotakneš.
<BR>&nbsp;&nbsp;&nbsp;&nbsp;&nbsp;"Bože, što bih želeo", reče Sol gledajući dole u čoveka, "da bar možeš da govoriš. Zašto je to tako da intelektualci nikada ne dobijaju krvnu rđu i ne dolaze ovamo gore?"
<BR>&nbsp;&nbsp;&nbsp;&nbsp;&nbsp;"To je jedna zavera protiv tebe, Sole", reče čovek, zatvarajući oči, i suviše umoran da bi ih držao otvorene. "Nekada sam imao snage da budem intelektualac. Sada je posao misliti."
<BR>&nbsp;&nbsp;&nbsp;&nbsp;&nbsp;"Kad bismo samo mogli da razgovaramo", reče Sol Vilijams.
<BR>&nbsp;&nbsp;&nbsp;&nbsp;&nbsp;Drugi čovek samo ravnodušno sleže ramenima.
<BR>&nbsp;&nbsp;&nbsp;&nbsp;&nbsp;"Dođi sutra. Možda ću tada imati dovoljno snage da pričam o Aristotelu. Pokušaću. Stvarno hoću." Čovek se skupi ispod ostarelog drveta. Otvori jedno oko. "Sećaš se, jednom jesmo razgovarali o Aristotelu, pre šest meseci, onog dana kad mi je bilo dobro."
<BR>&nbsp;&nbsp;&nbsp;&nbsp;&nbsp;"Sećam se", reče Sol, ne slušajući. Gledao je u mrtvo more. "Želeo bih da sam bolestan kao ti, onda se možda ne bih kidao što sam intelektualac. Možda bih onda imao malo mira."
<BR>&nbsp;&nbsp;&nbsp;&nbsp;&nbsp;"Kroz oko šest meseci biće ti tačno isto ovako loše kao meni sada", reče samrtnik. "Onda ti neće biti ni do čega osim da spavaš i spavaš. San će ti biti kao žena. Stalno ćeš joj se vraćati, zato što je sveža i dobra i verna i uvek sa tobom postupa ljubazno i isto. Probudiš se samo zato da bi pomislio kako ćeš opet da zaspiš. Lepa je pomisao na to." Čovekov glas je prešao u šapat. Sada se i šapat prekide, i smeni ga slabačko disanje.
<BR>&nbsp;&nbsp;&nbsp;&nbsp;&nbsp;Sol se udalji.
<BR>&nbsp;&nbsp;&nbsp;&nbsp;&nbsp;Duž obale mrtvog mora, kao ispražnjene boce koje je izbacio neki davni talas, ležala su natrpana tela usnulih ljudi. Sol ih je mogao videti sve do krivine praznog mora. Jednog, dvojicu, trojicu, - svi su spavali sami, većina u gorem stanju od njega, svaki sa svojom jamom u zemlji za hranu, svaki urastao u sebe, jer razgovor ih je iscrpljivao, a san im činio dobro.
<BR>&nbsp;&nbsp;&nbsp;&nbsp;&nbsp;U početku je bilo nekoliko noći oko zajedničkih logorskih vatri. I svi su pričali o Zemlji. Jedino o tome su i razgovarali. Zemlja, i kako teku vode u rečicama po gradovima, i kakav je ukus domaće pite od jagoda, i kako izgleda Njujork u rano jutro kada se dolazi feribotom iz Džerzija po slanom vetru.
<BR>&nbsp;&nbsp;&nbsp;&nbsp;&nbsp;Želim Zemlju, mislio je Sol. Toliko je želim, da me boli. Želim nešto što više nikada ne mogu imati. I svi je oni žele, i boli ih što je nemaju. Više od hrane ili žene, ili ma čega drugog, ja jednostavno želim Zemlju. Ova bolest žene uklanja zauvek; one nisu nešto što se želi. Ali Zemlja, to da. To je nešto za duh, a ne za slabo telo.
<BR>&nbsp;&nbsp;&nbsp;&nbsp;&nbsp;Na nebu blesnu svetao metal.
<BR>&nbsp;&nbsp;&nbsp;&nbsp;&nbsp;Sol pogleda uvis.
<BR>&nbsp;&nbsp;&nbsp;&nbsp;&nbsp;Svetli metal ponovo blesnu.
<BR>&nbsp;&nbsp;&nbsp;&nbsp;&nbsp;Minut kasnije na morsko dno spusti se raketa. Na njoj se otvori kapak, jedan čovek izađe noseći prtljag sa sobom. Druga dva čoveka, u zaštitnim antiseptičnim odelima, izađoše za njim iznoseći ogromne sanduke sa hranom, i stadoše da podižu šator za njega.
<BR>&nbsp;&nbsp;&nbsp;&nbsp;&nbsp;Prođe još minut, i raketa se vrati na nebo. Izgnanik je stajao sam.
<BR>&nbsp;&nbsp;&nbsp;&nbsp;&nbsp;Sol poče da trči. Nedeljama već nije potrčao, i bilo je vrlo zamorno, ali on je trčao i urlao.
<BR>&nbsp;&nbsp;&nbsp;&nbsp;&nbsp;"Halo, halo!"
<BR>&nbsp;&nbsp;&nbsp;&nbsp;&nbsp;Mladić odmeri Sola od glave do pete kada ovaj stiže.
<BR>&nbsp;&nbsp;&nbsp;&nbsp;&nbsp;"Zdravo. Znači ovo je Mars. Ja sam Leonard Mark."
<BR>&nbsp;&nbsp;&nbsp;&nbsp;&nbsp;"Ja sam Sol Vilijams."
<BR>&nbsp;&nbsp;&nbsp;&nbsp;&nbsp;Rukovaše se. Leonard Mark bio je veoma mlad - imao je samo osamnaest godina; veoma plav, ružičastog lica, plavih očiju i svež uprkos svojoj bolesti.
<BR>&nbsp;&nbsp;&nbsp;&nbsp;&nbsp;"Kako je u Njujorku?" reče Sol.
<BR>&nbsp;&nbsp;&nbsp;&nbsp;&nbsp;"Kao i ovde", reče Leonard Mark. I pogleda u Sola. Njujork izraste iz pustinje, izgrađen od kamena i ispunjen martovskim vetrom. Neonske svetlosti su se rasprskavale električnom bojom. Žuti taksi automobili klizili u tihoj noći. U ponoćnim lukama dizali su se mostovi i tulili remorkeri. Na šljokičavim mjuziklima podizale se zavese.
<BR>&nbsp;&nbsp;&nbsp;&nbsp;&nbsp;Sol se uhvati šakama za glavu, silovito.
<BR>&nbsp;&nbsp;&nbsp;&nbsp;&nbsp;"Stani, stani!" povika. "Šta mi se to događa? Šta nije u redu sa mnom? Silazim s uma!"
<BR>&nbsp;&nbsp;&nbsp;&nbsp;&nbsp;Na drveću u Centralnom parku izbijalo je lišće, zeleno i mlado. Stazom je šetao Sol, njušio vazduh.
<BR>&nbsp;&nbsp;&nbsp;&nbsp;&nbsp;"Prestani, prestani, ti budalo!" vikao je Sol na samog sebe. Pritište šakama čelo. "Ovo ne može biti!"
<BR>&nbsp;&nbsp;&nbsp;&nbsp;&nbsp;"Ovo jeste", reče Leonard Mark.
<BR>&nbsp;&nbsp;&nbsp;&nbsp;&nbsp;Kule Njujorka iščileše. Povrati se Mars. Sol je stajao na praznom dnu mora, malaksalo buljio u mladog novodošlicu.
<BR>&nbsp;&nbsp;&nbsp;&nbsp;&nbsp;"Ti", reče on pružajući ruku prema Leonardu Marku. "Ti si to učinio. Učinio si to svojim duhom."
<BR>&nbsp;&nbsp;&nbsp;&nbsp;&nbsp;"Da", reče Leonard Mark.
<BR>&nbsp;&nbsp;&nbsp;&nbsp;&nbsp;Stajali su ćutke jedan prema drugom. Najzad, uzdrhtao, Sol zgrabi ruku drugog izgnanika i stade da je stiska, sa rečima: "Oh, ala mi je drago što si ovde. Pojma nemaš koliko mi je drago!"
<BR>
<BR>&nbsp;&nbsp;&nbsp;&nbsp;&nbsp;Pili su jaku crnu kafu iz limenih lončića.
<BR>&nbsp;&nbsp;&nbsp;&nbsp;&nbsp;Bilo je tačno podne. Razgovarali su tokom celog toplog prepodneva.
<BR>&nbsp;&nbsp;&nbsp;&nbsp;&nbsp;"A ta tvoja sposobnost?" reče Sol preko šolje, netremice gledajući mladog Leonarda Marka.
<BR>&nbsp;&nbsp;&nbsp;&nbsp;&nbsp;"Prosto sam rođen s tim", reče Mark, gledajući u svoje piće. "Majka mi je bila tamo kad je eksplodirao London '57. godine. Rodio sam se deset meseci kasnije. Ne znam kako bi ti nazvao moju sposobnost. Telepatija i prenošenje misli, pretpostavljam. Ja sam davao priredbe. Putovao širom sveta. Leonard Mark, mentalno čudo, tako su objavljivali na plakatama. Bio sam prilično bogat. Većina je mislila da sam šarlatan. Znaš šta ljudi misle o pozorišnom svetu. Samo ja sam znao da sam zaista originalan, ali to nikome nisam otkrivao. Bilo je bezbednije da se o tome ne priča i suviše unaokolo. Jeste, nekoliko mojih bliskih prijatelja znalo je za moju stvarnu sposobnost. Imao sam puno talenata koji će dobro doći sada kada sam ovde na Marsu."
<BR>&nbsp;&nbsp;&nbsp;&nbsp;&nbsp;"Gadno si me prepao, to sigurno", reče Sol ukočeno stežući šolju. "Kada je Njujork izrastao onako pravo iz zemlje, mislio sam da sam lud."
<BR>&nbsp;&nbsp;&nbsp;&nbsp;&nbsp;"To je jedna forma hipnotizma koja deluje na sva čula odjednom - na oči, uši, nos, usta, kožu - sva. Šta bi sada voleo da činiš najviše od svega?"
<BR>&nbsp;&nbsp;&nbsp;&nbsp;&nbsp;Sol spusti šolju. Nastojao je da mu ruke budu vrlo mirne. Ovlaži usne. "Voleo bih da budem u potoku u kome sam plivao u Melin Taunu i Ilinoisu kad sam bio klinac. Voleo bih da budem go golcat i da plivam."
<BR>&nbsp;&nbsp;&nbsp;&nbsp;&nbsp;"Dobro", reče Leonard Mark i tek malo pomače glavu.
<BR>&nbsp;&nbsp;&nbsp;&nbsp;&nbsp;Sol pade unazad na pesak, sa zatvorenim očima.
<BR>&nbsp;&nbsp;&nbsp;&nbsp;&nbsp;Leonard Mark je sedeo i gledao ga.
<BR>&nbsp;&nbsp;&nbsp;&nbsp;&nbsp;Sol je ležao na pesku. S vremena na vreme pokretale su mu se šake, uzbuđeno se trzale. Usta se otvarala sa grčem; ispuštao je zvuke iz grla koje se stezalo i opuštalo.
<BR>&nbsp;&nbsp;&nbsp;&nbsp;&nbsp;Sol poče polako da kreće rukama, upolje i nazad, upolje i nazad, okrećući glavu sa otvorenim ustima na jednu stranu, lagano je micao rukama na toplom vazduhu, dok mu se telo polako okretalo.
<BR>&nbsp;&nbsp;&nbsp;&nbsp;&nbsp;Leonard Mark mirno završi sa kafom. Dok je pio nije skidao oči sa Sola koji se micao i šaputao ležeći na dnu mrtvog mora.
<BR>&nbsp;&nbsp;&nbsp;&nbsp;&nbsp;"U redu", reče Leonard Mark.
<BR>&nbsp;&nbsp;&nbsp;&nbsp;&nbsp;Sol se podiže i sede, trljajući lice.
<BR>&nbsp;&nbsp;&nbsp;&nbsp;&nbsp;Trenutak zatim reče Leonardu Marku: "Video sam potok. Trčao sam obalom i skinuo odeću", reče bez daha, sa osmehom neverice. "I zaronio sam i plivao po potoku!"
<BR>&nbsp;&nbsp;&nbsp;&nbsp;&nbsp;"Drago mi je", reče Leonard Mark.
<BR>&nbsp;&nbsp;&nbsp;&nbsp;&nbsp;"Evo!" Sol posegnu rukom u džep i izvuče svoju poslednju tablu čokolade. "Ovo je za tebe."
<BR>&nbsp;&nbsp;&nbsp;&nbsp;&nbsp;"Šta je to?" Leonard Mark pogleda poklon. "Čokolada? Glupost ja ovo ne činim za nagradu. Činim to zato što si ti tada srećan. Stavi tu stvar nazad u džep da je ne pretvorim u zvečarku pa da te ugrize."
<BR>&nbsp;&nbsp;&nbsp;&nbsp;&nbsp;"Hvala, hvala!" Sol skloni čokoladu. "Ne znaš ti kako je dobra bila ta voda." Donese kafu. "Hoćeš još?"
<BR>&nbsp;&nbsp;&nbsp;&nbsp;&nbsp;Sipajući kafu, Sol za trenutak zatvori oči.
<BR>&nbsp;&nbsp;&nbsp;&nbsp;&nbsp;Imam ovde Sokrata, pomisli on; Sokrata i Platona, i Ničea i Šopenhauera. Kako priča, ovaj čovek je genije. Što se tiče talenta, neverovatan je! Kad pomislim na duge, lagodne dane i sveže noći koje ćemo provoditi u razgovoru. Neće ovo uopšte biti loša godina. Ni izdaleka.
<BR>&nbsp;&nbsp;&nbsp;&nbsp;&nbsp;Prosuo je kafu.
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Ništa." Sam Sol je bio pometen, prepadnut.
<BR>&nbsp;&nbsp;&nbsp;&nbsp;&nbsp;Bićemo u Grčkoj, mislio je. U Atini. Bićemo u Rimu, ako hoćemo, kada budemo proučavali rimske pisce. Stajaćemo u Partenonu i na Akropolju. Neće to biti samo razgovor, već i mesto na kojem ćemo biti. Ovaj čovek to može da učini. On ima tu moć. Kada razgovaramo o Rasinu on može da mi napravi pozornicu i glumce i sve to. Isusa mi, ovo je bolje nego što je život ikada bio! Koliko je bolje biti bolestan i ovde nego zdrav na Zemlji, a bez ovih mogućnosti! Koliko je ljudi ikada videlo grčku dramu u grčkom amfiteatru godine 31 pre nove ere?
<BR>&nbsp;&nbsp;&nbsp;&nbsp;&nbsp;A ako zamolim mirno i usrdno, hoće li ovaj čovek poprimiti likove Šopenhauera i Darvina i Bergsona i drugih mislilaca kroz vekove...? Da, zašto ne? Sedeti i razgovarati sa Ničeom lično, sa samim Platonom...!
<BR>&nbsp;&nbsp;&nbsp;&nbsp;&nbsp;Samo jedna stvar nije valjala. Sol oseti kako se klati.
<BR>&nbsp;&nbsp;&nbsp;&nbsp;&nbsp;Ostali. Drugi bolesnici po dnu ovog mrtvog mora.
<BR>&nbsp;&nbsp;&nbsp;&nbsp;&nbsp;Ljudi su se kretali u daljini, približavali im se. Videli su kako je raketa blesnula, sletela, ispustila putnika. Sada su dolazili, polako, s mukom, da pozdrave novodošlicu.
<BR>&nbsp;&nbsp;&nbsp;&nbsp;&nbsp;Sol se ohladi. "Slušaj", reče, "Mark, mislim da bi bolje bilo da krenemo u planine."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Vidiš one ljude što dolaze? Neki od njih su ludi."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"To od izolacije i svega?"
<BR>&nbsp;&nbsp;&nbsp;&nbsp;&nbsp;"Da. To je to. Bolje da pođemo."
<BR>&nbsp;&nbsp;&nbsp;&nbsp;&nbsp;"Ne izgledaju mnogo opasni. Kreću se polako."
<BR>&nbsp;&nbsp;&nbsp;&nbsp;&nbsp;"Bio bi iznenađen."
<BR>&nbsp;&nbsp;&nbsp;&nbsp;&nbsp;Mark pogleda Sola: "Ti drhtiš. Zašto?"
<BR>&nbsp;&nbsp;&nbsp;&nbsp;&nbsp;"Nema vremena za razgovor", reče Sol brzo ustajući. "Hajde. Zar ne shvataš šta će se dogoditi kad otkriju tvoj talenat? Tući će se oko tebe. Poubijaće jedan drugog ubiće tebe - za pravo da te poseduju."
<BR>&nbsp;&nbsp;&nbsp;&nbsp;&nbsp;"Ah, ali ja ne pripadam nikome", reče Leonard Mark. Pogleda Sola. "Ne. Čak ni tebi."
<BR>&nbsp;&nbsp;&nbsp;&nbsp;&nbsp;Sol trže glavom. "Nisam čak ni pomislio na to."
<BR>&nbsp;&nbsp;&nbsp;&nbsp;&nbsp;"Zar nisi sada?" zasmeja se Mark.
<BR>&nbsp;&nbsp;&nbsp;&nbsp;&nbsp;"Nemamo vremena da se raspravljamo", odgovori Sol zažmurivši, usplamtelih obraza. "Hajde!"
<BR>&nbsp;&nbsp;&nbsp;&nbsp;&nbsp;"Ne želim da idem. Ja ću sedeti baš ovde sve dok se ti ljudi ne pojave. Ti si malo i suviše posednički nastrojen. Moj život pripada meni."
<BR>&nbsp;&nbsp;&nbsp;&nbsp;&nbsp;Sol oseti nešto ružno u sebi. Lice poče da mu se krivi. "Čuo si šta sam rekao."
<BR>&nbsp;&nbsp;&nbsp;&nbsp;&nbsp;"Kako se ti brzo premetnu iz prijatelja u neprijatelja", primeti Mark.
<BR>&nbsp;&nbsp;&nbsp;&nbsp;&nbsp;Sol ga udari. To je bio precizan brz udarac nadole.
<BR>&nbsp;&nbsp;&nbsp;&nbsp;&nbsp;Mark vrdnu u stranu, smejući se. "Ne, nemoj!"
<BR>&nbsp;&nbsp;&nbsp;&nbsp;&nbsp;Bili su u centru Tajms skvera. Kola su urlala, zavijajući sirenama na njih. Zgrade, ugrejane, hrlile uvis, u plavi vazduh.
<BR>&nbsp;&nbsp;&nbsp;&nbsp;&nbsp;"To je laž!" kriknu Sol posrćući od dejstva vizije. "Za ime Boga, nemoj, Mark! Ljudi dolaze. Ubiće te!"
<BR>&nbsp;&nbsp;&nbsp;&nbsp;&nbsp;Mark je sedeo na popločanom tlu, smejao se svojoj šali. "Neka dođu. Sve ih mogu nasamariti!"
<BR>&nbsp;&nbsp;&nbsp;&nbsp;&nbsp;Njujork odvuče Solovu pažnju. Namera je i bila da se odvrati pažnja - da se veže za tu grešnu loptu, posle toliko meseci daleko od nje. Umesto da napadne Marka, mogao je samo da stoji, da upija u sebe strani, ali ipak poznat prizor.
<BR>&nbsp;&nbsp;&nbsp;&nbsp;&nbsp;Zatvori oči. "Ne." Onda pade napred, povukavši Marka sa sobom. Sirene su mu urlale u ušima. Kočnice zaškripaše i žestoko uhvatiše. On tresnu Marka u bradu.
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;Mark je ležao na morskom dnu.
<BR>&nbsp;&nbsp;&nbsp;&nbsp;&nbsp;Uzevši onesvešćenog čoveka u ruke, Sol poče da trči, s mukom.
<BR>&nbsp;&nbsp;&nbsp;&nbsp;&nbsp;Njujork je nestao. Samo prostrano bezvučje mrtvog mora. Ljudi su mu se približavali. On se uputi u brda sa svojim dragocenim teretom, držeći u rukama Njujork i zelenu zemlju, sveža proleća i stare prijatelje. Jednom pade i podiže se batrgajući se. Nije prestajao da trči.
<BR>
<BR>&nbsp;&nbsp;&nbsp;&nbsp;&nbsp;Noć je ispunjavala pećinu. Vetar je uletao u pećinu i izlazio iz nje, navaljujući na vatricu, rastresajući pepeo.
<BR>&nbsp;&nbsp;&nbsp;&nbsp;&nbsp;Mark otvori oči. Bio je vezan konopcima i naslonjen na suvi zid pećine, licem prema vatri.
<BR>&nbsp;&nbsp;&nbsp;&nbsp;&nbsp;Sol stavi još jedno drvo na vatru, sve bacajući mačji nervozne poglede na ulaz u pećinu.
<BR>&nbsp;&nbsp;&nbsp;&nbsp;&nbsp;"Ti si budala."
<BR>&nbsp;&nbsp;&nbsp;&nbsp;&nbsp;Sol se trže.
<BR>&nbsp;&nbsp;&nbsp;&nbsp;&nbsp;"Da", reče Mark, "ti si budala. Oni će nas naći. Makar morali da love i šest meseci, naći će nas. Videli su Njujork, u daljini, kao prikazanje. A nas u centru. Bilo bi i suviše misliti da neće biti radoznali i slediti naš trag."
<BR>&nbsp;&nbsp;&nbsp;&nbsp;&nbsp;"Onda ću ja dalje s tobom", reče Sol, zagledan u vatru.
<BR>&nbsp;&nbsp;&nbsp;&nbsp;&nbsp;"A oni će za nama."
<BR>&nbsp;&nbsp;&nbsp;&nbsp;&nbsp;"Umukni!"
<BR>&nbsp;&nbsp;&nbsp;&nbsp;&nbsp;Mark se osmehnu. "Zar se tako govori svojoj ženi?"
<BR>&nbsp;&nbsp;&nbsp;&nbsp;&nbsp;"Čuo si me!"
<BR>&nbsp;&nbsp;&nbsp;&nbsp;&nbsp;"A, lep je to brak - tvoja pohlepa i moja duševna sposobnost. Šta želiš da vidiš sada? Da ti pokažem još koji prizor iz tvog detinjstva?"
<BR>&nbsp;&nbsp;&nbsp;&nbsp;&nbsp;Sol oseti kako mu znoj izbija po čelu. Nije znao da li se čovek šali ili ne. "Da", reče.
<BR>&nbsp;&nbsp;&nbsp;&nbsp;&nbsp;"Važi", reče Mark, "Gledaj!"
<BR>&nbsp;&nbsp;&nbsp;&nbsp;&nbsp;Iz stena suknu plamen. Gušio ga je sumpor. Eksplodirale su jame pune sumpora, vazdušni udari potresali su pećinu. S mukom se podižući, Sol je kašljao i teturao se, opečen, sasušen paklenom vrelinom!
<BR>&nbsp;&nbsp;&nbsp;&nbsp;&nbsp;Pakao se udalji. Povrati se pećina.
<BR>&nbsp;&nbsp;&nbsp;&nbsp;&nbsp;Mark se smejao.
<BR>&nbsp;&nbsp;&nbsp;&nbsp;&nbsp;Sol je stajao iznad njega. "Ti", hladno reče, saginjući se.
<BR>&nbsp;&nbsp;&nbsp;&nbsp;&nbsp;"Šta drugo očekuješ?" uzviknu Mark. "Biti svezan, odvučen, pretvoren u intelektualnu nevestu čoveka poludelog od usamljenosti - misliš li da uživam u tome?"
<BR>&nbsp;&nbsp;&nbsp;&nbsp;&nbsp;"Odvezaću te ako obećaš da nećeš da pobegneš."
<BR>&nbsp;&nbsp;&nbsp;&nbsp;&nbsp;"To ne bih mogao da obećam. Ja sam slobodnjak. Ne pripadam nikome."
<BR>&nbsp;&nbsp;&nbsp;&nbsp;&nbsp;Sol se spusti na kolena. "Ali moraš pripadati; čuješ li? Moraš pripadati. Ne mogu te pustiti da odeš!"
<BR>&nbsp;&nbsp;&nbsp;&nbsp;&nbsp;"Dragi moj druže, što ti više takve stvari govoriš, to sam ja udaljeniji. Da si imao i malo mozga i postupao inteligentno, bili bismo prijatelji. Bilo bi mi drago da ti činim ove male hipnotičke usluge. Na kraju krajeva, nije mi teško da ih dočaravam. Zabavljam se, zapravo. Ali ti si zabrljao. Hteo si me samo za sebe. Bojao si se da će me drugi uzeti od tebe. Oh, kako si pogrešio. Ja imam dovoljno moći da ih sve usrećim. Mogli ste da me delite, kao hranu za socijalno ugrožene. Ja bih se osećao kao bog među decom, bio bih ljubazan, činio usluge, za šta biste mi vi mogli donositi male darove, naročite poslastice od hrane."
<BR>&nbsp;&nbsp;&nbsp;&nbsp;&nbsp;"Žao mi je, žao mi je!" uzviknu Sol. "Ali i suviše dobro poznajem te ljude."
<BR>&nbsp;&nbsp;&nbsp;&nbsp;&nbsp;"A ti si drugačiji? Jedva! lzađi i vidi da li dolaze. Mislim da sam čuo neku buku."
<BR>&nbsp;&nbsp;&nbsp;&nbsp;&nbsp;Sol potrča. Na ulazu u pećinu stavi skupljene šake na oči, zavirujući u jarugu utonulu u noć. Micali su se nejasni oblici. Da li je to bio samo vetar što nosi lutajuće gužve korova? On poče da drhti - sitnom, bolnom drhtavicom.
<BR>&nbsp;&nbsp;&nbsp;&nbsp;&nbsp;"Ne vidim ništa." Vrati se u praznu pećinu.
<BR>&nbsp;&nbsp;&nbsp;&nbsp;&nbsp;Zablenu se u ognjište. "Mark!"
<BR>&nbsp;&nbsp;&nbsp;&nbsp;&nbsp;Mark je nestao.
<BR>&nbsp;&nbsp;&nbsp;&nbsp;&nbsp;Nije bilo ničega osim pećine ispunjene oblucima, kamenjem, šljunkom, samotnog svetlucanja vatre, uzdisaja vetra. I Sola koji je tu stajao, u neverici i otupeo.
<BR>&nbsp;&nbsp;&nbsp;&nbsp;&nbsp;"Mark! Mark! Vrati se!"
<BR>&nbsp;&nbsp;&nbsp;&nbsp;&nbsp;Čovek se oslobodio svojih veza, polako, pažljivo, i koristeći se ratnim lukavstvom da je kao uobrazio da je čuo kako se ostali približavaju - otišao - gde?
<BR>&nbsp;&nbsp;&nbsp;&nbsp;&nbsp;Pećina je bila duboka, ali završavala se slepim zidom. A Mark nije mogao pored njega da sklizne u noć. Kako onda?
<BR>&nbsp;&nbsp;&nbsp;&nbsp;&nbsp;Sol obiđe oko vatre. Izvuče nož i priđe velikom oblutku koji je stajao prislonjen na zid pećine. Smeškajući se, pritište nož o oblutak. Smeškajući se, lupnu ga nožem. Onda povuče nož unazad da bi udario njime o kamen.
<BR>&nbsp;&nbsp;&nbsp;&nbsp;&nbsp;"Stoj!" viknu Mark.
<BR>&nbsp;&nbsp;&nbsp;&nbsp;&nbsp;Oblutak iščeze. Mark je bio tu.
<BR>&nbsp;&nbsp;&nbsp;&nbsp;&nbsp;Sol zadrža nož. Vatra mu je poigravala po obrazima. Oči su mu bile potpuno lude.
<BR>&nbsp;&nbsp;&nbsp;&nbsp;&nbsp;"Nije uspelo", prošapta. Pruži ruke, dohvati Marka za vrat i sklopi prste. Mark ne reče ništa, ali se migoljio u tom stisku, sa ironijom u očima koje su Solu govorile stvari koje je Sol znao.
<BR>&nbsp;&nbsp;&nbsp;&nbsp;&nbsp;Ako me ubiješ, govorile su oči, šta će biti sa svim tvojim snovima. Ako me ubiješ, gde će biti svi potoci i potočne pastrmke? Ubij me, i ubio si Platona, ubio Aristotela, ubio Ajnštajna; da, ubio si sve nas! Hajde, zadavi me. Čikam te.
<BR>&nbsp;&nbsp;&nbsp;&nbsp;&nbsp;Solovi prsti oslobodiše vrat.
<BR>&nbsp;&nbsp;&nbsp;&nbsp;&nbsp;Senke se uvukoše u ulaz pećine.
<BR>&nbsp;&nbsp;&nbsp;&nbsp;&nbsp;Oba čoveka okrenuše glave.
<BR>&nbsp;&nbsp;&nbsp;&nbsp;&nbsp;Ostali su bili tu. Njih petorica, unezvereni od puta, zadihani, čekali su u okviru svetlosti spolja.
<BR>&nbsp;&nbsp;&nbsp;&nbsp;&nbsp;"Dobro veče", pozva Mark, smejući se. "Uđite, uđite, gospodo!"
<BR>
<BR>&nbsp;&nbsp;&nbsp;&nbsp;&nbsp;Razjarene svađe nastaviše se do svitanja. Mark je sedeo među ljudima koji su sevali očima, trljao zglobove na rukama oslobođene veza. Stvorio je salu za konferencije obloženu pločama od mahagonija i jedan mermerni sto za kojim su svi sedeli, smešno bradati, smrdljivi, znojavi i gramzivi ljudi sa očima uperenim u svoje blago.
<BR>&nbsp;&nbsp;&nbsp;&nbsp;&nbsp;"To se može rešiti", reče najzad Mark, "tako da svaki od vas ima određene sate određenih dana za sastanke sa mnom. Postupaću jednako prema svima vama. Biću javno vlasništvo, kretaću se slobodno. To je fer. Što se tiče ovog Sola, on je na probi. Kada dokaže da opet može da bude pristojna osoba, daću mu koji tretman. Do tada, nemam više ništa s njim."
<BR>&nbsp;&nbsp;&nbsp;&nbsp;&nbsp;Ostali izgnanici se iskeziše na Sola.
<BR>&nbsp;&nbsp;&nbsp;&nbsp;&nbsp;"Žao mi je", reče Sol. "Nisam znao šta činim. Sada sam se popravio."
<BR>&nbsp;&nbsp;&nbsp;&nbsp;&nbsp;"Videćemo", reče Mark. "Da damo sebi mesec dana, šta kažete?"
<BR>&nbsp;&nbsp;&nbsp;&nbsp;&nbsp;Ostali se iskeziše na Sola.
<BR>&nbsp;&nbsp;&nbsp;&nbsp;&nbsp;Sol ništa ne reče. Sedeo je i buljio u pod pećine. "Da vidimo sada", reče Mark. "U ponedeljak je tvoj dan, Smite."
<BR>&nbsp;&nbsp;&nbsp;&nbsp;&nbsp;Smit klimnu glavom.
<BR>&nbsp;&nbsp;&nbsp;&nbsp;&nbsp;"Utorak ću uzimati tog tu Pitera, na oko jedan sat."
<BR>&nbsp;&nbsp;&nbsp;&nbsp;&nbsp;Piter klimnu glavom.
<BR>&nbsp;&nbsp;&nbsp;&nbsp;&nbsp;"Sredom ću završiti sa Džonsonom, Halzmanom, i Džimom, evo."
<BR>&nbsp;&nbsp;&nbsp;&nbsp;&nbsp;Trojica poslednjih pogledaše jedan drugog.
<BR>&nbsp;&nbsp;&nbsp;&nbsp;&nbsp;"Ostali deo nedelje moram da budem ostavljen apsolutno na miru, čujete li?" reče im Mark. "Bolje išta nego ništa. Ako ne poslušate, uopšte neću da izvodim stvar."
<BR>&nbsp;&nbsp;&nbsp;&nbsp;&nbsp;"Možda ćemo te mi naterati da izvodiš", reče Džonson. Uhvati pogled ostalih ljudi. "Slušajte, nas je petorica protiv jednog. Možemo ga neterati da čini što god želimo. Ako sarađujemo, napravićemo veliku stvar."
<BR>&nbsp;&nbsp;&nbsp;&nbsp;&nbsp;"Ne budite idioti", upozori Mark ostale.
<BR>&nbsp;&nbsp;&nbsp;&nbsp;&nbsp;"Pustite me da govorim", reče Džonson. "On govori nama šta će da radi. Zašto mi ne kažemo njemu! Jesmo li mi u većini ili nismo? I on preti da neće da izvodi! E pa samo da mu ja uteram jednu cepčicu pod nokte na nogama ili da mu možda malo izgorim prste čeličnom turpijom, pa ćemo da vidimo da li će da izvodi! Zašto da nemamo predstave, hoću da znam, svake večeri u nedelji?"
<BR>&nbsp;&nbsp;&nbsp;&nbsp;&nbsp;"Ne slušajte ga!" reče Mark. "On je lud. Na njega se ne možete osloniti. Znate šta će on da uradi? Uhvatiće vas sve kada ne budete pazili, jednog po jednog, i poubijaće vas; jeste, sve će vas poubijati, tako da će onda ostati sam - samo on i ja! Takav je to čovek."
<BR>&nbsp;&nbsp;&nbsp;&nbsp;&nbsp;Ljudi koji su ga slušali zažmiriše. Najpre na Marka, zatim na Džonsona.
<BR>&nbsp;&nbsp;&nbsp;&nbsp;&nbsp;"Ako je do toga", primeti Mark, "nijedan od vas ne može imati poverenja u ostale. Pričam ti priču. Onog trenutka kada okrenete leđa, jedan od ostalih će vas ubiti. Verovatno ćete krajem nedelje biti svi mrtvi ili na samrti."
<BR>&nbsp;&nbsp;&nbsp;&nbsp;&nbsp;U sobi od mahagonija poče da duva hladan vetar. Soba stade da se rastura i opet se pretvori u pećinu. Marku je bilo dosta šale. Mermerni sto se sroza uz pljesak, rascuri se i ispari.
<BR>&nbsp;&nbsp;&nbsp;&nbsp;&nbsp;Ljudi se sumnjičavo zagledaše jedan u drugog sitnim, sjajnim životinjskim očima. To što je Mark govorio bilo je tačno. Videli su jedan drugog u narednim danima kako se međusobno zatiču na prepad, ubijaju - sve dok onaj poslednji srećnik ne ostade da uživa u duhovnom blagu koje hoda tu među njima.
<BR>&nbsp;&nbsp;&nbsp;&nbsp;&nbsp;Sol ih je posmatrao i oseti se sam i uznemiren. Kad jednom napraviš grešku, koliko je teško priznati da si pogrešio, vratiti se, početi iznova. Svi su grešili. Već dugo su bili izgubljeni. Sada im je bilo još gore nego da su izgubljeni.
<BR>&nbsp;&nbsp;&nbsp;&nbsp;&nbsp;"A što je još gore", reče najzad Mark, "jedan od vas ima pištolj. Svi ostali imate samo noževe. Ali jedan od vas, znam, ima revolver."
<BR>&nbsp;&nbsp;&nbsp;&nbsp;&nbsp;Svi skočiše. "Pretresajte!" reče Mark. "Nađite tog sa pištoljem, inače ste svi mrtvi!"
<BR>&nbsp;&nbsp;&nbsp;&nbsp;&nbsp;To je upalilo. Ljudi su se divlje zaletali po pećini, ne znajući koga najpre da pretresu. Grabili su rukama, uzvikivali, a Mark ih je posmatrao sa prezirom.
<BR>&nbsp;&nbsp;&nbsp;&nbsp;&nbsp;Džonson se povuče, zavukavši ruku u jaknu. "U redu", reče, "mogli bismo da svršimo s tim! Evo ti, Smite."
<BR>&nbsp;&nbsp;&nbsp;&nbsp;&nbsp;I opali Smitu pravo u grudi. Smit pade. Ostali zaurlaše. Rasturiše se. Džonson nanišani i opali još dva puta.
<BR>&nbsp;&nbsp;&nbsp;&nbsp;&nbsp;"Stani!" uzviknu Mark.
<BR>&nbsp;&nbsp;&nbsp;&nbsp;&nbsp;Njujork sunu uvis oko njih, iz stene, iz pećine i neba. Visoke kule zgrade zlatilo je sunce. Iznad ulica, grmela gradska železmca; <EM>Neki delovi gradske železnice u Njujorku izdignuti su iznad ulica; prim. prev.</EM> u luci trubili remorkeri. Zelena gospa gledala je preko zaliva, sa bakljom u ruci.
<BR>&nbsp;&nbsp;&nbsp;&nbsp;&nbsp;"Gledajte, vi budale!" reče Mark. U Centralnom parku izbijala su sazvežđa prolećnih cvetova. Preko njihovih glava, vetar je u talasu nanosio mirise sveže pokošenog travnjaka.
<BR>&nbsp;&nbsp;&nbsp;&nbsp;&nbsp;A u centru Njujorka, pometeni, ljudi stadoše da se spotiču. Džonson još tri puta opali iz pištolja. Sol jurnu napred. Udari o Džonsona, obori ga, istrže mu pištolj. Revolver opet opali.
<BR>&nbsp;&nbsp;&nbsp;&nbsp;&nbsp;Ljudi prestadoše da jure unaokolo.
<BR>&nbsp;&nbsp;&nbsp;&nbsp;&nbsp;Stajali su. Sol je ležao preko Džonsona. Prestali su da se tuku.
<BR>&nbsp;&nbsp;&nbsp;&nbsp;&nbsp;Nastade stravična tišina. Ljudi su stajali i gledali. Njujork utonu u more. Uz šištanje, klokotanje, uzdisanje; sa krikom uništenog metala i prohujalog doba, velike građevine su se ljuljale, uvijale, srozavale, rušile.
<BR>&nbsp;&nbsp;&nbsp;&nbsp;&nbsp;Mark je stajao među zgradama. Onda i sam pade kao zgrada, bez reči, sa jasnom crvenom rupicom probijenom u grudima.
<BR>&nbsp;&nbsp;&nbsp;&nbsp;&nbsp;Sol je ležao buljeći u ljude, u telo.
<BR>&nbsp;&nbsp;&nbsp;&nbsp;&nbsp;Onda se podiže, sa revolverom u ruci.
<BR>&nbsp;&nbsp;&nbsp;&nbsp;&nbsp;Džonson se ne pomače - bojao se da se pokrene. Svi su zatvarali oči, pa ih ponovo otvarali, kao da bi da povrate u život čoveka koji je ležao pred njima.
<BR>&nbsp;&nbsp;&nbsp;&nbsp;&nbsp;Pećina je bila hladna.
<BR>&nbsp;&nbsp;&nbsp;&nbsp;&nbsp;Sol se uspravi i pogleda, odsutno, revolver u svojoj ruci. Uze ga i baci daleko preko doline, ne gledajući kako pada.
<BR>&nbsp;&nbsp;&nbsp;&nbsp;&nbsp;Gledali su dole u telo sa nevericom. Sol se saže i uhvati mlitavu ruku. "Leonarde!" reče tiho. "Leonarde?" Zatrese ruku. "Leonarde!"
<BR>&nbsp;&nbsp;&nbsp;&nbsp;&nbsp;Leonard Mark se ne pomače. Oči su mu bile sklopljene; grudi prestale da se dižu i spuštaju. Hladio se.
<BR>&nbsp;&nbsp;&nbsp;&nbsp;&nbsp;Sol se podiže. "Ubili smo ga", reče ne gledajući ljude. Sada su mu se usta punila oporom tečnošću. "Jedinog koga nismo želeli da ubijemo ubili smo." Pokri oči drhtavom rukom. Ostali su stajali i čekali.
<BR>&nbsp;&nbsp;&nbsp;&nbsp;&nbsp;"Dajte ašov", reče Sol. "Sahranite ga." Okrete se od njih. "Nemam ništa sa vama."
<BR>&nbsp;&nbsp;&nbsp;&nbsp;&nbsp;Neko ode da nađe ašov.
<BR>
<BR>&nbsp;&nbsp;&nbsp;&nbsp;&nbsp;Sol je bio toliko slab, da nije mogao da se pokrene. Noge su mu bile urasle u tle, korenje im je iz dubine crpilo samoću, strah, i noćnu hladnoću. Vatra je bila gotovo zamrla, i sada je samo dvostruka mesečina prelazila preko plavih planina.
<BR>&nbsp;&nbsp;&nbsp;&nbsp;&nbsp;Čulo se kako neko kopa zemlju ašovom.
<BR>&nbsp;&nbsp;&nbsp;&nbsp;&nbsp;"Ionako nam ne treba", reče neko, i suviše glasno.
<BR>&nbsp;&nbsp;&nbsp;&nbsp;&nbsp;I dalje se čulo kopanje. Sol lagano krete i pusti se da sklizne niz jedno tamno drvo sve dok ne dotače pesak i jednostavno sede na njega, sa rukama slepo spuštenim u krilo.
<BR>&nbsp;&nbsp;&nbsp;&nbsp;&nbsp;San, mislio je. Sada ćemo svi zaspati. Toliko ipak možemo. Zaspati i nastojati da sanjaš Njujork i sve ostalo. Posustalo zatvori oči, dok mu se krv sakupljala u nosu, u ustima i nesigurnim očima.
<BR>&nbsp;&nbsp;&nbsp;&nbsp;&nbsp;"Kako je on to učinio?" upita umornim glasom. Glava mu pade na grudi. "Kako je doneo Njujork ovamo gore i naterao nas da hodamo po njemu. Da pokušamo. Ne bi trebalo da bude mnogo teško. Misli! Pomisli na Njujork", šaputao je padajući u san. "Njujork i Centralni park, pa onda na Ilinois u proleće, rascvetale jabuke i zelenu travu."
<BR>&nbsp;&nbsp;&nbsp;&nbsp;&nbsp;Nije išlo. To nije bilo isto. Njujork je nestao i ništa što bi on mogao da učini ne bi ga ponovo stvorilo. Dizaće se svakog jutra i hodaće po mrtvom moru tražeći ga, i zauvek će ići po Marsu u potrazi za njim, i nikada ga neće naći. I najzad će leći, i suviše umoran da hoda, nastojeći da nađe Njujork u svojoj glavi, ali ga neće naći.
<BR>&nbsp;&nbsp;&nbsp;&nbsp;&nbsp;Poslednje što je čuo pre nego što je zaspao bilo je dizanje i spuštanje ašova i kopanje rupe u koju se, sa strašnim treskom metala, sa zlaćanom maglom i mirisom, bojom i zvukom, Njujork surva i bi pokopan.
<BR>&nbsp;&nbsp;&nbsp;&nbsp;&nbsp;Cele noći plakao je u snu.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
