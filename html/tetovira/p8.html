<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RAKETAŠ
<P>&nbsp;&nbsp;&nbsp;&nbsp;&nbsp;Električni svici lebdeli su nad Majčinom crnom kosom i osvetljavali joj put. Stajala je u vratima svoje spavaće sobe i gledala me kako prolazim u tiho predsoblje.
<BR>&nbsp;&nbsp;&nbsp;&nbsp;&nbsp;"Pomoći ćeš mi da ga ovog puta zadržim ovde, je l' da?" zapita.
<BR>&nbsp;&nbsp;&nbsp;&nbsp;&nbsp;"Valjda", rekoh.
<BR>&nbsp;&nbsp;&nbsp;&nbsp;&nbsp;"Molim te." Svetlost koju su bacali svici promicala je preko njenog belog lica. "Ovog puta on ne sme opet da ode."
<BR>&nbsp;&nbsp;&nbsp;&nbsp;&nbsp;"Dobro", rekoh pošto sam postojao tu za trenutak. "Ali to neće pomoći ne vredi."
<BR>&nbsp;&nbsp;&nbsp;&nbsp;&nbsp;Ona ode, i svici, u svojim električnim kolima, odlepršaše za njom kao lutajuće sazvežđe, pokazujući joj put u tami. Čuo sam je kako kaže, tihim glasom: "Moramo pokušati, svakako."
<BR>&nbsp;&nbsp;&nbsp;&nbsp;&nbsp;Drugi svici me otpratiše do moje sobe. Kada težina mog tela prekide jedno kolo u krevetu, svici utrnuše. Bila je ponoć, i moja majka i ja smo čekali, u tamom razdvojenim sobama, u krevetima. Krevet poče da me ljulja i da mi peva. Dotakoh jedan prekidač; pevanje i ljuljanje prestadoše. Nisam želeo da spavam. Uopšte nisam želeo da spavam.
<BR>&nbsp;&nbsp;&nbsp;&nbsp;&nbsp;Ova noć nije se razlikovala od hiljade drugih u našem životu. Probudili bismo se noću i osetili kako se prohladan vazduh zagreva, osetili vatru u vetru, ili videli kako zidovi za trenutak gore svetlom bojom, i tada bismo znali da je njegova raketa iznad naše kuće - njegova raketa, dok se hrastovi njišu od udara vazduha. I ja bih ležao, tu, širom otvorenih očiju, dahtao, a Majka u svojoj sobi. Do mene bi dopro njen glas preko intersobnog radija:
<BR>&nbsp;&nbsp;&nbsp;&nbsp;&nbsp;"Jesi li osetio?"
<BR>&nbsp;&nbsp;&nbsp;&nbsp;&nbsp;I ja bih odgovorio: "Jeste, to je bio on."
<BR>&nbsp;&nbsp;&nbsp;&nbsp;&nbsp;To je bio brod mog oca koji je prelazio iznad našeg grada, gradića gde vasionske rakete nikada nisu dolazile, i mi bismo ležali budni sledeća dva sata i razmišljali. "Sada je Tata sleteo u Springfild, sada je na pisti, sada potpisuje dokumenta, sada je u helikopteru, sada je iznad reke, sada iznad brda, evo ga spušta helikopter na mali aerodrom ovde u Grin Vilidžu..." I noć bi već upola prošla kada bismo, u našim odvojenim, svežim posteljama, Majka i ja slušali, slušali. "Sada ide Bel Stritom. On uvek ide pešice... nikada ne uzima taksi... sada ide preko parka, sada skreće za ugao kod Oukhersta i sada..."
<BR>&nbsp;&nbsp;&nbsp;&nbsp;&nbsp;Podignem glavu sa jastuka. Daleko dole niz ulicu, prilaze sve bliže i bliže, elegantno, brzo, živahno - koraci. Sada skreću kod naše kuće, pa uza stepenice od trema. I oboje smo se osmehivali u prohladnoj tami, Mama i ja, kada smo čuli kako se prednja vrata otvaraju prepoznajući ga, progovaraju tihu reč dobrodošlice, i zatvaraju, dole...
<BR>&nbsp;&nbsp;&nbsp;&nbsp;&nbsp;Tri sata kasnije okrenuo sam tiho kvaku na vratima njihove sobe, zadržavajući dah, održavajući ravnotežu u tami velikoj kao prostor između planeta, sa ispruženom rukom da dohvatim mali crni kofer u podnožju kreveta mojih roditelja. Pošto sam ga uzeo, otrčim nečujno u svoju sobu, stanem da razmišljam. On mi neće reći, ne želi da znam.
<BR>&nbsp;&nbsp;&nbsp;&nbsp;&nbsp;lz otvorenog kofera prosu se njegova crna uniforma, kao crna maglina, sa zvezdama koje su svetlucale tu i tamo, udaljene, u materijalu. Stisnem tamnu tkaninu toplim rukama; osetih planetu Mars, jedan železni miris, i planetu Veneru, miris zelenog bršljana, i planetu Merkur, miris sumpora i vatre; osetih i miris mlečnog meseca i tvrdinu zvezda. Gurnem uniformu u mašinu sa centrifugom koju sam napravio u radionici mog devetog razreda te godine, pustim mašinu. Ubrzo jedan fini prah jurnu u retortu. Stavim ga pod mikroskop. I dok su mi roditelji spavali ne znajući šta se događa, i dok nam je kuća spavala, sa svim automatskim pekačima i poslužiocima, i robotskim čistačima u električnom snu, ja sam bio zagledan u blistava zrnca meteorske prašine, kometinog repa, i organskog tla sa dalekog Jupitera, sjajna kao i sami svetovi koji su me vukli na milijarde milja u kosmos, sa strahovitim ubrzanjem.
<BR>&nbsp;&nbsp;&nbsp;&nbsp;&nbsp;U svitanje, iscrpen od puta i u strahu da će me otkriti, vratim uniformu u kofer u njihovu spavaću sobu.
<BR>&nbsp;&nbsp;&nbsp;&nbsp;&nbsp;Onda sam zaspao, i probudio se tek od sirene kola za hemijsko čišćenje koja su se zaustavila dole u dvorištu. Odneli su crnu uniformu. Dobro je što nisam čekao, pomislih. Jer uniformu će vratiti za jedan sat, očišćenu od sve njene sudbine i putovanja.
<BR>&nbsp;&nbsp;&nbsp;&nbsp;&nbsp;Opet zaspah, sa malim staklenim sudom magične prašine u džepu od pidžame, iznad srca koje mi je burno udaralo.
<BR>
<BR>&nbsp;&nbsp;&nbsp;&nbsp;&nbsp;Kada sam sišao, Tata je bio za doručkom, zagrizao tost. "Jesi dobro spavao, Dag?" reče kao da je sve vreme bio ovde, a ne odsutan tri meseca.
<BR>&nbsp;&nbsp;&nbsp;&nbsp;&nbsp;"Dobro", rekoh.
<BR>&nbsp;&nbsp;&nbsp;&nbsp;&nbsp;"Hoćeš tosta?"
<BR>&nbsp;&nbsp;&nbsp;&nbsp;&nbsp;Pritisnu jedno dugme, i sto za doručak napravi mi četiri parčeta, zlatno smeđa.
<BR>&nbsp;&nbsp;&nbsp;&nbsp;&nbsp;Sećam se mog oca tog popodneva, kako kopa i kopa u bašti, kao životinja koja nešto traži, tako je izgledalo. Svojim dugačkim tamnim rukama koje su se hitro pokretale tu je on sadio, utapkavao, pričvršćivao, sekao, obrezivao, sa crnim licem uvek okrenutim u zemlju, očima uvek uperenim u ono što radi, nikada ih nije podizao ka nebu, nikada nije gledao u mene, pa čak ni u Majku, osim ako bismo klekli sa njim i osetili kako nam zemlja vlagom prodire kroz pantalone na kolenima, stavili ruke u crnu prljavštinu, ne gledajući u sjajno, ludo nebo. Onda bi on bacio pogled na jednu ili na drugu stranu, na Majku ili na mene, namignuo nam sa nežnošću i nastavio, pognut, sa licem ka zemlji, dok mu je nebo bilo zagledano u leđa.
<BR>&nbsp;&nbsp;&nbsp;&nbsp;&nbsp;Te večeri sedeli smo na tremu na mehaničkoj ljuljašci koja nas je ljuljala i duvala na nas vetar, i pevala nam. Bilo je leto i mesečina, pili smo limunadu i držali hladne čaše u rukama, dok je Tata čitao stereo-novine umetnute u specijalan šešir koji staviš na glavu i koji okreće mikroskopsku stranicu ispred uveličavajućeg sočiva kad žmirneš tri puta uzastopce. Tata je pušio cigarete i pričao mi kako je bilo kada je on bio dečak 1997. godine. Posle nekog vremena reče, kao što je uvek govorio: "Što ne pikaš napolju, Dag?"
<BR>&nbsp;&nbsp;&nbsp;&nbsp;&nbsp;Ja nisam rekao ništa, ali Mama reče: "Pika on, onih večeri kad ti nisi ovde."
<BR>&nbsp;&nbsp;&nbsp;&nbsp;&nbsp;Tata pogleda u mene pa zatim, po prvi put tog dana, u nebo. Majka ga je uvek posmatrala kada bi on pogledao zvezde. Prvog dana i noći kada bi stigao kući ne bi mnogo gledao u nebo. Mislio sam o njemu kako besno radi i radi u bašti, sa licem gotovo zarivenim u zemlju. Ali druge noći gledao bi malo više u zvezde. Majka se nije toliko plašila od neba danju, ali noćne zvezde želela je da ugasi, i ponekad gotovo kao da sam je video kako poseže za prekidačem u glavi, ali ga nikako ne nalazi. A do treće noći Tata će možda biti ovde na tremu sve dok mi već odavno ne budemo spremni za spavanje, i onda ću čuti Mamu kako ga zove da uđe, gotovo isto kao što mene ponekad zove sa ulice. Zatim ću čuti Tatu kako sa uzdahom namešta bravu sa električnim okom na mesto. A sledećeg jutra za doručkom baciću pogled na pod i videti mali crni kofer kraj njegovih nogu dok on maže puter na prepečen hleb a Majka ne ustaje iz kreveta.
<BR>&nbsp;&nbsp;&nbsp;&nbsp;&nbsp;"Pa vidimo se, Dag", reći će on i rukovaćemo se.
<BR>&nbsp;&nbsp;&nbsp;&nbsp;&nbsp;"Za oko tri meseca?"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;I otići će ulicom, neće ići helikopterom niti bubom niti autobusom, ići će pešice, sa uniformom skrivenom u koferčetu koje nosi preko ramena; nije želeo da iko pomisli da je on uobražen zato što je Raketaš.
<BR>&nbsp;&nbsp;&nbsp;&nbsp;&nbsp;Majka će izaći na doručak, jedno parče suvog hleba oko jedan sat, kasnije.
<BR>&nbsp;&nbsp;&nbsp;&nbsp;&nbsp;Ali sada je bilo noćas, ona prva noć, dobra noć, i on uopšte nije mnogo gledao u zvezde.
<BR>&nbsp;&nbsp;&nbsp;&nbsp;&nbsp;"Hajdemo na televizijski karneval", rekoh.
<BR>&nbsp;&nbsp;&nbsp;&nbsp;&nbsp;"Dobro", reče Tata.
<BR>&nbsp;&nbsp;&nbsp;&nbsp;&nbsp;Majka mi se osmehnu.
<BR>&nbsp;&nbsp;&nbsp;&nbsp;&nbsp;Odjurimo u grad helikopterom i provedemo Tatu kroz hiljadu atrakcija da bi mu lice i glava ostali dole sa nama i da ne gleda ni na koju drugu stranu. I dok smo se smejali smešnim stvarima i ozbiljno gledali ozbiljne stvari, pomislim, moj otac ide na Saturn i Neptun i Pluton, ali mi nikada ne donosi poklone. Očevi drugih dečaka, koji idu u kosmos, donose komadiće rude sa Kalista i grumene crnog meteora ili plavi pesak. A ja moram sam da dobavljam svoju zbirku, da trgujem sa drugim dečacima, da sakupljam marsovsko kamenje i merkurski pesak koji mi ispunjavaju sobu. Tata o tome nikada nije hteo ni da govori.
<BR>&nbsp;&nbsp;&nbsp;&nbsp;&nbsp;Jednom prilikom, sećam se, doneo je nešto za Majku. Zasadio je neke marsovske suncokrete u našem dvorištu, ali pošto je bio mesec dana na putu i suncokreti porasli veliki, Mama jednog dana istrči iz kuće i sve ih poseče.
<BR>&nbsp;&nbsp;&nbsp;&nbsp;&nbsp;Bez razmišljanja, kada smo zastali kraj jednog od trodimenzionalnih izloženih predmeta, postavim Tati pitanje koje sam uvek postavljao:
<BR>&nbsp;&nbsp;&nbsp;&nbsp;&nbsp;"Kako je tamo, u kosmosu?"
<BR>&nbsp;&nbsp;&nbsp;&nbsp;&nbsp;Majka me preseče prestrašenim pogledom. Bilo je i suviše kasno.
<BR>&nbsp;&nbsp;&nbsp;&nbsp;&nbsp;Tata je stajao čitavih pola minuta nastojeći da nađe odgovor, onda slegnu ramenima.
<BR>&nbsp;&nbsp;&nbsp;&nbsp;&nbsp;"To je nešto najbolje od najboljeg u životu." Onda uhvati sebe u reči. "Ma, u stvari nije ništa uopšte. Rutina. Ne bi ti se dopalo." Pogleda me, sa zebnjom.
<BR>&nbsp;&nbsp;&nbsp;&nbsp;&nbsp;"Ali ti se uvek vraćaš tamo."
<BR>&nbsp;&nbsp;&nbsp;&nbsp;&nbsp;"Navika."
<BR>&nbsp;&nbsp;&nbsp;&nbsp;&nbsp;"Kamo ćeš sledeći put?"
<BR>&nbsp;&nbsp;&nbsp;&nbsp;&nbsp;"Još nisam odlučio. Razmisliću."
<BR>&nbsp;&nbsp;&nbsp;&nbsp;&nbsp;Uvek je razmišljao. U to vreme raketni piloti bili su retki i mogao je da bira šta hoće, da radi kad mu se sviđa. Treće noći po dolasku kući mogao si ga videti kako prebira i odabira medu zvezdama.
<BR>&nbsp;&nbsp;&nbsp;&nbsp;&nbsp;"Hajde", reče Majka, "idemo kući."
<BR>&nbsp;&nbsp;&nbsp;&nbsp;&nbsp;Bilo je još rano kada smo stigli kući. Želeo sam da Tata obuče uniformu. Nije trebalo to da tražim - Majka je uvek zbog toga bila nesrećna - ali nisam mogao da se uzdržim. Navaljivao sam, mada je on uvek odbijao. Nikada ga nisam video u uniformi, i on najzad reče: "Pa, u redu."
<BR>&nbsp;&nbsp;&nbsp;&nbsp;&nbsp;Čekali smo u salonu dok on ode gore u vazdušnoj cevi. Majka me je tupo gledala, kao da ne veruje da njen rođeni sin može tako nešto da joj učini. Ja odvratim pogled u stranu. "Žao mi je", rekoh.
<BR>&nbsp;&nbsp;&nbsp;&nbsp;&nbsp;"Uopšte ne pomažeš", reče ona. "Uopšte."
<BR>&nbsp;&nbsp;&nbsp;&nbsp;&nbsp;Trenutak kasnije začu se šapat u vazdušnoj cevi.
<BR>&nbsp;&nbsp;&nbsp;&nbsp;&nbsp;"Evo me", reče mirno Tata.
<BR>&nbsp;&nbsp;&nbsp;&nbsp;&nbsp;Gledali smo ga u njegovoj uniformi.
<BR>&nbsp;&nbsp;&nbsp;&nbsp;&nbsp;Bila je sjajno crna sa srebrnim dugmetima i srebrom okovanim petama na crnim čizmama, i izgledala je kao da je neko iz jedne tamne magline izrezao ruke i noge i telo, sve sa bledim zvezdicama koje prosijavaju kroz nju. Prianjala je tesno uz njega kao rukavica na krhkoj dugoj šaci, i mirisala na prohladan vazduh, metal i svemir. Mirisala je na vatru i vreme.
<BR>&nbsp;&nbsp;&nbsp;&nbsp;&nbsp;Otac je stajao, nespretno se osmehujući, u sredini sobe.
<BR>&nbsp;&nbsp;&nbsp;&nbsp;&nbsp;"Okreni se", reče Majka.
<BR>&nbsp;&nbsp;&nbsp;&nbsp;&nbsp;Oči su joj bile negde daleko dok ga je gledala.
<BR>&nbsp;&nbsp;&nbsp;&nbsp;&nbsp;Kada je otišao, više o njemu nije govorila. Nikada nije ništa govorila ni o čemu osim o vremenu ili stanju mog vrata i potrebi da se on izriba ili o činjenici da noćima ne spava. Jednom reče da je noću i suviše jaka svetlost.
<BR>&nbsp;&nbsp;&nbsp;&nbsp;&nbsp;"Ali ove nedelje nema meseca", rekoh.
<BR>&nbsp;&nbsp;&nbsp;&nbsp;&nbsp;"Ima svetlosti od zvezda", reče ona
<BR>&nbsp;&nbsp;&nbsp;&nbsp;&nbsp;Odem u radnju i kupim joj tamnije, zelenije zastore protiv svetlosti. Dok sam noću ležao u postelji čuo sam je kako ih navlači do dole sve do samog dna prozora. To je proizvodilo dug, šuštav zvuk.
<BR>&nbsp;&nbsp;&nbsp;&nbsp;&nbsp;Jednom pokušam da pokosim travnjak.
<BR>&nbsp;&nbsp;&nbsp;&nbsp;&nbsp;"Ne." Mama je stajala u vratima. "Skloni tu kosačicu."
<BR>&nbsp;&nbsp;&nbsp;&nbsp;&nbsp;Tako je trava rasla po tri meseca a da se ne seče. Tata ju je šišao kada dođe kući.
<BR>&nbsp;&nbsp;&nbsp;&nbsp;&nbsp;I nije mi dozvoljavala ništa drugo da radim, recimo da popravim električni uredaj za spremanje doručka ili mehanički čitač knjiga. Sve je čuvala, kao da je za Božić. Onda bih video Tatu kako zakucava ili lemi, i uvek se smeška dok radi, i Majku kako se osmehuje, srećna.
<BR>&nbsp;&nbsp;&nbsp;&nbsp;&nbsp;Ne, nikada nije govorila o njemu kada bi otišao. A što se tiče Tate, on nikada nije činio ništa da bi uspostavio kontakt kroz milione milja. Jednom je rekao: "Kad bih vas pozvao, poželeo bih da budem sa vama. Ne bih bio srećan."
<BR>&nbsp;&nbsp;&nbsp;&nbsp;&nbsp;Jednom mi Tata reče: "Tvoja majka postupa sa mnom, ponekad, kao da nisam ovde - nekako kao da sam nevidljiv."
<BR>&nbsp;&nbsp;&nbsp;&nbsp;&nbsp;Video sam je kada se tako ponaša. Gledala bi tačno pokraj njega, preko njegovog ramena, u njegovu bradu ili ruke, ali nikako u oči. Ako bi ga i pogledala u oči, preko njenih očiju bila je jedna skramica kao kod životinje koja pada u san. Govorila bi 'da' u pravim trenucima, i osmehivala se, ali uvek pola sekunde kasnije nego što se to očekivalo.
<BR>&nbsp;&nbsp;&nbsp;&nbsp;&nbsp;"Ja za nju nisam tu", govorio je Tata.
<BR>&nbsp;&nbsp;&nbsp;&nbsp;&nbsp;Ali drugih dana ona bi bila tu i on bi bio tu za nju, držali bi se za ruke i šetali oko bloka, ili se vozili, dok je Mami lepršala kosa kao u devojčice, i ona bi isključila sve mehaničke uređaje u kuhinji i pekla mu neverovatne kolače i pite i medenjake, duboko mu se zagledajući u lice, sa stvarnim osmehom. Ali na kraju takvih dana kada je on bio tu za nju, ona bi uvek plakala. A Tata bi stajao bespomoćan, gledao po sobi kao da traži odgovor, ali ga nikada nije nalazio.
<BR>&nbsp;&nbsp;&nbsp;&nbsp;&nbsp;Tata se polako okretao u svojoj uniformi, da ga vidimo.
<BR>&nbsp;&nbsp;&nbsp;&nbsp;&nbsp;"Okreni se opet", reče Mama.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra Tata ulete u kuću sa hrpom karata u rukama. Sa ružičastim raketnim kartama za Kaliforniju, plavim kartama za Meksiko.
<BR>&nbsp;&nbsp;&nbsp;&nbsp;&nbsp;"Hajde!" reče. "Kupićemo odeću što se baca posle upotrebe i spalićemo je kada se zaprlja. Gledaj, idemo podnevnom raketom u L. A., <EM>Los Anđeles; prim. prev.</EM> helikopterom u dva sata u Santa Barbaru, avionom u devet za Ensenadu, tamo prenoćimo!"
<BR>&nbsp;&nbsp;&nbsp;&nbsp;&nbsp;Tako odemo u Kaliforniju i dan i po smo išli gore-dole Pacifičkom obalom, da bismo se najzad smestili na pesku Malibua gde smo uveče kuvali kobasice. Tata je sve vreme slušao, pevao ili gledao na sve strane oko sebe, držeći se za stvari kao da je svet centrifuga koja se tako brzo okreće da bi on u svakom trenutku mogao da bude odbačen daleko od nas.
<BR>&nbsp;&nbsp;&nbsp;&nbsp;&nbsp;Poslednjeg popodneva u Malibuu Mama je bila gore u hotelskoj sobi. Tata je dugo ležao na pesku pored mene na vrelom suncu. "Ah", uzdahnu on, "to je to." Oči su mu bile ovlaš sklopljene; ležao je na leđima, upijajući sunce. "Nedostaje ti ovo", reče.
<BR>&nbsp;&nbsp;&nbsp;&nbsp;&nbsp;Mislio je 'na raketi', naravno. Ali nikada nije govorio 'raketa' niti spominjao raketu i sve ono što ne možeš imati na raketi. Na raketi na možeš da imaš slan vetar, plavo nebo, niti žuto sunce, ni Mamino kuvanje. Ne možeš razgovarati sa svojim četrnaestogodišnjim sinom na raketi.
<BR>&nbsp;&nbsp;&nbsp;&nbsp;&nbsp;"Da čujemo", reče najzad.
<BR>&nbsp;&nbsp;&nbsp;&nbsp;&nbsp;I znao sam da ćemo sada razgovarati, kao što smo uvek razgovarali, čitava tri sata. Celo popodne mrmorićemo o mojim školskim ocenama, koliko mogu da skočim uvis, koliko brzo plivam.
<BR>&nbsp;&nbsp;&nbsp;&nbsp;&nbsp;Tata bi klimnuo glavom svaki put kada bih ja progovorio i osmehivao se i lako me pljeskao po grudima u znak odobravanja. Razgovarali smo. Nismo pričali o raketama ili kosmosu, već o Meksiku; gde smo se jednom vozili u prastarim kolima, i o leptirima koje smo pohvatali u kišovitim šumama zelenog toplog Meksika u podne, dok su nam se oni u stotinama lepili, usisani, na hladnjak i tamo umirali, udarajući plavim i grimiznim krilima, u trzajima, lepi i tužni. Razgovarali smo o takvim stvarima umesto o stvarima o kojima sam ja želeo da razgovaramo. On me je slušao. To je on činio, kao da bi da se ispuni svim zvukom koji može čuti. Slušao je vetar i okean i moj glas, vazda sa ushićenom pažnjom, sa koncentracijom koja je gotovo isključivala sama fizička tela i zadržavala samo zvuke. Zatvarao je oči da bi slušao. Tako bih ga video kako sluša kosačicu dok šiša travu rukom umesto da koristi daljinsko upravljanje, i video bih ga kako miriše posečenu travu kada ona iza kosilice šikne u zelenom mlazu na njega.
<BR>&nbsp;&nbsp;&nbsp;&nbsp;&nbsp;"Dag", reče on oko pet popodne, kada smo pokupili peškire i vraćali se plažom pored velikog talasa uz obalu. "Hoću da mi obećaš nešto."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nikada nemoj biti Raketaš."
<BR>&nbsp;&nbsp;&nbsp;&nbsp;&nbsp;Stadoh.
<BR>&nbsp;&nbsp;&nbsp;&nbsp;&nbsp;"Stvarno mislim", reče on. "Zato što kada si tamo želiš da budeš ovde, a kada si ovde želiš da budeš tamo. Ne počinji to. Ne daj da te uhvati."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Ti ne znaš šta je to. Svaki put kad sam tamo gore mislim, 'ako se ikada vratim na Zemlju ostaću tamo; nikada više neću da idem.' Ali posle opet odlazim u kosmos i verovatno ću uvek odlaziti."
<BR>&nbsp;&nbsp;&nbsp;&nbsp;&nbsp;"Ja već dugo razmišljam o tome da budem Raketaš", rekoh.
<BR>&nbsp;&nbsp;&nbsp;&nbsp;&nbsp;Nije me čuo. "Ja nastojim da ostanem ovde. Prošle subote kada sam došao kući počeo sam tako jako da se trudim da ostanem."
<BR>&nbsp;&nbsp;&nbsp;&nbsp;&nbsp;Setio sam ga se u bašti, oznojenog, i sveg onog putovanja i svih stvari koje je činio i slušanja, i znao sam da on to čini da bi ubedio sebe da su more, gradovi i zemlja, i njegova porodica jedine prave stvari i dobre stvari. Ali znao sam gde će on biti večeras: gledaće u dragulje Oriona sa naše terase pred kućom.
<BR>&nbsp;&nbsp;&nbsp;&nbsp;&nbsp;"Obećaj mi da nećeš biti kao ja", reče on.
<BR>&nbsp;&nbsp;&nbsp;&nbsp;&nbsp;Malo sam oklevao. "Okej", rekoh.
<BR>&nbsp;&nbsp;&nbsp;&nbsp;&nbsp;On mi protrese ruku. "Dobar si dečko", reče.
<BR>
<BR>&nbsp;&nbsp;&nbsp;&nbsp;&nbsp;Večera je bila dobra te večeri. Mama je trčala po kuhinji sa rukama punim testa i cimeta, zveckala loncima i šerpama, i sada se na stolu pušila velika ćurka, sa prelivom, sosom od ribizli, graškom, i bundevarom.
<BR>&nbsp;&nbsp;&nbsp;&nbsp;&nbsp;"Usred avgusta?" reče Tata, zadivljen.
<BR>&nbsp;&nbsp;&nbsp;&nbsp;&nbsp;"Nećeš biti tu krajem novembra."
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;Njuškao je. Podizao poklopce sa svih činija i puštao da mu para mirisom obavija suncem opaljeno lice. Reče 'Ah' na svaku činiju. Gledao je po sobi i po svojim rukama. Posmatrao slike na zidu, stolice, sto, mene, i Mamu. Pročisti grlo. Video sam kako se najzad odlučuje. "Lili?"
<BR>&nbsp;&nbsp;&nbsp;&nbsp;&nbsp;"Da?" Mama pogleda preko stola koji je bila postavila kao prekrasnu srebrnu zamku, čudesnu jamu sa sosom od pečenja u koju će najzad, kao razbesnela zver iz prošlih vremena uhvaćena u jami sa katranom, možda upasti njen muž, i biti zadržan u njoj, da gleda kroz rešetke od jadaca, na sigurnom zauvek. Iz očiju su joj izbijale varnice.
<BR>&nbsp;&nbsp;&nbsp;&nbsp;&nbsp;"Lili", reče Tata.
<BR>&nbsp;&nbsp;&nbsp;&nbsp;&nbsp;Nastavi, mislio sam izbezumljeno. Kaži brzo: kaži da ćeš ostati ovog puta kod kuće, zauvek, i da nikada nećeš otići; kaži to!
<BR>&nbsp;&nbsp;&nbsp;&nbsp;&nbsp;Upravo tada jedan helikopter u prolazu protrešta sobom i prozorska okna se zatresoše kristalnom zvekom. Tata baci pogled na prozor.
<BR>&nbsp;&nbsp;&nbsp;&nbsp;&nbsp;Tamo su bile plave večernje zvezde, a na istoku se dizala crvena planeta Mars.
<BR>&nbsp;&nbsp;&nbsp;&nbsp;&nbsp;Tata je čitav minut gledao u Mars. Onda slepo ispruži ruku ka meni. "Mogu li dobiti malo graška?" reče.
<BR>&nbsp;&nbsp;&nbsp;&nbsp;&nbsp;"Oprostite", reče Majka. "Doneću hleba."
<BR>&nbsp;&nbsp;&nbsp;&nbsp;&nbsp;Onda izjuri u kuhinju.
<BR>&nbsp;&nbsp;&nbsp;&nbsp;&nbsp;"Ali hleb je na stolu", rekoh.
<BR>&nbsp;&nbsp;&nbsp;&nbsp;&nbsp;Tata me ne pogleda kada poče da jede.
<BR>
<BR>&nbsp;&nbsp;&nbsp;&nbsp;&nbsp;Te noći nisam mogao spavati. Siđem u jedan sat ujutru. Mesečina je poput leda pokrivala sve krovove, dok je rosa svetlucala kao sneg na našoj travi. Stajao sam u pidžami na vratima, osećao topli noćni vetar, kada shvatih da Tata sedi na mehaničkoj ljuljašci na terasi i lagano se ljulja. Video sam mu unazad zabačen profil, posmatrao je zvezde kako se kotrljaju nebom. Oči su mu bile kao siv kristal, u svakom oku bio je mesec.
<BR>&nbsp;&nbsp;&nbsp;&nbsp;&nbsp;Izađem i sednem kraj njega.
<BR>&nbsp;&nbsp;&nbsp;&nbsp;&nbsp;Neko vreme smo se njihali u ljuljašci.
<BR>&nbsp;&nbsp;&nbsp;&nbsp;&nbsp;Najzad rekoh: "Na koliko načina se može umreti u svemiru?"
<BR>&nbsp;&nbsp;&nbsp;&nbsp;&nbsp;"Na milion."
<BR>&nbsp;&nbsp;&nbsp;&nbsp;&nbsp;"Kaži neke."
<BR>&nbsp;&nbsp;&nbsp;&nbsp;&nbsp;"Da te pogode meteori. Izađe ti vazduh iz rakete. Ili te komete ponesu sa sobom. Udar vazduha. Zadavljivanje. Eksplozija. Centrifugalna sila. I suviše veliko ubrzanje. I suviše malo. Vrućina, hladnoća, sunce, mesec, zvezde, planete, asteroidi, planetoidi, radijacija..."
<BR>&nbsp;&nbsp;&nbsp;&nbsp;&nbsp;"I da li te sahrane?"
<BR>&nbsp;&nbsp;&nbsp;&nbsp;&nbsp;"Nikada te ne nađu."
<BR>&nbsp;&nbsp;&nbsp;&nbsp;&nbsp;"Gde odeš?"
<BR>&nbsp;&nbsp;&nbsp;&nbsp;&nbsp;"Na milijardu milja. Putujući grobovi, tako ih zovu. Postaneš meteor ili planetoid koji zauvek putuje svemirom."
<BR>&nbsp;&nbsp;&nbsp;&nbsp;&nbsp;Ne rekoh ništa.
<BR>&nbsp;&nbsp;&nbsp;&nbsp;&nbsp;"Ima jedna stvar", reče on kasnije, "u svemiru je to brzo. Smrt. Gotovo je dok treneš. Ne odugovlačiš. Najveći deo vremena čak i ne znaš za to. Mrtav si i tačka." Popesmo se na spavanje.
<BR>
<BR>&nbsp;&nbsp;&nbsp;&nbsp;&nbsp;Bilo je jutro.
<BR>&nbsp;&nbsp;&nbsp;&nbsp;&nbsp;Stojeći u vratima, Tata je slušao žutog kanarinca kako peva u svom zlatnom kavezu.
<BR>&nbsp;&nbsp;&nbsp;&nbsp;&nbsp;"Pa, odlučio sam", reče on. "Sledeći put kad dođem kući, doći ću da ostanem."
<BR>&nbsp;&nbsp;&nbsp;&nbsp;&nbsp;"Tata!" rekoh.
<BR>&nbsp;&nbsp;&nbsp;&nbsp;&nbsp;"Kaži to majci kada ustane", reče on.
<BR>&nbsp;&nbsp;&nbsp;&nbsp;&nbsp;"Stvarno misliš!"
<BR>&nbsp;&nbsp;&nbsp;&nbsp;&nbsp;On ozbiljno klimnu glavom. "Vidimo se za oko tri meseca."
<BR>&nbsp;&nbsp;&nbsp;&nbsp;&nbsp;I ode ulicom sa svojom uniformom u onoj tajnoj kutiji, zviždeći i gledajući visoko zeleno drveće, kidajući bobice sa žbuna u hitrom prolazu, bacajući ih ispred sebe dok je zamicao u svetlu senku ranog jutra...
<BR>
<BR>&nbsp;&nbsp;&nbsp;&nbsp;&nbsp;Pitao sam Majku o nekim stvarima tog jutra pošto je Otac bio na putu već nekoliko časova. "Tata je rekao da ti ponekad postupaš kao da ga ne čuješ i ne vidiš", rekoh.
<BR>&nbsp;&nbsp;&nbsp;&nbsp;&nbsp;Onda mi ona mirno objasni sve.
<BR>&nbsp;&nbsp;&nbsp;&nbsp;&nbsp;"Kada se uputio u svemir pre deset godina, rekla sam sebi: 'Mrtav je.' Ili isto kao i da je mrtav. Zato misli na njega kao da je mrtav. I kada se vrati, tri ili četiri puta godišnje, to uopšte nije on, to je samo prijatno malo sećanje ili san. A ako prestane sećanje, ili san prestane, to ni upola toliko ne boli. Tako najveći deo vremena mislim o njemu kao da je mrtav."
<BR>&nbsp;&nbsp;&nbsp;&nbsp;&nbsp;"Ali onda neki put..."
<BR>&nbsp;&nbsp;&nbsp;&nbsp;&nbsp;"Neki put, šta mogu. Pečem pite i postupam sa njim kao da je živ, a to onda boli. Ne, bolje je misliti da već deset godina nije ovde i da ga više nikada neću videti. To ne boli toliko."
<BR>&nbsp;&nbsp;&nbsp;&nbsp;&nbsp;"Zar nije rekao da će se sledećeg puta skrasiti?"
<BR>&nbsp;&nbsp;&nbsp;&nbsp;&nbsp;Ona lagano zavrte glavom.
<BR>&nbsp;&nbsp;&nbsp;&nbsp;&nbsp;"Ne, mrtav je. Vrlo sam sigurna u to."
<BR>&nbsp;&nbsp;&nbsp;&nbsp;&nbsp;"Onda će on opet doći živ", rekoh.
<BR>&nbsp;&nbsp;&nbsp;&nbsp;&nbsp;"Pre deset godina", reče Majka, "mislila sam, šta ako umre na Veneri? Onda više nikada nećemo biti u stanju da vidimo Veneru. Šta ako umre na Marsu? Nikada više nećemo moći da gledamo Mars, sav crven na nebu, a da ne poželimo da uđemo u kuću i zaključamo vrata. Ili šta ako umre na Jupiteru ili Saturnu ili Neptunu? Onih noći kada se te planete vide na nebu, ne bismo želeli da imamo ikakve veze sa zvezdama."
<BR>&nbsp;&nbsp;&nbsp;&nbsp;&nbsp;"Mislim da ne bismo", rekoh.
<BR>
<BR>&nbsp;&nbsp;&nbsp;&nbsp;&nbsp;Sledećeg dana stiže poruka.
<BR>&nbsp;&nbsp;&nbsp;&nbsp;&nbsp;Kurir mi je dade i ja je pročitah stojeći na terasi. Sunce je zalazilo. Mama je stajala u mrežastim vratima iza mene, gledala me kako savijam poruku i stavljam je u džep.
<BR>&nbsp;&nbsp;&nbsp;&nbsp;&nbsp;"Mama", rekoh.
<BR>&nbsp;&nbsp;&nbsp;&nbsp;&nbsp;"Ne govori mi ništa što već ne znam", reče ona.
<BR>&nbsp;&nbsp;&nbsp;&nbsp;&nbsp;Nije plakala.
<BR>&nbsp;&nbsp;&nbsp;&nbsp;&nbsp;E pa, nije ga ubio ni Mars ni Venera, a ni Jupiter niti Saturn. Nećemo morati da mislimo na njega svaki put kad Jupiter ili Saturn, ili Mars osvetle večernje nebo.
<BR>&nbsp;&nbsp;&nbsp;&nbsp;&nbsp;Bilo je to nešto drugo.
<BR>&nbsp;&nbsp;&nbsp;&nbsp;&nbsp;Njegov brod pao je na Sunce.
<BR>&nbsp;&nbsp;&nbsp;&nbsp;&nbsp;A Sunce je bilo veliko, i besomučno i nemilosrdno; i uvek je bilo na nebu i nisi mu mogao izmaći.
<BR>&nbsp;&nbsp;&nbsp;&nbsp;&nbsp;Tako je dugo vremena pošto je moj otac poginuo moja majka danju spavala i nije htela da izlazi. Doručkovali smo u ponoć, ručali u tri ujutru, a večerali u hladan i još mračan čas u šest ujutru. Odlazili smo na celonoćne predstave i išli na počinak sa izlaskom sunca.
<BR>&nbsp;&nbsp;&nbsp;&nbsp;&nbsp;I, dugo vremena, jedini dani kada smo izlazili u šetnju bili su dani kada je padala kiša i nije bilo sunca.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
