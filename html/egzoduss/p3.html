<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. ZOVE SE HOSAAN
<P>&nbsp;&nbsp;&nbsp;&nbsp;&nbsp;On lično je ova vrata bio zatvorio, iznutra, i zamandalio; to je bio poslednji postupak u procesu egzorcizma, a isterivač demona bio je on. Ali ako ova vrata (u senci, vrlo teško primetna, na bočnoj strani zgrade koja je nekad, davno, bila mantejon i za koju mnogi slabo obavešteni prolaznici nesumnjivo i sad misle da je mantejon) služe za ulazak mušterija koje ne žele da ih iko vidi kad dolaze kod Orhideje, onda bi trebalo da je u blizini neko ko će, na njegovo kucanje, doći. Po letnjoj navici, on prvo zažmirka, pa tek onda diže pogled da oceni kolika je širina sunca, koje se u ovo doba dana već sužavalo; ali nije bilo potrebe da žmirka, nebo je bilo prekriveno oblacima tamnim od kiše ili snega. Osim toga, sunce je bilo zaklonjeno i trivigauntskim vazdušnim brodom, koji je lebdeo iznad grada; imao je boju mumije.
<BR>&nbsp;&nbsp;&nbsp;&nbsp;&nbsp;On pokuca opet. Njegovi nosači spustili su nosiljku i sad su se odmarali. On poče razmišljati: sme li da rizikuje da ga oni vide kako kuca i lupa na jedna vrata, a iznutra se ne odaziva niko? Šta bi rekao komisionar Daždevnjak o posledicama koje takav događaj može imati na njegov prestiž i njegovu popularnost? Šta bi Usik rekao? Da li bi u tom slučaju glavna tema razgovora u gradu postalo to, umesto rata?
<BR>&nbsp;&nbsp;&nbsp;&nbsp;&nbsp;Smeškao se ovoj misli, kada se vrata otvoriše. Pred njim je bila jedna mala, sasvim neprivlačna žena, preko čije je prosede kose bila vezana izbledela krpa. "Uđ... oh. Ovde nije više to, patera."
<BR>&nbsp;&nbsp;&nbsp;&nbsp;&nbsp;"Ja sam Orhidejin duhovni savetnik", reče joj Svila čvrsto. "Pusti me unutra." Žena uzmače; on zakorači unutra, zatvori vrata za sobom i zamandali ih. "Vodi me do nje."
<BR>&nbsp;&nbsp;&nbsp;&nbsp;&nbsp;"Ja ovde čistim." Pogledom je odmeravala Oreba, sa neodobravanjem.
<BR>&nbsp;&nbsp;&nbsp;&nbsp;&nbsp;Svila, u sebi, priznade da bi ovom mantejonu dobro došlo čišćenje. Diže pogled, nakratko, ka pozornici, da vidi da li je nova pozadinska kulisa jednako svetogrdna kao ona ranija koju je on svojevremeno sasekao na komade; uveri se, sa nelogičnim zadovoljstvom, da je samo nepristojna.
<BR>&nbsp;&nbsp;&nbsp;&nbsp;&nbsp;"Ona će biti u svojoj sobi, al možda još nije ustala."
<BR>&nbsp;&nbsp;&nbsp;&nbsp;&nbsp;"Vodi me do nje", ponovi on, pa dodade: "Odmah!"
<BR>&nbsp;&nbsp;&nbsp;&nbsp;&nbsp;"Al da kucam ja neću", reče mala žena, delujući zaplašeno.
<BR>&nbsp;&nbsp;&nbsp;&nbsp;&nbsp;"Dobro, nije bitno", reče on i progura se pored nje, napred. "Pamtim ja kako se ide donde." Krupnim koracima pođe preko mantejonskog dvorišta; u skočnom zglobu osećao je samo vrlo mali bol, pa i to tek povremeno. Na onom stepeniku sedeo je onda i razgovarao sa Mošusom. Mošus je mrtav, sada. Uspomena na Mošusovo lice u mukama.
<BR>&nbsp;&nbsp;&nbsp;&nbsp;&nbsp;Dvorište, iako napušteno, nije bilo 'prazno', po njemu su bili razbacani ostaci hrane koje su kljucali, nastojeći jedni druge da oteraju, golubovi i vrane; puno boca, prosutog pića, slomljenog stakla. Oreb je, veći od najveće vrane, očarano gledao taj prizor, naginjao i okretao glavu.
<BR>&nbsp;&nbsp;&nbsp;&nbsp;&nbsp;Na onom drvenom stepeništu ležao je, ne tako davno, Fidejin nagi leš. Nije imalo smisla danas gledati jesu li se zadržali tragovi krvi, niti ih preskakati ako jesu. Svila se poče penjati, pogleda odlučno usmerenog ka galeriji, gore.
<BR>&nbsp;&nbsp;&nbsp;&nbsp;&nbsp;Kako je jaka tada bila njegova vera! Onaj Svila bi se sad već uveliko molio, uveren bez imalo sumnje, kao dete, da bogovi čuju svaku reč; prvo bi uputio jednu molitvu Molpi, pošto je ona pokroviteljka ovog dana u nedelji; zatim bi se pomilio Pesu, a Pes je, međutim, jednako mrtav kao što su i Ždral, Fideja i Mošus. Ali ponajviše bi se onaj donedavni Svila molio Izvanašu, iako ga je Izvanaš upozorio na to da mu neće slati nikakvu pomoć.
<BR>&nbsp;&nbsp;&nbsp;&nbsp;&nbsp;Pa ipak, taj Izvanaš došao je da ga isceli kad je on, Svila, ležao na domaku smrti. Osim toga, Izvanaševe tačne reči glasile su ne da pomoći neće biti, nego da Svila ne treba da očekuje nikakvu pomoć - što nije sasvim isto.
<BR>&nbsp;&nbsp;&nbsp;&nbsp;&nbsp;Obodren ovim mislima, on produži hod škriputavom galerijom do onih vrata koja je Ždral svojevremeno otvorio kad je dolazio da pregleda Fidejino telo. On pruži ruku da ih otvori, ali otvoriše se sama, iznutra.
<BR>&nbsp;&nbsp;&nbsp;&nbsp;&nbsp;On poče da trepće zapanjeno; udahnu vazduh šumno. Oreb, koga je malo šta iznenađivalo, zazvižda, pa reče: "Dravo, mala."
<BR>&nbsp;&nbsp;&nbsp;&nbsp;&nbsp;"Zdravo, Orebe. Zdravo, patera. Svi blagoslovi vama dvojici, u ovo popodne, i to sve, već, redom."
<BR>&nbsp;&nbsp;&nbsp;&nbsp;&nbsp;Svila se nasmeši i nađe da mu je osmehivanje lakše nego što je očekivao; a ne bi se ni imalo šta dobiti, naravno, grdeći je. "Šenila, drago mi je što te vidim. Pitao sam se gde si. Poslao sam ljude da traže tebe i Njorku."
<BR>&nbsp;&nbsp;&nbsp;&nbsp;&nbsp;"Mislio si da sam završila sa ovim." Izraz na njenom grubom licu ravnih, pljosnatih obraza bio je takav da ga ni u kom slučaju nije bilo lako pročitati, a njene reči zvučale su nezadovoljno.
<BR>&nbsp;&nbsp;&nbsp;&nbsp;&nbsp;"Nadao sam se da jesi", reče Svila obazrivo. "I sad se nadam da jesi - i da je ono sinoć bila poslednja noć." Ali ako bogovi ne mare za to, zašto bi njemu bilo stalo? On odgurnu tu misao od sebe.
<BR>&nbsp;&nbsp;&nbsp;&nbsp;&nbsp;"Niko nije došo sinoć, patera. Nije bilo posla ni za druge cupi. Ti sad misliš, rđa, a? Znam po načinu na koji me gledaš. Ne, nisam je uzimala još od one sahrane. Uđi, uđi." Ona zakorači unazad i u stranu.
<BR>&nbsp;&nbsp;&nbsp;&nbsp;&nbsp;Svila uđe u sobu, dobro pazeći da izbegne njene isturene sise.
<BR>&nbsp;&nbsp;&nbsp;&nbsp;&nbsp;"E, sad se ti pitaš koliko će to potrajati. Pitam se i ja. Nisi znao da sam prava pravcijata čitateljka misli, a?" Ona se osmehnu, a on, od tog osmeha, požele da je zagrli.
<BR>&nbsp;&nbsp;&nbsp;&nbsp;&nbsp;Umesto da je zagrli, samo klimnu glavom. "Veoma dobro zapažaš. Da, to sam se pitao."
<BR>&nbsp;&nbsp;&nbsp;&nbsp;&nbsp;Oreb oseti da je dovoljno dugo bio izostavljen iz razgovora. "De Njor-ka?"
<BR>&nbsp;&nbsp;&nbsp;&nbsp;&nbsp;"Ne znam gde je Njorka. Želiš da budeš u mojoj sobi, patera? Pa, onda sedi, da popričamo kao onomad."
<BR>&nbsp;&nbsp;&nbsp;&nbsp;&nbsp;"Moram razgovarati sa Orhidejom, ali ako želiš da popričamo i nas dvoje, može."
<BR>&nbsp;&nbsp;&nbsp;&nbsp;&nbsp;"Nismo u obavezi. Ništa, idemo, ona se verovatno već obukla, manje-više. Njena soba je onamo." Šenila ga povede jednim hodnikom koga se Svila sećao samo mutno. "Možda bih mogla da svratim kod tebe sutra, na razgovor? Ali ti više nisi na onom mestu u Ulici sunca, a?"
<BR>&nbsp;&nbsp;&nbsp;&nbsp;&nbsp;"Nisam", reče Svila, "ali ću da svratim tamo, čim odem odavde. Da li bi volela sa mnom?" Pošto Šenila nije odgovorila, on dodade: "Imam nosiljku; nastojao sam da što manje opterećujem skočni zglob."
<BR>&nbsp;&nbsp;&nbsp;&nbsp;&nbsp;Bila je šokirana. "Pa, ne možeš ti sebi dozvoliti da te ljudi vide sa mnom!"
<BR>&nbsp;&nbsp;&nbsp;&nbsp;&nbsp;"Spustićemo zavese."
<BR>&nbsp;&nbsp;&nbsp;&nbsp;&nbsp;"U tom slučaju moći ćemo da razgovaramo i u nosiljci, a? Važi."
<BR>&nbsp;&nbsp;&nbsp;&nbsp;&nbsp;I Svila je, u međuvremenu, doneo jednu odluku. "Voleo bih da budeš uz mene dok razgovaram sa Orhidejom. Važi?"
<BR>&nbsp;&nbsp;&nbsp;&nbsp;&nbsp;"Sigurno, ako me želiš." Ona stade pred Orhidejinim vratima. "Nadam se, samo, da je nećeš razbesneti."
<BR>&nbsp;&nbsp;&nbsp;&nbsp;&nbsp;Pomišljajući na strah one male žene u prizemlju, Svila pokuca. "Jesi li nameravala baš sad da iziđeš u grad, Šenila? Možemo se dogovoriti za susret u neko kasnije vreme, ako je sad nepogodno."
<BR>&nbsp;&nbsp;&nbsp;&nbsp;&nbsp;Ona odmahnu glavom. "Videla sam te kroz moj prozor, pa sam nabacila ovu haljinu, to je sve."
<BR>&nbsp;&nbsp;&nbsp;&nbsp;&nbsp;Orhidejina vrata se otvoriše. Orhideja se, u crnom penjoaru koji je Svilu živo podsetio na onaj ružičasti koji je nosila kad je primila njega i Ždrala, zablenula otvorenih usta u njega.
<BR>&nbsp;&nbsp;&nbsp;&nbsp;&nbsp;On otrže pogled od velikih praznina u njenoj odeći. "Mogu li popričati s tobom kad dovršiš oblačenje, Orhidejo? Hitno je; inače te ne bih uznemiravao."
<BR>&nbsp;&nbsp;&nbsp;&nbsp;&nbsp;Debela žena uzmače; kretala se kao da je ošamućena.
<BR>&nbsp;&nbsp;&nbsp;&nbsp;&nbsp;"Hajde, patera", reče mu Šenila i pođe ispred njega, unutra. "Može ona da nabaci nešto da se malo bolje umota." Orhideji Šenila reče: "On je zeznuo nogu, sećaš se? Trebo bi da sedi."
<BR>&nbsp;&nbsp;&nbsp;&nbsp;&nbsp;Orhideja se pribrala dovoljno da povuče čipkaste rubove penjoara jedan drugome u susret, na pokrivajući taj način mesnate obline koje su se morale opet pojaviti onog trenutka kad ona ispusti penjoar iz ruku. "Ja... ti si Kalde, sada. Novi. Svi pričaju o tebi."
<BR>&nbsp;&nbsp;&nbsp;&nbsp;&nbsp;Oreb se javi da to potvrdi. "Riča Svi-la!"
<BR>&nbsp;&nbsp;&nbsp;&nbsp;&nbsp;"Bojim se da jesam. Ali ipak sam isti onaj čovek. Potrebna mi je tvoja pomoć."
<BR>&nbsp;&nbsp;&nbsp;&nbsp;&nbsp;Šenila čvrsto reče: "Izvoli, sedi, patera."
<BR>&nbsp;&nbsp;&nbsp;&nbsp;&nbsp;"Da, oh, da, sedi, sedi. Da l' da te zovem Kalde ili patera?"
<BR>&nbsp;&nbsp;&nbsp;&nbsp;&nbsp;"Ja bih, ipak, radije da stojim dokle god ti i Šenila stojite. Mogu li reći da mi je zadovoljstvo videti te ponovo? Vas obe. Tragao sam za Šenilom, kao što joj i rekoh; u međuvremenu sam upoznao toliko novih ličnosti - komisionare u Juzgadou, i tako dalje - da mi vas dve dođete kao stare prijateljice."
<BR>&nbsp;&nbsp;&nbsp;&nbsp;&nbsp;"Dobre prijateljice", reče Šenila, sevši brzo na kauč prekriven zelenim somotom. "Nikad neću zaboraviti kako si se usprotivio komisionarima kod Krva." Ona se okrete Orhideji. "O tome sam ti pričala, je l' tako?"
<BR>&nbsp;&nbsp;&nbsp;&nbsp;&nbsp;"Jest, ali, Kalde, ja nisam mislila da ću te ikada više videti. Mislim, ne da razgovaramo."
<BR>&nbsp;&nbsp;&nbsp;&nbsp;&nbsp;On odmah uluči priliku. "Videla si me kad smo se Zumbula i ja vozili kroz grad, a i mi smo videli tebe. Jesi li od tada videla Zumbulu?"
<BR>&nbsp;&nbsp;&nbsp;&nbsp;&nbsp;Sevši uz Šenilu, Orhideja odrečno odmahnu glavom.
<BR>&nbsp;&nbsp;&nbsp;&nbsp;&nbsp;Svila zahvalno sede. "Ne mislim joj ništa nažao - ni najmanje. Naprosto želim da je nađem."
<BR>&nbsp;&nbsp;&nbsp;&nbsp;&nbsp;"Sigurna sam da ti nemaš ništa protiv nje, Kalde. Kazala bih ti kad bih znala."
<BR>&nbsp;&nbsp;&nbsp;&nbsp;&nbsp;Šenila reče: "Mene ćeš pitati već kroz koji trenutak. Ne pamtim kad sam poslednji put videla našu Zu, ali bilo je davno. Možda dva meseca. Možda i više."
<BR>&nbsp;&nbsp;&nbsp;&nbsp;&nbsp;"Nema mala?" upita Oreb.
<BR>&nbsp;&nbsp;&nbsp;&nbsp;&nbsp;Svila okrete glavu da ga pogleda. "Šenila je, zapravo, samo jedna od osoba koje smo pokušavali da nađemo. Ja se nadam da ću sada saznati bar nešto o ostalima."
<BR>&nbsp;&nbsp;&nbsp;&nbsp;&nbsp;"Zvaću te Kalde", saopšti Orhideja. "Nekako mi je lakše tako. Bio je ovde jedan zelembać, raspitivo se o Zumbuli. Jesi to znao?"
<BR>&nbsp;&nbsp;&nbsp;&nbsp;&nbsp;"Ja sam ga i poslao, barem posredno."
<BR>&nbsp;&nbsp;&nbsp;&nbsp;&nbsp;"I za Šen je pito. I za Njorku." Orhideja pogleda Šenilu, kao da se plaši da ne odaje suviše.
<BR>&nbsp;&nbsp;&nbsp;&nbsp;&nbsp;"Ali vi mu niste ništa rekle. Ne mogu vam zameriti na tome. Na vašem mestu, verovatno bih i ja učinio isto."
<BR>&nbsp;&nbsp;&nbsp;&nbsp;&nbsp;Orhideja ustade, što njoj nije išlo baš lako. "Zaboravljam moje lepo vaspitanje. Da l' bi voleo čašu vina? Pamtim ono kad si mi reko da ti je žao što imaš samo vodu, a ja sam tad htela stvarno samo vodu. I ti si mi doneo, a bila je stvarno dobra voda. Imaš dobar bunar, ti."
<BR>&nbsp;&nbsp;&nbsp;&nbsp;&nbsp;"Ne bih vina, hvala. Rekla si pripadniku Garde koji je došao ovamo da ne znaš gde su Zumbula, Šenila i Njorka. Znam da si mu morala to reći, jer, da si mu ikakve informacije dala, one bi bile prenete meni i bilo bi mi rečeno iz kog su izvora. Kao što rekoh, veoma je verovatno da bih i ja postupio isto kao i ti, da sam bio na tvom mestu. Danas, po podne, palo mi je na um da bi ti mogla reći nešto više meni, lično, nego nekome koga ne poznaješ i u koga nemaš poverenja; zato sam, evo, tu. Pretpostavljam da je Šenila bila već ovde, kad je gardista došao da te ispituje. Je li to bilo juče?"
<BR>&nbsp;&nbsp;&nbsp;&nbsp;&nbsp;Orhideja klimnu glavom. Šenila reče: "Ja sam kriva za to, patera. Ja sam je zamolila da ne kazuje nikom." Sledećih pet-šest sekundi ćutala je, samo grickajući donju usnu. "Zbog onog drugog čoveka. Znaš na koga mislim, patera? Bio je i on kod Krva, ali nije ubijen kao taj debeljko. Onaj visoki čovek. Video me je i čuo moje ime."
<BR>&nbsp;&nbsp;&nbsp;&nbsp;&nbsp;Svilin kažiprst iscrtavao je, vrhom, male krugove na njegovom obrazu. "Smatraš li da je o tebi znao dovoljno da preduzme potragu za tobom ovde?"
<BR>&nbsp;&nbsp;&nbsp;&nbsp;&nbsp;"Ne znam. Pokušala sam da se setim svega što je Krv rekao, i ne sećam se da je išta tako kazao. Ali možda je rekao nešto ranije, ili kasnije, ili sam, čak, čula pa zaboravila. Ali video me je i znao je ko sam."
<BR>&nbsp;&nbsp;&nbsp;&nbsp;&nbsp;"U tom slučaju", reče Svila polako, "iznenađuje me da si se vratila ovamo."
<BR>&nbsp;&nbsp;&nbsp;&nbsp;&nbsp;Orhideja nasu čašicu rakije. "Nije joj to tako glupo kao što ti misliš, Kalde. Ako bi neko naišao, mi bismo joj rekli, pa bi imala vremena da se sakrije. Tako smo učinili kad je naišo zelembać, jelda, Šan?"
<BR>&nbsp;&nbsp;&nbsp;&nbsp;&nbsp;"To je tako, patera. A i morala sam, manje-više sam morala. Nisam imala para uopšte..."
<BR>&nbsp;&nbsp;&nbsp;&nbsp;&nbsp;"O tome moram popričati s tobom; podseti me kad pođemo."
<BR>&nbsp;&nbsp;&nbsp;&nbsp;&nbsp;"Osim što sam imala nešto malo ovde, a tu mi je i nakit, osim ovog prstena." Ona podiže ruku i pokaza prsten, na kome se rubin žario kao da je tog trenutka ispao iz kovačevog ognjišta. "Mislim da vredi gomilicu kartica, a isto misli i Orhideja."
<BR>&nbsp;&nbsp;&nbsp;&nbsp;&nbsp;Orhideja naglašeno zaklima glavom.
<BR>&nbsp;&nbsp;&nbsp;&nbsp;&nbsp;"Al sam ga dobila od Njorke, a njemu sam obećala da nikad neću da ga prodam. I stvarno neću. Pamtiš kad smo ti i ja pričali u prednjoj sobi one tvoje male kuće, patera?"
<BR>&nbsp;&nbsp;&nbsp;&nbsp;&nbsp;"Da, pamtim. Ali me iznenađuje da ti pamtiš."
<BR>&nbsp;&nbsp;&nbsp;&nbsp;&nbsp;"Pa, u početku nisam pamtila, ali mi se posle nekog vremena vratilo. Hoću da kažem, imala sam na sebi moje najbolje komade, minđuše od žada i ogrlicu, ali se to izgubilo u isto vreme kad i moja dobra vunena haljina."
<BR>&nbsp;&nbsp;&nbsp;&nbsp;&nbsp;Svila klimnu glavom. "Patera Ustavica rekao je da je Mejtera Nana naterala Krva da ti da onu od šenila, koju si tamo obukla."
<BR>&nbsp;&nbsp;&nbsp;&nbsp;&nbsp;"Aha. Ispričaću ti neki drugi put kako sam izgubila onu drugu i moju ogrlicu. Ali htedoh reći da su me od tih minđuša bolele uši, dole u tunelu. Skinula sam ih i dala sam ih Njorki, a on ih je stavio u džep." Zaćutala je, ali su se njena prsa uzdizala i spuštala dramatično.
<BR>&nbsp;&nbsp;&nbsp;&nbsp;&nbsp;"Kad nađem Njorku, podsetiću ga da ti ih vrati."
<BR>&nbsp;&nbsp;&nbsp;&nbsp;&nbsp;"Nešto treba da ti kažem o njemu. Nećeš poverovati, al ja ću ti svejedno reći. Al ne sad."
<BR>&nbsp;&nbsp;&nbsp;&nbsp;&nbsp;"U redu. Kaži mi kad budeš smatrala da treba." Svila se opet okrete Orhideji. "Dozvoli mi da pitam ponovo. Znaš li gde je Zumbula? Imaš li ikakvu ideju o tome?"
<BR>&nbsp;&nbsp;&nbsp;&nbsp;&nbsp;Odmahnuvši glavom, Orhideja dade svoju čašicu rakije Šenili. "Popij, biće ti bolje." Oslobođeni čašice, Orhidejini prsti, sa mnoštvom prstenja, počeše da se grče. "Patera, meni je potrebna jedna usluga, i to mi je veoma, veoma potrebna. Još od kad sam te videla ispred vrata, pokušavam da smislim kako da te pitam. Kad bih znala išta što bi ti pomoglo da nađeš Zu, rekla bih ti odma i onda bih pitala. Al ne znam. Ali imam dobre veze, ljude koji znaju mesta za koja zelembaći nikad nisu čuli. Zvaću ih što pre budem mogla."
<BR>&nbsp;&nbsp;&nbsp;&nbsp;&nbsp;Oreb prelete sa Svilinog ramena na Šenilino. "De Njor-ka?"
<BR>&nbsp;&nbsp;&nbsp;&nbsp;&nbsp;"Upravo tako glasi moje pitanje", reče Svila. "Rekla si tom gardisti da ne znaš gde je Zumbula, i to je bila istina. Lagala si kad si mu rekla da ne znaš gde je Šenila. A Njorka?"
<BR>&nbsp;&nbsp;&nbsp;&nbsp;&nbsp;Orhideja odmahnu glavom. "Poslala sam ja dva-tri tipa da se raspituju. Kod njega su Šenini visuljci, to ona istinu kaže. Znamo da je tu negde. Razgovarali smo s momcima koji su ga videli. Je l' tako?"
<BR>&nbsp;&nbsp;&nbsp;&nbsp;&nbsp;Šenila klimnu glavom.
<BR>&nbsp;&nbsp;&nbsp;&nbsp;&nbsp;"Ali kao da niko ne zna gde on ćori. Jedan moj prijatelj mu je reko da ja oću da ga vidim, i Njorka je odgovorio: doći će možda, kasnije. Al nije došo." Orhideja se kucnu prstom po čelu. "Kažu da je malo šano-dušo. Priča svašta."
<BR>&nbsp;&nbsp;&nbsp;&nbsp;&nbsp;"Javi mi ako dođe, molim te. Važi? Čim dođe, tog trenutka."
<BR>&nbsp;&nbsp;&nbsp;&nbsp;&nbsp;"Sasvim, Kalde. Možeš se osloniš na to. Da ga i zadržim ovde dok ti ne dođeš?"
<BR>&nbsp;&nbsp;&nbsp;&nbsp;&nbsp;"Ostaće on", ubaci Šenila. "Biće u mojoj sobi."
<BR>&nbsp;&nbsp;&nbsp;&nbsp;&nbsp;"Da, hoću", reče Svila Orhideji. "Ti si meni ponudila nekoliko usluga, i ja hoću da ih iskoristim sve. Silno želim da znam gde se nalazi Zumbula. Želim takođe da znam gde je Njorka, a i da ga zadržiš kad dođe. Znam da je on nekada bio čest posetilac ovde. Kažeš da bi želela neku uslugu od mene. U čemu se sastoji?"
<BR>&nbsp;&nbsp;&nbsp;&nbsp;&nbsp;"Krv je mrtav. To kaže Šen, ali priča se i po gradu. Priča se - je l' sam mnogo zagazila?"
<BR>&nbsp;&nbsp;&nbsp;&nbsp;&nbsp;Šenila proguta gutljaj rakije. "Priča se da si ga ti ubio, patera. Tako su mi rekli neki ljudi u njegovoj kući pre nego što su borbe završene."
<BR>&nbsp;&nbsp;&nbsp;&nbsp;&nbsp;Orhideja ustade i zakorači ka Svili. "Ovo je moje." Glas joj je bio hrapav od emocija. "Ova moja kuća. Ali sam je kupila pomoću para koje mi je Krv dao, a morala sam da potpišem nešto."
<BR>&nbsp;&nbsp;&nbsp;&nbsp;&nbsp;Sa zakašnjenjem, ustade i Svila. "Šta je pisalo?"
<BR>&nbsp;&nbsp;&nbsp;&nbsp;&nbsp;"Ne znam. Bilo je to u njegovoj kući, onoj izvan grada. On je ponekad dolazio u grad da vidi ljude, ali najčešće je bilo drugačije, on te samo pozove, a ti odeš kod njega na razgovor. Ako mu je neka osoba simpatična, on pošalje lebdelicu po nju. Tako sam se prvi put u životu provozala letećim kolima."
<BR>&nbsp;&nbsp;&nbsp;&nbsp;&nbsp;Svila pomisli na svoje putovanje iz Krvove vile do mantejona u Sunčanoj. Klimnu glavom. "Da čujem dalje."
<BR>&nbsp;&nbsp;&nbsp;&nbsp;&nbsp;"Pričali smo, znaš, kakvu ću kuću osnovati, gde se nalazi, koliko je velika, kakve devojke sam već pripremila. Onda on izvuče jedan papir i kaže: potpiši ovo. Ja potpisala, a on je zavuko negde i dao mi pare. Tapiju sam dobila, tapija je na moje ime, al sad je on mrtav, a ja se pitam o onom papiru. Oću da zadržim ovu kuću. Kad bi je izgubila, to bi me ubilo. Sto posto. Nema više njega, i sad ja ne znam kako stojim, al bih se osećala mnogo bolje ako u mom uglu stoji i Kalde."
<BR>&nbsp;&nbsp;&nbsp;&nbsp;&nbsp;"Stoji." Svila pođe ka vratima. "Imaš moju reč, Orhidejo; ali sad moram ići. To jest, moramo, ako sa mnom ide i Šenila."
<BR>&nbsp;&nbsp;&nbsp;&nbsp;&nbsp;"Samo da uzmem kaput." Bila je već na nogama. "Nosiljka ti je pozadi? U Muzičkoj? Vidimo se tamo."
<BR>&nbsp;&nbsp;&nbsp;&nbsp;&nbsp;Dok je silazio, stvarajući potpeticama brzi zveket na stepenicima, Svila se nije uspevao setiti da li joj je potvrdio da je nosiljka tamo; štaviše, da li joj je išta odgovorio.
<BR>
<BR>&nbsp;&nbsp;&nbsp;&nbsp;&nbsp;"Ako nećete, oni vas neće terati", reče Njorka slušaocima. "Mislite da su bogovi gomila zelembaća? Ne teraju oni nikoga ni na šta. A i zašto bi? Kad hoće da ti učine uslugu, oni ti kažu: uradi tako i tako, zato što će ti to biti dobro, svideće ti se. A ako ti kažeš: ovo je nešto sumnjivo meni, oni ti odgovore: dobro, nema problema, daćemo nekom drugom. Sećate se Kipris? Nije rekla: idite na brdo i rešite sve ono tamo. Nego je rekla: ako oćete, idite, a ja ću držati ulicu. E, sad je tako. Nisam došo da teram nekoga na nešto. Nije ni Tartaros."
<BR>&nbsp;&nbsp;&nbsp;&nbsp;&nbsp;Jedan od slušalaca upita. "A šta treba sad da radimo?"
<BR>&nbsp;&nbsp;&nbsp;&nbsp;&nbsp;Slepi bog čija je šaka bila na Njorkinom ramenu prošaputa: "Reci mu da se priprema."
<BR>&nbsp;&nbsp;&nbsp;&nbsp;&nbsp;"Za početak, treba se spremate", reče Njorka. "Treba se navikavate na to da će idete na jedno novo mesto. Tamo će biti bolje, biće stvarno laćano, ali sva naša imovina koja je ovde ima da propadne. Tamo ni sunce neće biti isto, nego će biti kratko sunce, koje se nikad ne gasi. Treba da mislite o tome, i zato sam ja ovde, da počnete da mislite, ljudi. A evo šta da misliš: šta će poneseš, koga da povedeš. I, sa tim ljudima počni da razgovaraš polako. Ako si kao ja, trebaju ti prijatelji. Reci im. Svaki čovek treba da povede jednu ženu, i svaka žena da ima čoveka. Samo dečurlija ne mora imaju nikog."
<BR>&nbsp;&nbsp;&nbsp;&nbsp;&nbsp;Jedna žena sa velikim nosem povika: "Ovamo!" i Njorkini slušaoci mu okrenuše leđa i pođoše polako na tu stranu. Ubrzo su se rasporedili u dve kolone; u rukama su nosili spremne puške sa debelom municijom.
<BR>&nbsp;&nbsp;&nbsp;&nbsp;&nbsp;"Ovo je prošlo dobro", šapnu Tartaros.
<BR>&nbsp;&nbsp;&nbsp;&nbsp;&nbsp;"Nisu mi poverovali." Njorka umorno pođe nazad i nadole, u tunel; ali na ovom nivou tuneli su bili većinom otvoreni prema nebu. U njima su postojali zidovi, ali i vrata i prozori. Njorka ni sad nije imao jasan stav o tome da li je to dobro ili loše.
<BR>&nbsp;&nbsp;&nbsp;&nbsp;&nbsp;"Vera se u ljudima ukorenjuje sporo", prošaputa bog, "zbog čega ne treba žaliti. Neki su već učinili prvi korak, samo zbog tvog ubeđivanja."
<BR>&nbsp;&nbsp;&nbsp;&nbsp;&nbsp;Njorku ogreja osećaj zadovoljstva. "Ako ti misliš da je ono bilo dovoljno, ono što smo postigli tamo gore, ja se ne bunim. Nego, da l' da maznem nešto za jelo, za nju? Reko sam da oću."
<BR>&nbsp;&nbsp;&nbsp;&nbsp;&nbsp;"Moraš, takođe, maznuti što više kartica."
<BR>&nbsp;&nbsp;&nbsp;&nbsp;&nbsp;Njorka povede slepog boga oko leša jednog gardiste, na čijim očima i ustima se crnelo mnoštvo muva napola ukočenih od hladnoće. "Kad ti ne daš da ih ja trošim, Strašni Tartarose."
<BR>&nbsp;&nbsp;&nbsp;&nbsp;&nbsp;"Biće nam potrebno mnogo kartica, i to brzo. Zar ti ne objasnih?"
<BR>&nbsp;&nbsp;&nbsp;&nbsp;&nbsp;"Jesi, jesi objasnio, da osposobimo jedan šatl za sletanje." Njorka se nasmeši toj pomisli. "Čini mi se da jesi."
<BR>&nbsp;&nbsp;&nbsp;&nbsp;&nbsp;"E, dobro je. Tvoj um ozdravljuje. Kradi hranu, ako želiš, Njorka, ali kradi i kartice gde god stigneš."
<BR>
<BR>&nbsp;&nbsp;&nbsp;&nbsp;&nbsp;Dok se njihova nosiljka kretala laganim trkom niz Sunčanu ulicu, Šenila reče: "Volela bih da me ispovediš. Može ovde? da l' će dovoljno dugo potrajati vožnja?"
<BR>&nbsp;&nbsp;&nbsp;&nbsp;&nbsp;"Zavisi od toga koliko imaš da mi kažeš." Svila je bio izrazito svestan da je njen kuk pritisnut uz njegov. Priseti se jednog pravila po kome sibila ne sme da se vozi u nosiljci sa muškarcem; poče pomišljati da bi trebalo uvesti simetrično pravilo, a i sprovoditi ga strogo - da augur ne sme da se vozi u nosiljci sa ženom. "Svakako bi ispravnije bilo u mantejonu, gde ne bismo bili u vremenskoj stisci."
<BR>&nbsp;&nbsp;&nbsp;&nbsp;&nbsp;"Znaš čega se bojim? Da ne uskoči opet neka boginja u mene. Za Scilu znaš, je l' tako?"
<BR>&nbsp;&nbsp;&nbsp;&nbsp;&nbsp;"Razgovarao sam sa paterom Inkusom. On mi je rekao da si bila Scilom posednuta - to je bio jedan od razloga zbog kojih sam se toliko trudio da te nađem - i da je ona, kroz tebe, postavila njega za novog Prolokutora."
<BR>&nbsp;&nbsp;&nbsp;&nbsp;&nbsp;Šenila klimnu glavom; taj njen pokret izgledao je, u stešnjenom prostoru nosiljke, maltene sablasno. "Toga se sećam, pomalo. Ali on je o tome toliko pričao i pričao, kasnije, kad me je ona pustila, da je meni sad teško da se setim šta sam tačno rekla. To bi ti Njorka mogao kazati."
<BR>&nbsp;&nbsp;&nbsp;&nbsp;&nbsp;"Pitaću ga kad ga nađem; ali prolokutorstvo je briga Udruženja sveštenika, a ne civilne vlade. Drugim rečima, ja se za to ne pitam ništa više nego ma koji drugi sveštenik, a kao Kalde ne pitam se uopšte. Da li je Njorka bio jedina druga osoba prisutna?"
<BR>&nbsp;&nbsp;&nbsp;&nbsp;&nbsp;"Bio je i Keder, al on je mrtav."
<BR>&nbsp;&nbsp;&nbsp;&nbsp;&nbsp;"A, tako. Ja nisam hteo da pitam tog pateru o svedocima. Kao što sam rekao, to je tema koja mene dotiče samo kao jednog augura među mnogim drugim augurima. Moguće je da ja više uopšte i neću biti augur, kad ova stvar dospe pred sveštenstvo."
<BR>&nbsp;&nbsp;&nbsp;&nbsp;&nbsp;Silk je nekoliko trenutaka ćutao, gledajući rasplinuto pred sebe. "Ako je istinito to što taj patera tvrdi, a ja sam sklon da mu verujem, onda je stvarno velika nesreća što Scila nije svoju želju objavila u vreme kad su bili prisutni drugi auguri i sibile. Većina sveš..."
<BR>&nbsp;&nbsp;&nbsp;&nbsp;&nbsp;Šenila mu upade u reč. "Ne bih imala ništa protiv da opet bude Kipris. Ali Scila je bila stvarno gruba. Tako sam izgubila haljinu, a i ogrlicu od žada. Ma, pošla bih ja na jezero da je potražim, ali sam prilično sigurna da ju je neko već našo. Nego, vidi, je l' ne možemo mi to i na nekom drugom mestu, koje nije mantejon? Kipris me ukebala kad sam bila u mantejonu, a Scila kad sam bila u njenom svetilištu na jezeru. Pokušaću da se držim malo podalje od takvih mesta, neko vreme."
<BR>&nbsp;&nbsp;&nbsp;&nbsp;&nbsp;"A, to ti misliš. Pa, čuj, ako ne gledaš ka svetom prozoru, ne možeš biti posednuta - tako je, bar, Kipris nagovestila." On se, prekasno, seti da u Scilinom svetilištu na jezeru Limni nema svetog prozora. "Moguće je, naravno, da postoje i neka druga sredstva", nastavi on sakato, "ili da je samo Kipris ograničena na taj način."
<BR>&nbsp;&nbsp;&nbsp;&nbsp;&nbsp;"Zar vas muške nikad ništa ne posedne?"
<BR>&nbsp;&nbsp;&nbsp;&nbsp;&nbsp;"Dešava se to, itekako. Štaviše, muškarci mnogo češće bivaju posednuti; tako je, bar, navedeno u hrazmološkim Spisima. Muškarce obično posedaju muški bogovi, kao što su Pes, Tartatos, Hieraks i Izvanaš, ili sporedna muška božanstva kao Katamit. Tako je i sa prosvetljenjem. Mene je prosvetlio Izvanaš; nije Pes, mada izgleda da se u narodu priča da je to bio Pes." Silk propusti da napomene da je Pes mrtav.
<BR>&nbsp;&nbsp;&nbsp;&nbsp;&nbsp;"Pitala sam zato što..."
<BR>&nbsp;&nbsp;&nbsp;&nbsp;&nbsp;Njihova nosiljka stade, spuštena blago na neravnu površinu ulice. Oreb odgurnu zavesu kljunom i nestade.
<BR>&nbsp;&nbsp;&nbsp;&nbsp;&nbsp;"Zadržaću se duže unutra", reče Svila glavnom nosaču. "Možda bi najbolje bilo da vam platim sad."
<BR>&nbsp;&nbsp;&nbsp;&nbsp;&nbsp;Šef nosača se trapavo nakloni, neprestano motreći, iskosa, šta rade njegovi ljudi, koji su pomagali Šenili da iziđe iz nosiljke. "Čekaćemo mi, Kalde. Nije nam teško."
<BR>&nbsp;&nbsp;&nbsp;&nbsp;&nbsp;Svila izvadi novčanik. "Mogu li vam dati nešto da se osvežite dok čekate?"
<BR>&nbsp;&nbsp;&nbsp;&nbsp;&nbsp;"Neka, hvala, ne treba." Šef nosača je uzmicao.
<BR>&nbsp;&nbsp;&nbsp;&nbsp;&nbsp;"Kako god želite."
<BR>&nbsp;&nbsp;&nbsp;&nbsp;&nbsp;Baštenska kapija bila je otključana; Silk je otvori i propusti Šenilu da uđe prva. "A ja se uplašila da im ne daš nešto mnogo", šapnu ona, prolazeći pored njega, "Pa da se ponapijaju."
<BR>&nbsp;&nbsp;&nbsp;&nbsp;&nbsp;Time je objašnjeno zašto je vođa nosača odbio novac, reče Svila sebi, zatvarajući kapiju; ne dolazi u obzir da nosači Kaldeove nosiljke budu pijani. On načini mentalnu zabelešku da ubuduće uzima u obzir sklonost nižih klasa ka preteranom piću.
<BR>&nbsp;&nbsp;&nbsp;&nbsp;&nbsp;"Ima li tu ikoga?" reče Šenila. Osvrtala se, zavirivala u senicu od letvica i puzavica izgrađenu u dvorištu, gledala prema bunarima, prema trnastim žbunovima sa bobicama, prema svenulim žbunićima paradajza pod prozorima mantejona; gledala je i sasušenu smokvu, i kruškicu na kojoj više nije bilo nijednog lista, pa i okopanu zemlju crnicu gde je Mejtera Mermer nekad imala nekakve, makar i sasvim slabe, leje sa povrćem.
<BR>&nbsp;&nbsp;&nbsp;&nbsp;&nbsp;"U ovom trenutku? Ne znam. Pretpostavljam da je patera Gulo još na bojnom polju - ili, bar, nadzire ono što je ostalo od Erneove brigade. Mejtera Mermer je verovatno u kenobi; to ćemo ustanoviti kad te ja ispovedim i kad sa time svršimo."
<BR>
<BR>&nbsp;&nbsp;&nbsp;&nbsp;&nbsp;"Nećeš nas dugo držati sa šačicom ljudi", reče Mejtera Nana Pauku. "Pukovnik Bizon ima ih pet stotina."
<BR>&nbsp;&nbsp;&nbsp;&nbsp;&nbsp;Pauk se tiho nasmeja. Ime mu je, kao što je ona još pre pola sata zaključila, odgovaralo dobro, i predobro; podsećao ju je, stvarno, na debelog, dlakavog pauka koji posmatra svoju mrežu u nekom prljavom kutku.
<BR>&nbsp;&nbsp;&nbsp;&nbsp;&nbsp;Kvecal reče: "Ovaj nas vodi dole, u tunele."
<BR>&nbsp;&nbsp;&nbsp;&nbsp;&nbsp;Dok je on to još govorio, Pauk otvori jedna vrata. Ukaza se niz stepenika, grubo isklesanih, koji su vodili naniže, u tamu. "A ti znaš za tunele, matori?"
<BR>&nbsp;&nbsp;&nbsp;&nbsp;&nbsp;"Pa, iz njih sam izišao, maločas. Jesi li čuo kad sam rekao Potou da sam razgovarao sa Lorisom?"
<BR>&nbsp;&nbsp;&nbsp;&nbsp;&nbsp;"Za tebe je on savetnik Poto." Pauk im pokretom ruke, u kojoj je držao pištolj igličar, pokaza da krenu. Bio je dve pune glave viši od njih dvoje. "Aj sad silazite dole, lepo sami, da ne bih ja morao nekog da poguram nogom u dupe."
<BR>&nbsp;&nbsp;&nbsp;&nbsp;&nbsp;"Ja ne mogu hodati brzo, sine moj", reče Kvecal, teturavo polazeći prema stepeništu. "Zbog mene će svi spori biti."
<BR>&nbsp;&nbsp;&nbsp;&nbsp;&nbsp;U njegovom drhtavom glasu Mejtera Nana oseti neku notu koja joj dade iracionalnu nadu. "Devetoro velikih bogova kazne svaku nepravdu nanetu augurima i sibilama", upozori ona Pauka, "a njihova osveta je brza i strašna. A šta bi tek mogli učiniti nekome ko zlostavlja Prvog govornika, užasavam se i da pomislim."
<BR>&nbsp;&nbsp;&nbsp;&nbsp;&nbsp;Pauk se isceri, pokazujući zube neobično krive. "Pa ti se užasavaj, slobodno se ti užasavaj, generalice. Zato nemoj da gurneš matorog i da potrčiš preko njega. Ajde, sad, življe. Ovaj visoki ide iza tebe, a ja iza njega. Idemo da svi lepo čekamo dok savetnik Poto i moja družina ne donesu njegovo mrtvo telo."
<BR>&nbsp;&nbsp;&nbsp;&nbsp;&nbsp;Ona pođe niz stepenice, pridržavajući se jednom rukom za drvenu 'ogradu', to jest rukodržač duž stepeništa; činilo se da je i prljav i nepouzdan. Ustavica, iza nje, reče: "Ovo je ono gde, je li, molim te. Gde je, hm, Kalde. Onaj podrum, u kome, ovaj..."
<BR>&nbsp;&nbsp;&nbsp;&nbsp;&nbsp;"Narednik Pesak", reče mu ona. Tupo sjaktanje koje je bilo Kvecalova ćelava glava nestalo je u tami; ona ubrza korak, iako su stepenici bili visoki, a ona uplašena da će se stropoštati niz njih. "Narednik Pesak držao je ovde Kaldea, šest sati ili duže. Ispričao mi je on to."
<BR>&nbsp;&nbsp;&nbsp;&nbsp;&nbsp;Ustavica nalete na nju s leđa. "Pardon! Heh, gurnuo..."
<BR>&nbsp;&nbsp;&nbsp;&nbsp;&nbsp;"Ajde dalje", zareža Pauk.
<BR>&nbsp;&nbsp;&nbsp;&nbsp;&nbsp;Zvuci njihovih glasova aktivirali su tupe zelene svetiljke, nešto dalje u hodniku; u polumraku je razaznala redove polica sa nekim prašnjavim teglama, i nešto što je ličilo na napuštenu mašineriju. Nehotice promrmlja: "Nema ga."
<BR>&nbsp;&nbsp;&nbsp;&nbsp;&nbsp;Pauk je to čuo. "Nema - koga?"
<BR>&nbsp;&nbsp;&nbsp;&nbsp;&nbsp;"Njegove svesnosti." Zastala je, počela govoriti preko ramena. "Pogledaj i sam. Trebalo bi da je na ovom stepeniku ispred mene, ali nije." Pri toj poslednjoj reči, blistava ptica zvana nada zapeva u njenom srcu.
<BR>
<BR>&nbsp;&nbsp;&nbsp;&nbsp;&nbsp;"Tu li si!" uzviknu Mejtera Mermer videći Svilu, koji je upravo izlazio iz hladne privatnosti senice; kroz puzavice, gusto upletene u rešetku od letvica, zaista se nije moglo videti ko je unutra. "Neki čovek je došao, patera. Traži tebe. Ja sam rekla da nisi tu, ali on kaže da je tvoja nosiljka na Sunčevoj."
<BR>&nbsp;&nbsp;&nbsp;&nbsp;&nbsp;Svila uzdahnu. "Ovako je još od Fejdana. Nema sumnje da je došao zbog nečeg izuzetno hitnog."
<BR>&nbsp;&nbsp;&nbsp;&nbsp;&nbsp;"To i on reče, patera." Mejtera Mermer zaklima glavom energično. Njeno metalno lice blistalo je u sivoj svetlosti dana. "A sigurno i jeste važno. Došao je letelicom."
<BR>&nbsp;&nbsp;&nbsp;&nbsp;&nbsp;Šenila iziđe, i njen osmeh pretvori se u zurenje. "Zdravo Mejtera. Šta ti je bilo s rukom?"
<BR>&nbsp;&nbsp;&nbsp;&nbsp;&nbsp;"Baš lepo od tebe što pitaš!" Ona mahnu patrljkom. "Moja ruka je u dobrom stanju, kćeri. Čuvam je u ladici, umotanu u čist peškir. Ali ostali... Treba da pođemo, patera. On te čeka ispred kenobe. Došao je kroz baštu i pokucao na vrata tvoje stambene zgrade. Mislila sam da traži pateru Guloa."
<BR>&nbsp;&nbsp;&nbsp;&nbsp;&nbsp;"Ja sam ispovedao Šenilu", objasni Svila. "Bojim se da ga nismo čuli."
<BR>&nbsp;&nbsp;&nbsp;&nbsp;&nbsp;"Ja jesam", saopšti Šenila, "ali mislila sam da je to na ulici. Začulo se dok sam ti govorila o..." On je ućuta, pokazavši prst ispred usta.
<BR>&nbsp;&nbsp;&nbsp;&nbsp;&nbsp;"Zove se Hosaan", nastavi Mejtera Mermer. "Mislim da je stranac, ali on kaže da te poznaje. Kaže da te je jednom prilikom vozio, i da je bio na brodu s tobom na jezeru. Pa, gde ćeš sad?... A, zaboravila sam. On ne može proći tamo."
<BR>&nbsp;&nbsp;&nbsp;&nbsp;&nbsp;Te poslednje reči uputila je Svilinim leđima koja su već odlazila. Svila je trčao, mada je pri tom i ćopao; zašavši u uzani prostor između severozapadnog ugla mantejona i jugozapadnog ugla kenobe, on nestade.
<BR>&nbsp;&nbsp;&nbsp;&nbsp;&nbsp;"Postoji jedna kapija", objasni Mejtera Mermer Šenili, "koja omogućava prolaz iz Srebrne ulice u dečje igralište. Ali ti i ja možemo kroz kenobu."
<BR>&nbsp;&nbsp;&nbsp;&nbsp;&nbsp;Ona se pope na prag i otvori kuhinjska vrata. "Moja unuka je tu, unutra. Upravo sam joj spremila da nešto prezalogaji, kad sam videla tog čoveka. Poznaješ li ti nju?"
<BR>&nbsp;&nbsp;&nbsp;&nbsp;&nbsp;"Tvoju unuku?" Šenila zavrte glavom odrečno.
<BR>&nbsp;&nbsp;&nbsp;&nbsp;&nbsp;"Možda bi i tebi prijalo malo kuvane govedine?" Mejtera Mermer stiša glas. "Ja mislim da je za nju dobro da razgovara sa drugim biološkim devojkama. Ona je bila, hm, zaklonjena od sveta, mislim da se to može tako reći. A pateri imam nešto da kažem pre nego što taj čovek ode s njim. Imam da zatražim od njega jednu uslugu, veoma veliku, veoma veliku."
<BR>
<BR>&nbsp;&nbsp;&nbsp;&nbsp;&nbsp;Na Srebrnoj ulici, Svila je već razgovarao sa 'tim čovekom'. "Za tobom nisam tragao", reče on. "Bilo je to glupo od mene, neverovatno glupo. Poslao sam gardiste da pročešljavaju grad, u potrazi za tobom i za još nekim ljudima, a tebe sam potpuno smetnuo s uma."
<BR>&nbsp;&nbsp;&nbsp;&nbsp;&nbsp;"Možemo razgovarati u mojoj lebdilici, Kalde." Hosaan je bio sitan, mršav, sa vrlo budnim očima. "Imaćemo više privatnosti, a i sklonićemo se sa ovog vetra."
<BR>&nbsp;&nbsp;&nbsp;&nbsp;&nbsp;"Hvala." Svila ukorači u letelicu i dopusti sebi da utone u fotelju obloženu crnom štavljenom kožom.
<BR>&nbsp;&nbsp;&nbsp;&nbsp;&nbsp;Poluprozirni 'krov' letelice podiže se, sa prigušenim uzdahom, i sklopi se iznad njih. Naleti ledenog vetra koji je uporno kažnjavao Viron prestadoše, bar za njih dvojicu.
<BR>&nbsp;&nbsp;&nbsp;&nbsp;&nbsp;"Da su tvoji gardisti potražili mene, našli bi me." Hosaan se nasmeši, zauzevši svoje mesto, vozačko, na prednjem sedištu. "Ove stvarčice nije lako sakriti."
<BR>&nbsp;&nbsp;&nbsp;&nbsp;&nbsp;"Pretpostavljam da nije. Pojurio sam da te vidim čim sam shvatio ko si, zato što hoću da te pitam gde je Zumbula. Ti si nju dovezao u Erminov hotel na hieragdan, na susret sa mnom."
<BR>&nbsp;&nbsp;&nbsp;&nbsp;&nbsp;Hosaan klimnu glavom.
<BR>&nbsp;&nbsp;&nbsp;&nbsp;&nbsp;"Na osnovu tvog imena - koje mi je Mejtera Mermer saopštila - zaključujem da si Trivigauntovac. Je li to tako? Doktor Ždral je rekao jednom prilikom da si ti njegov zamenik, odmah ispod njega u lancu komandovanja. Većina uhoda koje je on zaposlio bili su, izgleda, Vironci, ali bilo bi prirodno da on oko sebe ipak ima i nekoliko ljudi iz svog rodnog grada, u koje može imati puno poverenje."
<BR>&nbsp;&nbsp;&nbsp;&nbsp;&nbsp;"Samo mene, Kalde. Međutim, u pravu si; da nas je bilo više, bili bismo daleko delotvorniji."
<BR>&nbsp;&nbsp;&nbsp;&nbsp;&nbsp;"Znaš li gde je Zumbula?"
<BR>&nbsp;&nbsp;&nbsp;&nbsp;&nbsp;"Ne. A rado bih znao." Hosaan duboko udahnu. "Znaš, Kalde, skinuo si veliki teret sa mojih pleća. Mislio sam da ću morati da istražujem koliko znaš, i da preduzimam mere da ne saznaš više nego što je neizbežno. A pokazalo se da si znao sve."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Ma, ni slučajno. Doktor Ždral i ja nešto smo se dogovorili. Ja sam njemu rekao sve što sam saznao ili pogodio o njegovim aktivnostima, a on je, zauzvrat, odgovarao na moja pitanja o njima. Bio sam pogodio vrlo malo, a i on mi je vrlo malo rekao, tako da nisam doznao čak ni njegovo pravo ime."
<BR>&nbsp;&nbsp;&nbsp;&nbsp;&nbsp;"Zvao se Sigada." Hosaan se gorko osmehnu. "A to bi trebalo da znači 'onaj koji je zgodan, ali i skroman, ponizan'."
<BR>&nbsp;&nbsp;&nbsp;&nbsp;&nbsp;"A nije bio ni jedno, ni drugo. Hvala." Svila klimnu glavom. "Sigada. Za mene će on zauvek ostati doktor Ždral, ali drago mi je da znam kako je on pamtio sebe. A ni tebe nisu zvali Hosaan kad si radio kod Krva, siguran sam."
<BR>&nbsp;&nbsp;&nbsp;&nbsp;&nbsp;"Ne. Šljuk."
<BR>&nbsp;&nbsp;&nbsp;&nbsp;&nbsp;"Aha. Nisi dao Mejteri Mermer to ime; rekao si joj pravo. Nisi mogao znati da je doktor Ždral meni ispričao o tebi, zato što nikako nisi mogao pričati sa njim između našeg razgovora u tardan po podne i njegove pogibije u hieragdan ujutro."
<BR>&nbsp;&nbsp;&nbsp;&nbsp;&nbsp;"Rekoh ti da nisam znao koliko znaš, Kalde."
<BR>&nbsp;&nbsp;&nbsp;&nbsp;&nbsp;"Tako je." Svila poče preturati po džepu mantije; uzalud. "Znaš li da nemam brojanice, nikakve? Kad sam bio siromašni augur, imao sam brojanice u džepu, ali novac ne. Sada imam novac, ali brojanice ne."
<BR>&nbsp;&nbsp;&nbsp;&nbsp;&nbsp;"Poboljšanje. Možeš ih kupiti."
<BR>&nbsp;&nbsp;&nbsp;&nbsp;&nbsp;"Ako nađem vreme kad su prodavnice otvorene, i ako mogu ući u prodavnicu, a da se oko mene ne počne gurati ogromna gomila ljudi. Rekao si da mi nećeš reći ništa što ne budeš neizbežno morao; ali očigledno si došao sa namerom da mi kažeš da si uhoda iz Trivigauntea."
<BR>&nbsp;&nbsp;&nbsp;&nbsp;&nbsp;"Tako je. To sam nameravao da ti kažem zato što bi ti ionako bilo jasno na osnovu vesti koje sam došao da ti saopštim. Generalisima Sijuf stiže da te pojača, sa hiljadama vojnikinja. To je i za mene novost, upravo sam doznao." Hosaan se okrete u sedištu, tako da je sad bio licem u lice sa Svilom. "To znači da je tvoja pobeda osigurana, Kalde. Ako ne budeš potučen pre dolaska Sijuf, onda nećeš moći biti potučen nikada." Začu se bojažljivo kuckanje po 'krovu' vozila, i Hosaan reče: "To je ta sibila."
<BR>&nbsp;&nbsp;&nbsp;&nbsp;&nbsp;Svila se okrete i vide metalno lice Mejtere Mermer, ni pedalj daleko od njegovog. "Pusti je unutra, molim te. Ne mogu ni da zamislim da išta kažem što ne bih želeo da i ona čuje, niti da čujem išta što ne bih mogao njoj preneti - osim onog što mi neko kaže na ispovesti."
<BR>&nbsp;&nbsp;&nbsp;&nbsp;&nbsp;Krov letelice uvuče se u levu i desnu stranu, a Mejtera Mermer uđe; njena dugačka, crna suknja i široki rukavi lepršali su na vetru. "Govorila sam, patera, ali me nisi čuo."
<BR>&nbsp;&nbsp;&nbsp;&nbsp;&nbsp;"Nisam", reče Svila. "Nisam te mogao čuti, Mejtera." On pokretom ruke pokaza Hosaanu da zatvori vozilo, što ovaj i učini.
<BR>&nbsp;&nbsp;&nbsp;&nbsp;&nbsp;"Ne želim da prekidam, ali videći te u ovoj mašini, pomislila sam da bi mogao otići. A..."
<BR>&nbsp;&nbsp;&nbsp;&nbsp;&nbsp;"Pa, mislim da bismo lako i mogli otići, ali ne bez Šenile. Želim da je povedem sa sobom. Da li je ona u kenobi?"
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom. "Otići ću po nju začas, patera. Ona jede."
<BR>&nbsp;&nbsp;&nbsp;&nbsp;&nbsp;"Ali prvo hoćeš nešto da mi kažeš. Da li je to o njoj, ili..." Svila je oklevao. "O tvojoj unuci, Mejtera?"
<BR>&nbsp;&nbsp;&nbsp;&nbsp;&nbsp;"Zapravo sam želela da te zamolim za nešto, patera. Shvatam da ste ti i ovaj inostrani gospodin imali konferenciju, koja je važna. Ali ovo moje neće dugo potrajati. Samo da pitam, pa idem."
<BR>&nbsp;&nbsp;&nbsp;&nbsp;&nbsp;"Hosaan je iz Trivigauntea", reče joj Svila, "kao i tvoja prijateljica, generalica Saba. Oni su naši saveznici, kao što sigurno znaš, a ja sam od Hosaana upravo saznao da šalju nove trupe nama u pomoć."
<BR>&nbsp;&nbsp;&nbsp;&nbsp;&nbsp;"Pa, to je predivno!" Mejtera Mermer se osmehnula, tako što je glavu zabacila i nagnula desno. "Ali posle takvih vesti, moj problemčić izgledaće sasvim beznačajan, bojim se."
<BR>&nbsp;&nbsp;&nbsp;&nbsp;&nbsp;"Ja sam siguran da neće, Mejtera. Nisi ti od one sorte koja zbog beznačajnih problema dosađuje drugim ljudima." Hosaanu Svila dodade: "Sada želim da kažem da je ova Mejtera meni bila ono što si ti bio doktoru Ždralu, ali i mnogo više. Ja sam u ovaj mantejon došao pravo iz shole, i posle manje od godinu dana patera Štuka je umro. Ova Mejtera me je bar jednom dnevno spasavala da ne napravim budalu od sebe." On zastade, odlutao u uspomene. "A voleo bih da je takvih prilika bilo i više, zato što ipak jesam pravio od sebe budalu često, uprkos svemu što je ona mogla učiniti."
<BR>&nbsp;&nbsp;&nbsp;&nbsp;&nbsp;"Pravila sam ja i spletke protiv tebe", priznade Mejtera Mermer. "Nisam te mrzela, ili sam bar govorila sebi da te ne mrzim. Ali sam ti pravila prepreke i smetnje na razne male načine, govoreći sama sebi da je to za tvoje dobro." U njenom glasu oseti se hitnost. "Nemam pravo da tražim uslugu. Znam to. Pa ipak..."
<BR>&nbsp;&nbsp;&nbsp;&nbsp;&nbsp;"Naravno da imaš!"
<BR>&nbsp;&nbsp;&nbsp;&nbsp;&nbsp;"To je nešto što ne mogu sama. Kamo sreće da mogu. Molila sam se da mi bogovi daju sredstva za to, ali još ne mogu. Znaš li ko je Lapor, patera?"
<BR>&nbsp;&nbsp;&nbsp;&nbsp;&nbsp;"Ne bih rekao." Svila, koji je poznavao mali broj hema, začas iscrpi svoju mentalnu listu. "Muško?"
<BR>&nbsp;&nbsp;&nbsp;&nbsp;&nbsp;"Muško, patera."
<BR>&nbsp;&nbsp;&nbsp;&nbsp;&nbsp;"Nije moguće da je dolazio na naša žrtvovanja. Ne sećam se kad sam poslednji put video ijednog hema tamo - osim tebe, naravno."
<BR>&nbsp;&nbsp;&nbsp;&nbsp;&nbsp;"Nije ih mnogo preostalo", ubaci Hosaan, "ni ovde, ni u mom gradu. Je li on vojnik?"
<BR>&nbsp;&nbsp;&nbsp;&nbsp;&nbsp;Mejtera Mermer zavrte glavom. "On je kućni poslužitelj. Radi za čoveka po imenu Severni Galeb. Ne viđam ga često, ali sam otišla kod njega juče, sa mojom unukom, i..."
<BR>&nbsp;&nbsp;&nbsp;&nbsp;&nbsp;"Kaži, kaži, Mejtera."
<BR>&nbsp;&nbsp;&nbsp;&nbsp;&nbsp;"Pokazala sam mu moju ruku. Onu koju je moj - znaš..."
<BR>&nbsp;&nbsp;&nbsp;&nbsp;&nbsp;Svila klimnu glavom, nadajući se da je to uspeo izvesti na ohrabrujući način. "Siguran sam da je bolje da se na tome ne zadržavamo, Mejtera. Pokazala si mu tvoju ruku."
<BR>&nbsp;&nbsp;&nbsp;&nbsp;&nbsp;"Donela sam je u jednoj korpi, zamotanu u peškir, zato što u njoj postoji tečnost koja bi mogla iscuriti. To je i sad vrlo dobra ruka. Ali ne mogu je pričvrstiti na mesto."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Lapor kaže da postoji jedna radionica za to, mada bih ja očekivala da mora biti čitava fabrika. Kaže da je to dosta daleko odavde, preko krivog mosta. Tamo, navodno, prave taluse, ali ih i popravljaju. Uglavnom popravljaju, kaže on, zato što je tako mnogo vremena potrebno da se jedan talus napravi, i tako mnogo para. Mi hemijski ljudi u suštini nismo kao talusi. Mi smo napravljeni u svitku kratkog sunca, mi vidimo i mislimo znatno bolje, i ne sagorevamo riblje ulje", ona se nasmeja nervozno, "niti išta tako. Lapor smatra da bi oni mogli uraditi ovo za mene. Mogli bi da mi nameste ruku na mesto odakle je odsečena... ako bih imala dovoljno para. To ne bi bilo skupo kao pravljenje novog hema ili talusa; naprosto, opravka."
<BR>&nbsp;&nbsp;&nbsp;&nbsp;&nbsp;"Da. Da, naravno. Trebalo je i sam da pomislim na tako nešto, Mejtera. To se zove 'zavarivanje', je li tako?"
<BR>&nbsp;&nbsp;&nbsp;&nbsp;&nbsp;Hosaan reče: "Kad popravljaju letelicu, tako kažu."
<BR>&nbsp;&nbsp;&nbsp;&nbsp;&nbsp;"Nije stvar samo u tome da se metal ponovo spoji, patera. Postoje cevčice unutra, veoma malene, i žice, i nešto kao niti - oni kažu da su to 'vlakna' - kroz koja protiče svetlost. Vidi." Ona posuvrati rukav svoje beskorisne desne ruke i podiže patrljak. "Lapor smatra da bi oni to mogli uraditi. On je jednako star koliko sam ja bila, patera, i, koliko ja vidim, dešavaju mu se greške u razmišljanju. Ipak..."
<BR>&nbsp;&nbsp;&nbsp;&nbsp;&nbsp;Svila klimnu glavom. "To ti je jedina prilika. Razumem."
<BR>&nbsp;&nbsp;&nbsp;&nbsp;&nbsp;"Lapor bi mi dao pare kad bi imao, ali on je veoma siromašan. Taj Severni Galeb njemu ne daje nikakvu platu, samo odeću i mesto za stanovanje. A kad bih ja i imala pare, kaže Lapor, oni možda ne bi primili posao, osim za vrlo veliku svotu."
<BR>&nbsp;&nbsp;&nbsp;&nbsp;&nbsp;"Veruj mi, pomoći ću ti, Mejtera. Idemo tamo, što pre možemo. Dajem ti reč za to."
<BR>&nbsp;&nbsp;&nbsp;&nbsp;&nbsp;Ona iz praznog rukava izvadi veliku belu maramicu. "Tako mi je žao, patera." Poče tapkati oči. "Ne mogu ja stvarno da plačem, to već odavno ne mogu. A ipak, osećam se tako. Ima tako mnogo posla, sad kad ste otišli i ti i patera Gulo i Mejtera Nana, i kad imam da se brinem i oko moje unuke, a sve samo jednom rukom."
<BR>&nbsp;&nbsp;&nbsp;&nbsp;&nbsp;Svila donese još jednu odluku. "Povešću i tebe, Mejtera, tako da nećeš ni ti boraviti u mantejonu, bar neko vreme. Povešćemo i Gljivu. Potrebne ste mi obe, a osim toga, opasno je da boraviš ovde sama; za nju, još opasnije. Hoćeš li poći sa mnom, ako ja to zatražim od tebe? Imaj u vidu, ja sam i sad augur ovog mantejona."
<BR>&nbsp;&nbsp;&nbsp;&nbsp;&nbsp;Ona diže pogled ka njemu, sa novim sjajem iza izgrebanih, suvih sočiva njenih očiju. "Svakako hoću, patera, ako zatražiš. Samo ću morati malo da dovedem stvari u red, da sklonim štošta. I da stavim saopštenje na vrata, da bi deca znala."
<BR>&nbsp;&nbsp;&nbsp;&nbsp;&nbsp;"Dobro. Postoji na Palatinu i Kaldeova palata, a ne samo Prolokutorova. Sigurno pamtiš vremena kad je u njoj stanovao neki Kalde."
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;"Ponovo je privodim nameni. Prespavao sam poslednjih nekoliko noći u Juzgadou, ali to je uvek bilo samo za privremeno snalaženje; ako će Viron imati novog Kaldea, taj će morati da bude u Kaldeovoj rezidenciji. Za početak, moram negde primiti generalicu Sijuf, kad dođe. Moraće se negde poželeti službena dobrodošlica ne samo njoj, nego i njenim trupama, o čemu moram javiti generalisimu Usiku što pre. Hiljade novih boraca; to će svakako izmeniti njegove planove."
<BR>&nbsp;&nbsp;&nbsp;&nbsp;&nbsp;Svila se okrete Hosaanu. "Koliko nam vremena ostaje do tada? Možeš li mi dati neku procenu?"
<BR>&nbsp;&nbsp;&nbsp;&nbsp;&nbsp;"Ne tačnu, Kalde. Nisam siguran kad je krenula iz Trivigauntea. Sijuf je, inače, poznata po žestokom marširanju."
<BR>&nbsp;&nbsp;&nbsp;&nbsp;&nbsp;"Nedelju dana?"
<BR>&nbsp;&nbsp;&nbsp;&nbsp;&nbsp;"Ne bih rekao." Hosaan zastade. "Možda tri ili četiri dana."
<BR>&nbsp;&nbsp;&nbsp;&nbsp;&nbsp;"Patera." Mejtera Mermer dodirnu Svilinu mišicu. "Ne mogu stanovati u istoj kući sa muškarcem, pa makar on bio i augur. Znam da se ništa neće... Ali Udruženje..."
<BR>&nbsp;&nbsp;&nbsp;&nbsp;&nbsp;"Možeš ako je bolestan", reče joj Svila čvrsto. "Možeš spavati u istoj kući, da bi ga negovala. Ranjen sam u grudi - pokazaću ti ranu čim stignemo tamo, možeš mi i promeniti zavoj. Oporavljam se i od preloma skočnog zgloba. Njegova svesnost daće ti posebno odobrenje, uveren sam; ili će dati njegov koadjutor. Hosaane, da li bi nas ti mogao odvesti do Juzgadoa? Četvoro nas."
<BR>&nbsp;&nbsp;&nbsp;&nbsp;&nbsp;"Nema problema, Kalde."
<BR>&nbsp;&nbsp;&nbsp;&nbsp;&nbsp;"Ja u ovom trenutku nemam na raspolaganju nijedna ovakva lebdeća kola, osim gardijskih, a ona su potrebna Usiku. Možda bih mogao da iznajmim tebe i tvoju lebdelicu - popričaćemo o tome.
<BR>&nbsp;&nbsp;&nbsp;&nbsp;&nbsp;"Mejtera, idi i obavi sve neophodne pripreme, i prikači taj papir na kapiju. Nadao sam se da ovde prinesem žrtvu, a onda da odemo do 'Petla', ali obe te stvari moraće da čekaju. Sutra, možda.
<BR>&nbsp;&nbsp;&nbsp;&nbsp;&nbsp;"Hosaane, idem i ja na trenutak u mantejon, dok ona sve to obavi; onda ćemo pokupiti Gljivu i jednu mladu ženu koja je došla ovamo sa mnom. Takođe ću platiti mojim nosačima."
<BR>
<BR>&nbsp;&nbsp;&nbsp;&nbsp;&nbsp;"Čula sam ja da ti imaš jednu pticu za kućnog ljubimca", reče Saba, pogledom odmeravajući Oreba; bila je to žena masivno građena, upadljivo nalik na razljućenu krmaču.
<BR>&nbsp;&nbsp;&nbsp;&nbsp;&nbsp;Svila se nasmeši. "Nisam siguran da je 'kućni ljubimac' pravi opis. Već danima ja pokušavam njega da pustim na slobodu. Ishod toga je da on sad dolazi i odlazi kako njemu padne na pamet, priča šta hoće i, sve u svemu, čini se da je njemu mnogo bolje nego meni. Danas se vratismo u onaj moj mantejon, uglavnom da bismo ga, uz pomoć Mejtere Mermer, provetrili malo. Tamo sam, uzgred budi rečeno, doznao neke važne vesti, koje ću ti saopštiti za koji trenutak."
<BR>&nbsp;&nbsp;&nbsp;&nbsp;&nbsp;"Dabome." Saba pucnu prstima. "Vi sveti ljudi možete, navodno, da saznate božju volju tako što gledate u ovčija creva, je li tako?"
<BR>&nbsp;&nbsp;&nbsp;&nbsp;&nbsp;"Jeste. Neki od nas su u tome bolji nego neki drugi, naravno, a za mene niko nikad ne reče da sam bolji od proseka. Zar vi u Trivigaunteu nemate augure?"
<BR>&nbsp;&nbsp;&nbsp;&nbsp;&nbsp;"Ne seče!" reče Oreb, nastojeći da dobije uveravanja o bezbednosti.
<BR>&nbsp;&nbsp;&nbsp;&nbsp;&nbsp;"Ne tebe, ptičurino jedna smešna. Sigurno ne tebe." Svila se opet osmehnu. "Ja sam njega nabavio za prinošenje na žrtvu, znaš; pa, iako sam kasnije odlučio da on za te svrhe neće biti upotrebljen, on se i sad pribojava da bih se mogao predomisliti. Nego, htedoh ti reći, u mantejonu sam ušao u stambenu zgradu da vidim nisam li tamo ostavio brojanice u fejdan uveče. Trebalo je maločas da ti kažem da mi je on odleteo s ramena čim sam izišao iz nosiljke.
<BR>&nbsp;&nbsp;&nbsp;&nbsp;&nbsp;"Dakle, uđem ja u kuhinju, zato što ja ponekad na ulasku u kuhinju ispraznim džepove i ostavim svašta i koješta na kuhinjski sto. Kad, na ormanu stoji on. 'Tica ku-ći', kaže on meni, sto posto zadovoljan. Kad sam polazio odatle, on mi je opet bio na ramenu."
<BR>&nbsp;&nbsp;&nbsp;&nbsp;&nbsp;"Deluje kao dobar borac", reče Saba i zavali se u fotelju čiji su drveni delovi bili prošarani intarzijama od slonovače. "Vi ovde imate toliko muških boraca. Pokušavam da se naviknem na to. Većina je sposobna da se bori stvarno dobro. Imaću i ja neke vesti za tebe, Kalde, čim mi ti ispričaš svoje."
<BR>&nbsp;&nbsp;&nbsp;&nbsp;&nbsp;"Evo samo još nešto. Istinu da ti kažem, bojim se da ćeš odjuriti odavde onog trena kad ih čuješ, a hteo bih da te pitam o augurstvu u Trivigaunteu. Osim toga, Šenila nam kuva kafu, biće razočarana ako je ne popijemo. A htela bi i ona da se upozna s tobom; ti si pomogla u njenom spasavanju - ona je bila među taocima u Krvovoj kući." Videći da Saba ovo ne razume, on objasni: "To je bila ona vila izvan grada."
<BR>&nbsp;&nbsp;&nbsp;&nbsp;&nbsp;"A, da. Pa, mi smo tebe hteli da izvučemo, Kalde."
<BR>&nbsp;&nbsp;&nbsp;&nbsp;&nbsp;"Ali ste spasili i Šenilu, i pateru Inkusa, i majstora Ksipiasa - ti, i generalisimo Usik, i nekoliko hiljada boraca generalice Nane, moram reći."
<BR>&nbsp;&nbsp;&nbsp;&nbsp;&nbsp;Saba klimnu glavom. "Mi smo tamo bili mali deo, ali smo doprineli koliko smo mogli. A gde je ta Nana, inače?"
<BR>&nbsp;&nbsp;&nbsp;&nbsp;&nbsp;"Ona se trudi da pretvori hrabru, ali neuvežbanu i nedisciplinovanu masu dobrovoljaca u ratnu hordu sposobnu za dobro dejstvovanje, pretpostavljam. To sam pokušao i ja, u znatno manjem obimu - sa majkama dece koja dolaze u našu palestru, na primer. Ne zavidim joj na tom zadatku."
<BR>&nbsp;&nbsp;&nbsp;&nbsp;&nbsp;"A, mora se s njima i oštro, ponekad", reče mu Saba, izgledajući kao da u tom pogledu uživa. "Ima trenutaka kad smo drugari, kad smo svi borci zajedno. Ali ima i trenutaka kad moraš da ih opleteš korbačem."
<BR>&nbsp;&nbsp;&nbsp;&nbsp;&nbsp;Svila se mudro uzdrža od pitanja šta je to 'korbač' i šta bi to značilo da nekoga 'opleteš'. "O augurstvu", reče on. "Na osnovu tvojih reči, ja zaključujem da se ono ne upražnjava u Trivigaunteu? Je li to tako?"
<BR>&nbsp;&nbsp;&nbsp;&nbsp;&nbsp;Saba jedva primetno nagnu glavu na jednu stranu. "Vi pokušavate da pridobijete bogove da vas vole, tako što seckate životinje. Mi, ne. Bez uvrede."
<BR>&nbsp;&nbsp;&nbsp;&nbsp;&nbsp;"Ni najmanje nisam uvređen, generalice."
<BR>&nbsp;&nbsp;&nbsp;&nbsp;&nbsp;"Ja sam stara kampanjerka koja kaže ono što misli, i ne pretvaram se da sam nešto više. Ili manje. Naprosto, jedna stara vojnikinja. Ali stvari ovde idu tako nekako, da ja moram da postupam kao neki, tobož, ambasador. Pa, kad je tako, trudim se koliko mogu." Ona se nasmeja bučno. "Ali to moje 'koliko mogu' prilično je slabo, zato kažem bez okolišenja. Vaši običaji meni izgledaju naopaki, i stalno čekam da se preokrenu. Evo, recimo, vidi nju." Pokaza Šenilu, koja je ušla sa poslužavnikom. "Ovde razgovaraju jedno muško i jedno žensko, a ko im donosi kafu? Žena. Ja ne kažem da toga nema kod nas; biva; ali ne često."
<BR>&nbsp;&nbsp;&nbsp;&nbsp;&nbsp;"Ali da se vratimo na..." Svila prihvati šoljicu. "Hvala, Šenila. Ti ovo nisi morala, a ja nisam siguran da generalica Saba to shvata. Dobrota i uslužnost ponekad izgledaju slično, iako su, zapravo, veoma različite pojave. Zar nećeš sesti?"
<BR>&nbsp;&nbsp;&nbsp;&nbsp;&nbsp;"Ako vama to ne smeta."
<BR>&nbsp;&nbsp;&nbsp;&nbsp;&nbsp;"Naravno da ne. Bićemo srećni da ti budeš u našem društvu; a ja znam da si veoma želela da upoznaš generalicu Sabu. Ona komanduje Raninim vazdušnim brodom."
<BR>&nbsp;&nbsp;&nbsp;&nbsp;&nbsp;"Znam." Šenila uputi Sabi osmeh divljenja.
<BR>&nbsp;&nbsp;&nbsp;&nbsp;&nbsp;"Ona je bila jedan od tvojih spasitelja. Posle mi je generalisimo Usik rekao da bi bio oduševljen kad bi takvu delotvornost, kakvu pokazuju njene pterovojnikinje, video kod neke brigade naše Garde."
<BR>&nbsp;&nbsp;&nbsp;&nbsp;&nbsp;"To su odabrane žene, svaka pojedina", reče Saba Svili samozadovoljno. "Konkurencija za prijem u ovu moju jedinicu vrlo je žestoka. Od deset kandidatkinja primimo jednu."
<BR>&nbsp;&nbsp;&nbsp;&nbsp;&nbsp;"Ja bih da se vratim na augurstvo. Ako se čini da suviše insistiram na tome, nadam se da ćeš mi oprostiti; obučavan sam za augura, i ne verujem da ću ikada sasvim izgubiti zanimanje za tu stvar. Ali pre toga - da li bi bilo moguće da se ja nekad popnem u tvoj vazdušni brod?"
<BR>&nbsp;&nbsp;&nbsp;&nbsp;&nbsp;Saba namignu Šenili; brutalno lice, na trenutak predano humoru.
<BR>&nbsp;&nbsp;&nbsp;&nbsp;&nbsp;"Jedan od naših đaka - zove se Rog, a ovde, za sada, radi kao glasnik, to jest kurir - rekao mi je, tu nedavno, da je sanjao kako leti. A sanjao sam i ja, samo nisam to priznao Rogu, štaviše nisam priznavao ni samom sebi dok sam razgovarao s njim."
<BR>&nbsp;&nbsp;&nbsp;&nbsp;&nbsp;"Tica leti!" saopšti Oreb.
<BR>&nbsp;&nbsp;&nbsp;&nbsp;&nbsp;"Tačno. Mi, maltene svaki put kad podignemo pogled, vidimo poneku pticu; a svakih nekoliko dana naiđe i pokoji letač, što je dokaz da se to može. Kad sam bio dečak, zamišljao sam da oni nama dovikuju: 'Mi možemo leteti, a vi ne!' ali pošto su tako visoko, mi njihove reči ne čujemo. Znao sam da je to nerazumno, ali taj osećaj me nikada nije sasvim napustio."
<BR>&nbsp;&nbsp;&nbsp;&nbsp;&nbsp;"Rilo do-bro." Oreb naskoči na Svilino rame i pokaza da mu je krilo ozdravilo.
<BR>&nbsp;&nbsp;&nbsp;&nbsp;&nbsp;"On neko vreme nije mogao da leti", objasni Svila. "Ne verujem da se, pre tog incidenta, osobito ponosio svojim krilima."
<BR>&nbsp;&nbsp;&nbsp;&nbsp;&nbsp;"Iznenadiću te, Kalde", reče Saba. "Dobrodošao si da posetiš moju vazdušnu lađu u svako doba. Samo me obavesti kad dolaziš, da bih obezbedila da na brodu bude sve po pravilu službe."
<BR>&nbsp;&nbsp;&nbsp;&nbsp;&nbsp;"Naravno." Svila otpi iz šoljice, zastade da se divi delikatnom porcelanu, koji je spolja bio bogato ukrašen pozlatom, a unutra sadržao ne samo kafu nego i sliku Scilinu.
<BR>&nbsp;&nbsp;&nbsp;&nbsp;&nbsp;"Kad bi to bilo vino, ja bih ti rekla da ću ti nakačiti krila poput onih koja dobijaju moje devojke", Saba se divljački iskezi, pokazujući zube donje vilice, "i da ću te onda gurnuti napolje. Ali nama kobajagi diplomatama nije dozvoljeno da pravimo takve šale."
<BR>&nbsp;&nbsp;&nbsp;&nbsp;&nbsp;Svila uzdahnu. "Razmišljao sam ja i o tome. Nisam uopšte siguran da bih imao 'petlju', ali možda bi trebalo da pokušam."
<BR>&nbsp;&nbsp;&nbsp;&nbsp;&nbsp;"Nemoj. Ostao bi osakaćen za ceo život, ako ne bi poginuo. Moje devojka počinju sa jednom platformom koja bi popunila ovu sobu celu. Ja... ko je ono!"
<BR>&nbsp;&nbsp;&nbsp;&nbsp;&nbsp;"Ko?" Svila se okrenuo ka vratima; Šenila takođe.
<BR>&nbsp;&nbsp;&nbsp;&nbsp;&nbsp;"Pojavilo se neko lice u tom ogledalu." Saba ustade, još držeći šoljicu. "Neka žena koje nema u ovoj sobi i koju nisam nikad ranije videla. Sad je bila u ogledalu!"
<BR>&nbsp;&nbsp;&nbsp;&nbsp;&nbsp;"Ne sumnjam ja da si je videla, generalice." Svila ostavi kafu.
<BR>&nbsp;&nbsp;&nbsp;&nbsp;&nbsp;"Vi ste ovu palatu tek danas vratili u upotrebu, je li tako?"
<BR>&nbsp;&nbsp;&nbsp;&nbsp;&nbsp;"Pa, uistinu, pre manje od jedan sat. Mejtera Mermer i..."
<BR>&nbsp;&nbsp;&nbsp;&nbsp;&nbsp;"Tajni prolaz." Sabin ton bio je kategoričan, kao da ne dopušta nikakvo raspravljanje o tome. "To ogledalo služi da neko sa druge strane viri kroz njega; već su počeli da uhode. Ima tu najmanje jedan tajni prolaz, a možda i više. Viđala sam takve stvari kod kuće. Šta radi ova devojka?"
<BR>&nbsp;&nbsp;&nbsp;&nbsp;&nbsp;Šenila je prišla ogledalu i dohvatila šakama levu i desnu stranu bogato ukrašenog, izrezbarenog okvira. "Baš je prašnjavo", reče ona. "Bile su navučene navlake protiv prašine na sve ovo, ali se prašina ipak uvukla." Zastenja od napora i podiže ogledalo sa kuke; iza oglegala je bio bezlični malter, samo nešto svetlije boje nego onaj levo i desno.
<BR>&nbsp;&nbsp;&nbsp;&nbsp;&nbsp;Svila je ustao u isti mah kad i Saba. Dohrama do zida i poče da čuka zglavcima prstiju po zidu; zvuk je svuda ukazivao na stamenu masu iza. Saba je zuirila netremice, a njena velika usta kretala su se kao da žele nešto kazati.
<BR>&nbsp;&nbsp;&nbsp;&nbsp;&nbsp;"Da ja vratim ovo na mesto, patera?" upita Šenila.
<BR>&nbsp;&nbsp;&nbsp;&nbsp;&nbsp;"Ne, ne. Ili bar ne još. Ja ću vratiti, a može i majstor Ksipias. Nego možeš li ti njega da spustiš na pod, a da ti ne ispadne?"
<BR>&nbsp;&nbsp;&nbsp;&nbsp;&nbsp;"Pa, valjda mogu. Ja sam od onih malo jačih."
<BR>&nbsp;&nbsp;&nbsp;&nbsp;&nbsp;Potpetice Sabinih uglačanih jahačkih čizama zveknuše jedna o drugu. "Izvinjavam se, Kalde. Idem ja sad. Stvarno mi je veoma žao za ovo."
<BR>&nbsp;&nbsp;&nbsp;&nbsp;&nbsp;"Ne idi još", reče Svila žurno. "Vaša generalisima Sijuf dolazi nam sa hiljadama..."
<BR>&nbsp;&nbsp;&nbsp;&nbsp;&nbsp;Sabi šoljica ispade na skupoceni tepih, po kome se (a i po njenim sjaktavim čizmama) prosu crna kafa. "Pa to je vest koju sam ti htela preneti! Zar - zar si to video u svinjskim crevima?"
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
