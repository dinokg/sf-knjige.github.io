<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POGOVOR
<P>&nbsp;&nbsp;&nbsp;&nbsp;&nbsp;Rog komadićem mekane štavljene kože obrisa vrh guščijeg pera kojim je pisao, a onda nagura čep u bočicu sa mastilom. To mastilo su njegova žena i on nekako smućkali od čađi i biljnog soka. Odgurnu unazad stolicu i ustade. Završio; najzad završio. Možda će ga sada ostaviti na miru duh onog dečaka koji nekad beše on sam.
<BR>&nbsp;&nbsp;&nbsp;&nbsp;&nbsp;Napolju je plameni rub kratkog Sunca dodirnuo more. Zlatni drum, poznat i kao 'Zlatna staza', opružio se ka zapadu, po talasima čiji se vrhovi belasaju od pene; to bi mogao biti put ka nekom novom Glavnom procesoru koji, gotovo sasvim sigurno, ne postoji. On ode na obalu, gde su se Kopito i Koža igrali. Upita ih gde je Žila.
<BR>&nbsp;&nbsp;&nbsp;&nbsp;&nbsp;"U lovu", saopšti Koža; a Kopito dodade: "Prešao je na veliko ostrvo, tata." Kopitove krupne, tamne oči jasno su pokazale koliko je duboko oduševljen.
<BR>&nbsp;&nbsp;&nbsp;&nbsp;&nbsp;"Pa, trebalo je da se već vrati."
<BR>&nbsp;&nbsp;&nbsp;&nbsp;&nbsp;Još dok je on to govorio, iz kuhinje sa začu Koprivin glas.
<BR>&nbsp;&nbsp;&nbsp;&nbsp;&nbsp;"'Ajde, unutra, vas dvojica." Blizanci su se počeli protiviti, ali on gurnu prvo jednog, pa drugog prema stamenim zidovima.
<BR>&nbsp;&nbsp;&nbsp;&nbsp;&nbsp;Sa šiljatog, kamenitog vrha ostrva, imao je jasan pogled na morski tesnac. Ipak, tek posle pola minuta bio je siguran da vidi čun koji se uzdizao na dalekim talasima, a onda nestajao u udolinama između njih.
<BR>&nbsp;&nbsp;&nbsp;&nbsp;&nbsp;Noć je već sišla na istočno nebo, posula po svom crnom somotu preobilje kratkih sunaca drugih svitova, nebrojenih svitova. Uskoro će izići Zelena, blistava maltene kao drugo Sunce, ali, ipak, i zla kao najopakija kletva; donela je Plavoj niz oluja i katastrofalnih plima...
<BR>&nbsp;&nbsp;&nbsp;&nbsp;&nbsp;Eno!
<BR>&nbsp;&nbsp;&nbsp;&nbsp;&nbsp;Rog je gledao jednu slabu tačku svetlosti na nebu i čekao sve dok se nije uverio da se ona doista kreće preko svetlucave pozadine. U toj jednoj slaboj tačkici svetlosti on je rođen i u njoj je odrastao gotovo do potpune zrelosti. U toj tačkici svetlosti Žila je začet, i to, najverovatnije, u Kaldeovoj palati. Reklo bi se: nemoguće.
<BR>&nbsp;&nbsp;&nbsp;&nbsp;&nbsp;Nešto prelete, maltene prebrzo za ljudski vid, između Roga i tog svita koji je nekad bio njegov. Nešto tamno. On uzdrhta.
</P></TD></TR></TABLE>
</CENTER>
</BODY>
</HTML>
