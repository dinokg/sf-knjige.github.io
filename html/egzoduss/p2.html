<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. POVRATAK IZ SMRTI
<P>&nbsp;&nbsp;&nbsp;&nbsp;&nbsp;Tišina prožeta jezom lebdela je nad razrušenom vilom. Mejtera Nana pažljivo je osluškivala, ne bi li čula, eventualno, škljocanje zatvarača puške sa 'debelom' municijom; ali čula je samo stenjanje vetra i neujednačeno pucketanje bele pregovaračke zastave koju je, u znak primirja, držala.
<BR>&nbsp;&nbsp;&nbsp;&nbsp;&nbsp;"A još u fejdan bili su na vlasti", reče patera Ustavica. "In situ. Ajuntamiento, a?"
<BR>&nbsp;&nbsp;&nbsp;&nbsp;&nbsp;Hodali su dalje i ubrzo stigli do mrtvog talusa, kome su od vatre pocrneli bokovi, a boja na njima se potklobučila. Nana, i pored vetra, oseti miris ribljeg ulja.
<BR>&nbsp;&nbsp;&nbsp;&nbsp;&nbsp;"Mogao bi se on popraviti, hm, generale? Remont." Remora prstima skloni unazad jedan pramen dugačke crne kose koji mu je bio pao na oči. "Za razliku od nas biohemijskih, a? Pa ipak mi, ovaj, šaljemo njihove duhove u Glavni procesor. Ali ne bi bio istovetan duh u popravljenom talusu? U oživljenom, je li. Zbog mnogo novih delova."
<BR>&nbsp;&nbsp;&nbsp;&nbsp;&nbsp;"Ako oni uopšte imaju duh", progunđa Mejtera Nana. Zastala je da pričeka Ustavicu, koji se zadržao kod talusa. Koristila je to vreme da prouči prozore kuće koja je nekad bila Krvova.
<BR>&nbsp;&nbsp;&nbsp;&nbsp;&nbsp;Ova njena primedba bila je na samom rubu jeresi, ali patera Ustavica je smatrao da je predostrožnije da se on vrati na raniju, bezbedniju temu. "Ako oni nisu, hmm, tamo? Ni Lori, ni ostali? Da li će u tom slučaju, ovaj, Bufalo..."
<BR>&nbsp;&nbsp;&nbsp;&nbsp;&nbsp;"Bizon." Ona se okrete ka Ustavici. Lice joj je bilo stisnuto, a vrh delikatnog nosa bio je pocrveneo od hladnoće. "Pukovnik Bizon."
<BR>&nbsp;&nbsp;&nbsp;&nbsp;&nbsp;"Da da, up-ra-vo on. Da li će pukovnik Bizon", Ustavica neodređeno mahnu rukom ka mestimično razrušenom zidu iza njih, "i njegovi, ovaj, vojnici, sačekati da se vratimo?"
<BR>&nbsp;&nbsp;&nbsp;&nbsp;&nbsp;"Čuo si moja uputstva, eminencijo."
<BR>&nbsp;&nbsp;&nbsp;&nbsp;&nbsp;"Ali ako se zadržimo duže, a? Ulazna vrata su provaljena. Razlupana u komade, zapravo."
<BR>&nbsp;&nbsp;&nbsp;&nbsp;&nbsp;Mejtera Nana, koja je to zapazila još dok su prolazili kroz srušenu kapiju imanja, klimnu glavom.
<BR>&nbsp;&nbsp;&nbsp;&nbsp;&nbsp;"Znači, nije stvar u tome da pokucamo, a? Problem nije pokucajne vrste." Ustavica se ozari. "Ali možda na ragastov? Kuc-kuc, pa pričekati. Učtivost."
<BR>&nbsp;&nbsp;&nbsp;&nbsp;&nbsp;"Ja ulazim unutra", reče mu ona čvrsto, "i pretražujem. Ne pretendujem na to da diktiram pravac akcije tvojoj eminenciji. Ako uspostavim kontakt sa Ajuntamientom, zatražiću od njih da pošalju nekog po tebe. Ako to ne budem mogla, možda ću bar saznati kuda treba otići da bi se to moglo. Što se tiče pukovnika Bizona, on je potpuno odan, moj najbolji oficir. Jedino se brinem da bi on mogao poslati patrolu unutra da nas potraži, iako sam to izričito zabranila."
<BR>&nbsp;&nbsp;&nbsp;&nbsp;&nbsp;"Razumem tvoju, hm, poziciju", reče Ustavica, sustižući je. "Ako čovek ne očekuje da ga drugi poslušaju, oni to i neće. Zapamtili smo to u sholi, svi mi. Međutim, ako se on povuče? U smislu odstupanja. Naš, hm, povratak u grad mogao bi da bude opasan. Pa i mukotrpan."
<BR>&nbsp;&nbsp;&nbsp;&nbsp;&nbsp;"To pitanje se pred nama ne nalazi." Ona na trenutak zaboravi da je Ustavica drugi po starešinstvu u celoj Crkvi. "Pitanje je da li se neprijatelj vratio. Ne vidim leševe."
<BR>&nbsp;&nbsp;&nbsp;&nbsp;&nbsp;"Pa, tu su, hm, ovi, ovi..."
<BR>&nbsp;&nbsp;&nbsp;&nbsp;&nbsp;"Da, tu su talusi. Trebalo bi, valjda, zapregnuti deset pari volova da bi se jedan talus odvukao. Ali nijedan čovek, ni biohemijski, a ni veštački."
<BR>&nbsp;&nbsp;&nbsp;&nbsp;&nbsp;"Pa, vojska je, zar ne? Na Kaldeovu, koliko čujem. Stranu."
<BR>&nbsp;&nbsp;&nbsp;&nbsp;&nbsp;"Neki vojnici prešli su na njegovu stranu, da. Drugi nisu ni čuli za njega, pa nisu ni prešli. Oni su ovde ratovali protiv svojih drugova."
<BR>&nbsp;&nbsp;&nbsp;&nbsp;&nbsp;Ustavica klimnu glavom. "Žalosno, da. Tragično."
<BR>&nbsp;&nbsp;&nbsp;&nbsp;&nbsp;"Kad su telohranitelji ovog čoveka, Krva, saznali da ga je Kalde Svila ubio, neki od njih napali su njega i njegovu vojsku. Tada su generalisimo Usik i generalica Saba zauzeli ovu kuću na juriš."
<BR>&nbsp;&nbsp;&nbsp;&nbsp;&nbsp;"Prekrasna je, hm?" Ustavica je, kao što neki ljudi u potaji gaje neki porok, gajio tajno divljenje prema arhitekturi. "Čak i sad, ovako, oštećena. Šteta. Šteta. Možda čak i lepša, ovako. Lišena pretenzija. Bez ikakvog vulgarnog hvalisanja. Ruševine su, hm. Romantičnije? Poetične." Ustavica uputi Krvovim izbrazdanim travnjacima zubat osmeh.
<BR>&nbsp;&nbsp;&nbsp;&nbsp;&nbsp;Mejtera Nana priteže čvršće oko sebe odoru kaluđerice i po hiljaditi put požele da ima onu svoju kapu. "Kad bismo hodali malo brže, eminencijo, mogli bismo se skloniti sa vetra, bez obzira na to da li se Ajuntamiento vratio ili nije."
<BR>&nbsp;&nbsp;&nbsp;&nbsp;&nbsp;"Dakako, dakako."
<BR>&nbsp;&nbsp;&nbsp;&nbsp;&nbsp;"A ja, iako ne prihvatam da je Bizon..."
<BR>&nbsp;&nbsp;&nbsp;&nbsp;&nbsp;"Ta, hm, tela, generalice." Ustavica je hodao rame uz rame s njom, ali pošto je imao mnogo duže noge, usprevao je jednim korakom da pređe koliko ona sa dva. "Da nisi htela predložiti da im svima obezbedimo, ovaj, pogreb sa svim pobožnim postupcima? To bi bilo, dozvoli da kažem - nepogodno. Do krajnosti nepogodno!"
<BR>&nbsp;&nbsp;&nbsp;&nbsp;&nbsp;"Slažem se. Ali moralo je biti mrtvih, i to ne samo nekoliko. Vojnici Ajuntamienta, i Krvovi stražari, morali su pucati sa ovih prozora."
<BR>&nbsp;&nbsp;&nbsp;&nbsp;&nbsp;Mejtera Nana zastade, onda poče opisivati prizor na osnovu svojih nedavnih iskustava. "Na kapiju bi jurišale lebdelice, a Garda bi, zajedno sa pteropešadijom generalice Sabe, povrvela kroz svaku provalu u zidu. Za njima moje trupe iz grada, nekoliko hiljada njih. Neki su sigurno poginuli, po mojoj proceni bar stotinu. Svakako su poginuli i neki od telohranitelja i vojnika. Vidiš onaj niz rupa u zidu? To ti je paljba iz baz-mitraljeza koji se nalazio u kupoli jedne lebdelice. Taj je 'proštepovao' celo pročelje zgrade, s kraja na kraj."
<BR>&nbsp;&nbsp;&nbsp;&nbsp;&nbsp;"Ja, ovaj..."
<BR>&nbsp;&nbsp;&nbsp;&nbsp;&nbsp;Najzad je i ona prekinula njega, bar jednom. "Mi bismo odneli svoje mrtve, ili se bar nadam da bismo. Ali njihove? Oni su se povlačili pod vatrom, silazili su u te tunele o kojima je Pesak govorio. Zar bi vukli za sobom mrtva tela svojih? Nalazim da je u to teško poverovati, eminencijo."
<BR>&nbsp;&nbsp;&nbsp;&nbsp;&nbsp;"Dozvoli, molim te." Ustavica pročisti grlo. "Meni se čini da ste, ovaj, vi sklonili i mrtve sebe i mrtve njih, jelda, mada priznaću da nisam struč-njak za pitanja vojna."
<BR>&nbsp;&nbsp;&nbsp;&nbsp;&nbsp;"Nisam ni ja. Mene je naimenovala Ehidna, to si sigurno čuo. Ono malo znanja što imam, stekla sam usput. U hodu."
<BR>&nbsp;&nbsp;&nbsp;&nbsp;&nbsp;"Nanoseći poraze komandantima koji su bili neuporedivo - hm - školovaniji. Ja bih pretpostavio da mora postojati nešto kao naša shola, ali za oficire Kaldeove garde, što, je li, sad zovemo tako, generalice, mada se ranije, molim te lepo, zvalo Civilna garda, ne? Što je bilo zgod-no ime."
<BR>&nbsp;&nbsp;&nbsp;&nbsp;&nbsp;"Ja sam od njih i gubila, eminencijo. Imala sam gotovo isti broj poraza koliko i pobeda." Prolazili su pored Scilinog vodoskoka, sada okovanog tankim slojem leda.
<BR>&nbsp;&nbsp;&nbsp;&nbsp;&nbsp;"Iako ne stručnjak", ponovi Ustavica, "nudim ovu, hm. Hipotezu. Zar neće trupe, dobro regulisane, sahranjivati svoje mrtve? Ljudi kojima raspolaže generalisimo jesu, razumeš ti mene, visoko - visoko... obučeni. Mi dajemo po jednog kapelana na svaku brigadu. Sa razloga dobrih, je li, vojne počasti i to. Pa, shodno tome, zar ne bi, ako ćeš me pratiti dobro sada, Mejt... generalice. Zar ne bi takva, hm, vojska, da kažem, naterala ove tvoje, koji tada nisu bili pod tvojim pogledom neposredno..."
<BR>&nbsp;&nbsp;&nbsp;&nbsp;&nbsp;"Da sahrane i svoje poginule? Moguće." Mejtera Nana, koja je bila veoma umorna, prisili sebe da hoda uspravnije; razgiba ramena. "Ne bih rekla da je trebalo neko nekog da natera. Ako se ne bi setili ranije, setili bi se čim bi videli kako gardisti i Sabine pterkinje utovaruju svoje mrtve radi prevoza natrag u grad. Ali neprijateljski mrtvi? Gde su oni?"
<BR>&nbsp;&nbsp;&nbsp;&nbsp;&nbsp;"U ovoj opustošenoj, hm, vili, usuđujem se predskazati. Ne bi niko izišao iz zaklona, zar ne? Pucalo se kroz prozore. To si sama, molim te lepo - rekla."
<BR>&nbsp;&nbsp;&nbsp;&nbsp;&nbsp;Ona pokaza motkom svoje bele zastave jedno razvaljeno mesto na zidu. "Vidiš ono gde je zid pao? Kroz to se vidi, i odavde, unutrašnjost nekoliko soba, ali ni u jednoj se ne vidi ni jedno telo."
<BR>&nbsp;&nbsp;&nbsp;&nbsp;&nbsp;"Pa ipak, hm..."
<BR>&nbsp;&nbsp;&nbsp;&nbsp;&nbsp;"A i kroz vrata." Bili su već na domaku širokog, terasastog, ukrasnog stepeništa koje je vodilo do ulaznih vrata Krvove kuće. "Ta vrata bila bi branjena jače nego ijedna druga tačka. Odavde vidim već i selarijum. I nigde nijedan poginuli. Gde su oni?"
<BR>&nbsp;&nbsp;&nbsp;&nbsp;&nbsp;"Ja bih predložio da su ih naknadno uklonile pobedničke, je li, trupe."
<BR>&nbsp;&nbsp;&nbsp;&nbsp;&nbsp;Ona žustro zavrte glavom. "Pešadinci koji su pobedili nikada nemaju neku jaku želju da uklone sa vidika tela onih koje su pobili. Nikada, eminencijo. Videla sam tu pojavu mnogo češće nego što bih volela. Ljudi imaju svoj ponos; to je dobro za njihov moral. Juče me je major Koža preklinjao, bukvalno preklinjao, da ne dozvolim odnošenje leševa koji su već danima ležali po ulicama. Ako su tela odavde nestala, to je zato što su njihovi prijatelji došli po njih. Bilo bi zanimljivo videti ima li grobova iza kuće. Pretpostavljam da bi ih tamo sahranili. Pokraj zida, što je moguće dalje od druma. Da li ti je poznato, postoje li bašte iza ove kuće?"
<BR>&nbsp;&nbsp;&nbsp;&nbsp;&nbsp;"Nikad nisam imao to, hm, zadovoljstvo." Ustavica pođe uz stepenice. "A ni Njegova Svesnost, rekao bih. On mi je to, ovaj, poverio, pre jedno dve-tri godine. Tada smo diskutovali o... mislim, kritikovali... Krvov uticaj. Nikad nisam bio posetilac među ovim demoliranim, hm, zidovima."
<BR>&nbsp;&nbsp;&nbsp;&nbsp;&nbsp;"Nisam ni ja, eminencijo." Mejtera Nana prikupi suknju i pođe uz stepenice.
<BR>&nbsp;&nbsp;&nbsp;&nbsp;&nbsp;"Ali sigurno, ali sigurno, generalice. Da žalim. Žalim sad. Niti ću ikad prestati žaliti što nisam, hm, u danima prosperiteta i mira, je li. A bilo je tako, da? Kontrast sa zlosrećnom sadašnjicom. Pratiš me? Danas možemo samo zamišljati... Vidiš onu umetničku sliku? Fina. Vrlo lepa, je li. Pocepana. Mogla bi se restaurisati, ipak. U veštim rukama. Kao tali, a?"
<BR>&nbsp;&nbsp;&nbsp;&nbsp;&nbsp;"Pa, valjda." Pogledom je prešla preko upropašćenog nameštaja i počela pomno proučavati senovite ulaze u dalje sobe. "On je ovde držao žene, zar ne? Taj rđavi čovek Krv čija je ovo kuća bila. Žene - žene koje..."
<BR>&nbsp;&nbsp;&nbsp;&nbsp;&nbsp;"Dovoljno, dovoljno! Nemoj se Mejtero, hm, uznemiravati. Generalice. Nekoliko takvih. Samo odabrani kontingent. Tako je bar meni stavljeno na znanje prilikom našeg, ovaj, mog htedoh teći, ovaj, htedoh reći, tWte-a-tWte, da? Sa starim Kvecalom. Da li te, hm, skandalizujem? Sa Njegovom Svesnošću. Ja sam sklon da, ovaj, povremeno dozvolim sebi malo preveliku slobodu. Zloupotrebim jedno staro prijateljstvo. Moja mana, priznajem." Ustavica priđe bliže toj oštećenoj Murtagonovoj slici da je prouči.
<BR>&nbsp;&nbsp;&nbsp;&nbsp;&nbsp;"Da li se ovde događalo?"
<BR>&nbsp;&nbsp;&nbsp;&nbsp;&nbsp;"Misliš sa ženama...?" On se osvrte ka njoj, sa poluosmehom. "Ne, nikako ovde."
<BR>&nbsp;&nbsp;&nbsp;&nbsp;&nbsp;"Da li je ovde Kalde Svila ubio tog čoveka po imenu Krv, i da li je ovde narednik Pesak ubio savetnika Potoa?"
<BR>&nbsp;&nbsp;&nbsp;&nbsp;&nbsp;"Imamo mi još lepše u Palati, a? Ipak, i ova je lepa i mogla bi se, hm. Popraviti. U jednom od predsoblja, koliko sam ja shvatio, generalice. Mogu li pitati zašto želite znati? Za neki, recimo, spomenik, neke vrste? Bronzana spomen-ploča u spomen na događaj taj-i-taj, je li?"
<BR>&nbsp;&nbsp;&nbsp;&nbsp;&nbsp;"Zato što znamo da je čovek koji je bio vlasnik ove kuće ubijen u njoj, eminencijo", objasni Mejtera Nana. "Taj Krv, sa savetnikom Potoom. Ako njihova tela nisu ovde, znači da ih je neko sklonio, ali da su to uradili generalisimo Usik ili generalica Saba, ja bih to čula. Leš jednog člana vlade? Pa, svi bi se raspravljali šta s njim treba uraditi. To bi došlo, svakako, do mene."
<BR>&nbsp;&nbsp;&nbsp;&nbsp;&nbsp;Njen ton postade oštar. "A sad ćeš ti da uradiš nešto korisno."
<BR>&nbsp;&nbsp;&nbsp;&nbsp;&nbsp;Ustavica, koji nije bio sviknut da neko od njega zatraži uslugu načinom tako kratkim i jasnim, okrete glavu i pogleda Mejteru oštro.
<BR>&nbsp;&nbsp;&nbsp;&nbsp;&nbsp;"Ne primećuje se da ovde ima ikoga", reče ona, "iako su moji obaveštajci... Nije bitno. Slažeš se da ovde nema nikoga?"
<BR>&nbsp;&nbsp;&nbsp;&nbsp;&nbsp;"Svakako nema nikoga, u ovoj prostoriji, osim, dozvoli da kažem - nas. A što se tiče, ovaj, ostatka zgrade, to, hm, može biti dalje ispitivano."
<BR>&nbsp;&nbsp;&nbsp;&nbsp;&nbsp;"Ja sam slušala pažljivo i nisam čula ništa. Tela mogu biti izložena pogledu, ali mogu biti i skrivena iza nameštaja ili već čega." Prilično nemarno, Mejtera Nana dodade još jednu reč: "Eminencijo." Zatim nastavi. "Ja ću pretraživati sobe na ovoj strani. Zamolila bih da ti pretražiš onu stranu. Sa ostalim delovima kuće mislim da nema potrebe da se zamajavamo."
<BR>&nbsp;&nbsp;&nbsp;&nbsp;&nbsp;"Ako, ovaj, ne bude tih tela, generalice", reče Ustavica, zabacivši još jednom svoj lutalački dugački pramen kose sa lica, "hoćemo li se vratiti odmah u, hm. Grad? Moglo bi biti mudro, ne? Ko zna šta se sve nadešavalo u međuvremenu, je li tako."
<BR>&nbsp;&nbsp;&nbsp;&nbsp;&nbsp;Ona klimnu glavom. "Slažem se. Onda ćemo znati da su bili ovde i da bi se mogli opet pojaviti. Ostaviću jednog Bizonovog oficira i nekoliko pešadinaca da motre. Ali ako nađemo telo, makar samo jedno, onda ćemo moći manje-više pouzdano da zaključimo da se trupe Ajuntamienta nisu uopšte vratile. U tom slučaju možemo se vratiti u grad i zaboraviti ovu kuću."
<BR>&nbsp;&nbsp;&nbsp;&nbsp;&nbsp;"Mudro, ovaj, rečeno." Ustavica je već hitao ka prvoj od soba koje su mu na ovaj način 'dodeljene'. "Ja ću te obavestiti istog trenutka ako otkrijem ičije, hm, posmrtne ostatke."
<BR>&nbsp;&nbsp;&nbsp;&nbsp;&nbsp;Mejtera ode u jednu sobu. Činilo se da je to bila vlasnikova radna soba. Radni sto, masivan, od mahagonijevog drveta, bogato izrezbaren, stajao je prislonjen uz jedan zid; a duž zidova bile su mnoge police sa knjigama, i to, po sadržini (ona brzo pregleda naslove knjiga na polici koja se našla prva pred njom, na visini njenih očiju) uglavnom erotske, ako ne i pornografske: Tri device i njihova gospodarica, Čudesni poduhvati momka muževnoga i magarca njegovoga, Kad se prestala opirati...
<BR>&nbsp;&nbsp;&nbsp;&nbsp;&nbsp;Mejtera Nana okrete leđa tim knjigama. Kakav li je bio život pod takvim gospodarom? Ona pokuša, ali ne uspe, da dočara sebi život žena koje su ovo podnosile. Bile su rđave žene, po mišljenju svitka; ali to samo znači da su komandovale sistemom odbrane daleko slabijim nego što je njen.
<BR>&nbsp;&nbsp;&nbsp;&nbsp;&nbsp;Čudno, koliko se navikla da za sve koristi vojne metafore, u ovih nekoliko poslednjih dana.
<BR>&nbsp;&nbsp;&nbsp;&nbsp;&nbsp;Ladice radnog stola najverovatnije bi mogle da joj kažu mnogo o vlasniku, koji je sad bio potpuno beznačajan, a ništa o Ajuntamientu niti o osobama koje Ajuntamientu služe. Ona ipak otvori, nasumce, jednu ladicu, ovlaš baci pogled na hartije unutra - sve u nekoj vezi sa novcem - zatvori je i uveri se da ispod radnog stola, u prostoru za noge, ne postoji nikakav leš.
<BR>&nbsp;&nbsp;&nbsp;&nbsp;&nbsp;"Generalice!"
<BR>&nbsp;&nbsp;&nbsp;&nbsp;&nbsp;Ona se okrete tako brzo da se dugačka, zvonasta suknja njene svešteničke odežde zavitla i zvonasto raširi iza nje; već je hitala kroz vrata, prema kuhinji. "Šta je, eminencijo?"
<BR>&nbsp;&nbsp;&nbsp;&nbsp;&nbsp;On je susrete na vratima; jasno se videlo da je zadovoljan, i da to pokušava prikriti. "Imam, imam. Dužnost. Žalosnu..."
<BR>&nbsp;&nbsp;&nbsp;&nbsp;&nbsp;"Našao si leš. Čiji?"
<BR>&nbsp;&nbsp;&nbsp;&nbsp;&nbsp;"Pa, ovaj, pokojnog savetnika. Utisak je moj. Impresija. Ako ti neće biti neugodno da..."
<BR>&nbsp;&nbsp;&nbsp;&nbsp;&nbsp;"Da ga vidim? To moram! Eminencijo, videla sam ja stotine leševa od kad je ovo počelo. Hiljade." A bilo je jedno davno vreme kad je njoj bilo gotovo nemoguće da zakolje kozu; sada, dok se gurala pored Ustavice, ona pomisli da bi joj klanje koze teško palo i danas, a da bi joj sasvim nemoguće bilo da preseče grlo nekog čoveka, pa makar to bio i najgori neprijatelj. A ipak, ona je sastavljala planove i davala naređenja za akcije posle kojih su cele ulice ostajale zatrpane leševima.
<BR>&nbsp;&nbsp;&nbsp;&nbsp;&nbsp;"Ja sam preuzeo, razumeš ti mene, odgovornost. Slobodu sebi. Da ga malo dovedem u red, ne? Okrenuo ga na leđa, prekrstio mu ruke, pre nego što sam pozvao tebe."
<BR>&nbsp;&nbsp;&nbsp;&nbsp;&nbsp;Savetnik Poto ležao je bukvalno pred njenim nogama, a ruke su mu bile prekrštene tako da su skrivale ranu koju mu je Peskov teški metak napravio neposredno ispod grudne kosti. Potova dugačka, siva kosa bila je raširena zrakasto po Krvovom bogatom tepihu, i Mejtera Nana, i nehotice, progunđa: "Izgleda iznenađen."
<BR>&nbsp;&nbsp;&nbsp;&nbsp;&nbsp;"Iznenađen je nesumnjivo i, hm, bio." Ustavica pročisti grlo. "Nije očekivao, a? Da ga ubije jedan od njegovih. I to sve u, hm, trenu. Tako mi veli moj protonotar. On se, ovaj, Inkus zove. patera Inkus. On je, ovaj, razumeš ti mene, podlegao. Hm. Iluziji. Za-bludi. Da je, tobož, postao, umesto Kvec..."
<BR>&nbsp;&nbsp;&nbsp;&nbsp;&nbsp;Ona kleknu pored leša, rukom iscrta u vazduhu znak sabiranja, zatim uze od mrtvaca buđelar i poče vaditi zlatne kartice iz njega.
<BR>&nbsp;&nbsp;&nbsp;&nbsp;&nbsp;"Poludeo čovek, pa to ti je. Šenuo malo. Treba malo odmora, hm? Oporaviće se on, vrlo skoro. Generalice - ovaj?"
<BR>&nbsp;&nbsp;&nbsp;&nbsp;&nbsp;"Kao prvo", objasni Mejtera Nana, "ovde može biti značajnih dokumenata. Kao drugo, ovde ima para, ima deset kartica ili više, a nama su pare veoma, veoma hitno potrebne."
<BR>&nbsp;&nbsp;&nbsp;&nbsp;&nbsp;"A, pa, heh."
<BR>&nbsp;&nbsp;&nbsp;&nbsp;&nbsp;Kartice i papiri nestadoše u njenom širokom rukavu. "Gde je krv?" reče ona. "Jesi li ti i njegovu krv počistio pre nego što si me zvao, eminencijo?"
<BR>&nbsp;&nbsp;&nbsp;&nbsp;&nbsp;"Kroz srce, a?" Ustavicin glas, uvek nazalan, sada je zvučao pomalo pridavljeno. "U tom slučaju ne bude mnogo krvi, a? Tako mi rekoše."
<BR>&nbsp;&nbsp;&nbsp;&nbsp;&nbsp;Mejtera Nana poče trljati mrtvačev obraz, prvo blago, pa jače, pa vrlo grubo. "Ovaj je hemijski!"
<BR>&nbsp;&nbsp;&nbsp;&nbsp;&nbsp;"Jah - paa..."
<BR>&nbsp;&nbsp;&nbsp;&nbsp;&nbsp;Ona diže pogled ka Ustavici. "Znao si."
<BR>&nbsp;&nbsp;&nbsp;&nbsp;&nbsp;"Pod. Pod...ozrevao sam."
<BR>&nbsp;&nbsp;&nbsp;&nbsp;&nbsp;"Kažeš da si ga prevrnuo na leđa, eminencijo. Kažeš da si mu prekrstio ruke. Onda si svakako morao primetiti da je veštački."
<BR>&nbsp;&nbsp;&nbsp;&nbsp;&nbsp;"Tada? Ja, pa, heh... potvrdio? Imao sam, dozvoli molim te jednu stvar - starog Kvecala. Obećao. Ne kazati. Ma, više puta. On, hm, znaš. Poverava se meni? Za vrlo, vrlo de-li-kat-ne stvari... Finansije, sve. A ovo, ne."
<BR>&nbsp;&nbsp;&nbsp;&nbsp;&nbsp;Najednom se Ustavica našao na kolenima pored nje. "Generalice, ovaj, generalice. Sami ovde, a? Nikog nema sem, ovaj, nas. Mogu li te zvati Mejtera?"
<BR>&nbsp;&nbsp;&nbsp;&nbsp;&nbsp;Ovo je prenebregla. "Postaviće se pitanje sahrane. Desetak pitanja, zapravo. Morao si imati na umu da ću ja saznati."
<BR>&nbsp;&nbsp;&nbsp;&nbsp;&nbsp;"Jahhah - ovaj - theh. Pa da. Ne, međutim, tako žurno. Ti si do krajnosti, ovaj, pronikla. Pronicljiva."
<BR>&nbsp;&nbsp;&nbsp;&nbsp;&nbsp;"Onda, što ne reče odmah? Zašto one gluposti o krvi?"
<BR>&nbsp;&nbsp;&nbsp;&nbsp;&nbsp;"Zato što ja... Inkus. Patera Inkus. I stari, dozvoli, molim te, jednu stvar - Kvecal? Moj položaj tamo. De-li-ka-tan do, do krajnosti. Ugrožen. Mejtera, saslušaj me, ja, hm, ja te molim. Da, ja te preklinjem. Apelujem."
<BR>&nbsp;&nbsp;&nbsp;&nbsp;&nbsp;Ona klimnu glavom. "Slušam. Šta je?"
<BR>&nbsp;&nbsp;&nbsp;&nbsp;&nbsp;"Inkus, moj protonotar. Bio. Znaš ga?"
<BR>&nbsp;&nbsp;&nbsp;&nbsp;&nbsp;Ona zavrte glavom. "Pričaj."
<BR>&nbsp;&nbsp;&nbsp;&nbsp;&nbsp;"Naimenovan za Prolokutora. Naime, naimenovala ga Scila. Naime, on kaže da ga je naimenovala Scila. On poverovao u to, je li? Ubeđen. Ja razgovarao s njim juče, ali on - ti..."
<BR>&nbsp;&nbsp;&nbsp;&nbsp;&nbsp;"Ja?" Tokom jedne sekunde Mejtera Nana imala je osećaj da joj nedostaje neki presudni ključ za razumevanje stvari. Onda joj 'svanu', i ona sede unazad, na tepih, podvivši i prekrstivši noge; istovremeno, uhvati se obema rukama za glavu.
<BR>&nbsp;&nbsp;&nbsp;&nbsp;&nbsp;"Mejtera? Ovaj, Generalice?"
<BR>&nbsp;&nbsp;&nbsp;&nbsp;&nbsp;Ona diže pogled ka Ustavici. "Mene je naimenovala Ehidna, pred hiljadama ljudi. Je li tako, eminencijo?"
<BR>&nbsp;&nbsp;&nbsp;&nbsp;&nbsp;Ustavicina usta su se otvarala i zatvarala bez glasa.
<BR>&nbsp;&nbsp;&nbsp;&nbsp;&nbsp;"Prema tome, ti znaš da se to jeste dogodilo. Tako mnogo svedoka. Bila sam, štaviše, uspešna, kao što sam kažeš. Bila sam komandant pobedonosac koga su bogovi odabrali za nas. Čak i Bizon i onaj kapetan tako govore; zatim, postoji i patera Svila."
<BR>&nbsp;&nbsp;&nbsp;&nbsp;&nbsp;Ustavica pokunjeno klimnu glavom.
<BR>&nbsp;&nbsp;&nbsp;&nbsp;&nbsp;"Svako kaže da je Svilu odabrao Pes Veliki za našeg Kaldea; to kaže i Mejtera Mermer. Uspeh je postigao i on. Čini se, dakle, da su bogovi odlučili da biraju naše vođe, umesto da ih biramo sami. Pa, ako će taj patera Inkus biti naš novi Prolokutor, dakle Prvi govornik, on će hteti da odabere sebi koadjutora po svojoj volji."
<BR>&nbsp;&nbsp;&nbsp;&nbsp;&nbsp;"Ne samo, ovaj, to, nego. I gore od toga. Ako bi on, hm, znaš. Stari Kvecal. Dovitljiv. Lukav. Gledao ga na delu, ja, stotinama puta, a? Ajuntamiento je imao silu, ali on ipak nekako izgura ono svoje. Zaobiđe nekako. Izmanevriše. I Lemura, i Lorija, sve njih. Starac, je li tako? Budalasti matorko. Misle oni. Za Njegovu Svesnost. Za Kvecala. Ali, lukav, Mejt... generalice. Vrlo lukav. Dubok."
<BR>&nbsp;&nbsp;&nbsp;&nbsp;&nbsp;Ona načini jedan mali, ohrabrujući zvuk.
<BR>&nbsp;&nbsp;&nbsp;&nbsp;&nbsp;"Kompromis. Ja - osećam to. Pam... hoćemo nešto da se razumemo? Pametan ja nisam. Mada se trudim. Trudim. Neki kažu - računa se ne trud nego učinak. Nisam kao stari Kvecal. Ali iskustva, imam, imam. Konferencije, pregovori. I ja ovde vidim rešenje. Već vidim rešenje. Dozvoli, molim te - koadjutor. Da bude. Inkus. Šta mu fali? Pa to bi se svako složio. Stari Kvecal bi odmah, ovaj, vizuel... Konkretizovao. Sagledao bi celinu pre nego što Inkus kaže prvu polovinu prve rečenice. Stari, dozvoli, molim te, stari Prolokutor. Znači, šta, ima da, ima da, je li. Umre. Godina, dve, i hajd. I zamenik uskače na to mesto. Naprosto mogu da ga čujem kako bi on meni to rekao. Zato se nisam usudio, razumeš? Da ti kažem. Vidiš u kakvoj sam ja, ovaj, hm. Nezgodaciji, molim te lepo. Stisci, da kažemo. Jer, ovi. Lori. Galago. I svi ostali. Sve ti je to veštačko. Svi oni. Godinama sam naslućivao. Sastanci sa jednim, sa drugim, ponekad danima. Gledao ih iz blizine. Kvecal je s tim upoznat, mora biti."
<BR>&nbsp;&nbsp;&nbsp;&nbsp;&nbsp;"Ali Njegova Svesnost nije hteo da govori o tome?"
<BR>&nbsp;&nbsp;&nbsp;&nbsp;&nbsp;"Nije. Hm, nije. Suviše - hoćemo li reći - osetljivo. A Inkus. Rekao sam ti?"
<BR>&nbsp;&nbsp;&nbsp;&nbsp;&nbsp;"Ti si meni rekao da je Scila proglasila njega za Prolokutora."
<BR>&nbsp;&nbsp;&nbsp;&nbsp;&nbsp;"A on posle ponudio meni..."
<BR>&nbsp;&nbsp;&nbsp;&nbsp;&nbsp;Jedna koščata šaka zabaci isti pramen kose unazad, i Mejtera Nana vide koliko se ta ruka trese. "Ponudio ti...?"
<BR>&nbsp;&nbsp;&nbsp;&nbsp;&nbsp;"Pos, pos. Tavljenje. Mesto. Nije mislio", Ustavica proguta knedlu. "Nije mislio da vređa. Bar po mojoj proceni. Da omalovaži, ne. Ponudio - ja sam odbio, naravno. Razumeš ti mene. Da ja budem njegov protonotar. Ja, ja, njegov, njegov..."
<BR>&nbsp;&nbsp;&nbsp;&nbsp;&nbsp;"A, tako", reče Mejtera Nana.
<BR>&nbsp;&nbsp;&nbsp;&nbsp;&nbsp;"Mi smo, vidi, drugari, Mejtera. Saradnici, hm, u miru, a? Sin i kćer Udruženja svešteničkog, znači, Crkve. Dogovori naši, sećamo se, ista vizija. Prvi susret naš, znači, mene i tebe, to jest tebe i mene. Pamtim. Zaklela si se ti meni tada, sa očima, hm, gorućim. Da je mir tvoja prva želja, čim ispuniš zadatak koji si od bogova dobila. Volju, hm, božju. Ja se složio? Zakleo se na isto. Pa smo zajedno pričali sa brigadirom Erneom, i sa Kaldeom. Ti si heroj, hm, heroina. Kod narodnih masa. Kod širokih masa. Kod populacije, razumeš ti mene. Čak o podizanju statue se priča. U smislu spomenika. Tebi. E, znači samo jedna tvoja reč, tvoja podrška..."
<BR>&nbsp;&nbsp;&nbsp;&nbsp;&nbsp;"Ćuti malo", reče mu ona. "Ni trenutak vremena nisam imala da se priviknem na pomisao da su članovi Ajuntamienta veštački ljudi, a sad još i ovo tvoje."
<BR>&nbsp;&nbsp;&nbsp;&nbsp;&nbsp;"Ako bih, razumeš ti mene, ja, hm..."
<BR>&nbsp;&nbsp;&nbsp;&nbsp;&nbsp;"Ma ćuti!" Duboko je udahnula, provukla prste obeju svojih mršavih šaka kroz kratku, smeđu kosu. "Kao prvo, ne, ne možeš mi se obraćati sa 'Mejtera'. Ni nasamo, niti bilo kad. Nameravam, ako mi Njegova Svesnost bude dao otpust, da se vratim u svetovni život. Ja bih", ona još jednom duboko udahnu, "mogla i da se udam. Videćemo. A što se tiče tebe, ako je Scila odista proglasila tog pateru Inkusa za Prolokutora, onda on jeste prolokutor, bez obzira na sve moguće aranžmane koje bi mogli da smisle on i patera Kvecal. Lako mogu da zamislim da se mlađi čovek, veoma svetačkog duha, povinuje ubeđivanjima starijega. Bio bi to, ako se gleda u izvesnoj svetlosti, čin plemenitog samoodricanja. Ali ne bi izmenio činjenicu. Taj mladi bio bi ipak naš Prolokutor, mada ga mi ne bismo nazivali tako. A pošto je on predložio da ti budeš njegov protonotar, jasno je da više nisi koadjutor. Nema sumnje da je patera Kvecal sada koadjutor, i da je to najozbiljnije prihvatio. Pa, pošto je to sve tako, tebi ću se obraćati sa 'patera'."
<BR>&nbsp;&nbsp;&nbsp;&nbsp;&nbsp;"Draga moja mlada ženo!"
<BR>&nbsp;&nbsp;&nbsp;&nbsp;&nbsp;Njen pogled ga ućutka. "Nisam ja tvoja, a ni ičija, mlada žena. Imam trideset šest godina, i mogu te uveriti da to, kod žene, više nije mladost. Imaš da mi se obraćaš sa 'generalice', inače ću učiniti tvoj život daleko manje prijatnim nego što jeste."
<BR>&nbsp;&nbsp;&nbsp;&nbsp;&nbsp;Na udaljenom kraju sobe otvoriše se jedna vrata, i neko ko nije bio ni Nana ni Ustavica poče da pljeska. "Bravo, draga moja mlada generalice! Izvrsno, zaista izvrsno! Trebala bi postati glumica."
<BR>&nbsp;&nbsp;&nbsp;&nbsp;&nbsp;Taj se dogega bliže njima, čovek mali, gojazan, sa blistavim plavim očima, veselim okruglim licem, i kosom toliko svetle boje da je bio maltene plavokos. "Ali ono drugo, da se moraš navikavati na vladu sastavljenu od savetnika koji su hemijski ljudi, to neka te ne brine. Ja nisam hemijski, mada moram priznati da taj predmet ispred vas dvoje jeste nešto otprilike takvo."
<BR>&nbsp;&nbsp;&nbsp;&nbsp;&nbsp;Ustavica šumno, užasnuto, udahnu vazduh: prepoznao ga je.
<BR>&nbsp;&nbsp;&nbsp;&nbsp;&nbsp;"Ovaj augur i ja smo stari - ne mogu reći prijatelji. Poznanici. Ti si, u to sam siguran, buntovnička, slavna, generalica Nana." Nepoznati poče da se kikoće. "Pretpostavljam da ti je cilj da stekneš vrhovnu vlast, a u tom slučaju bila bi vrhovna Nana. Vrhov-nana. Predsednica zvana Nana. Bez mana? To mi se sviđa! Ja sam savetnik Poto. Zavesa. Hteli ste sa mnom pričati?"
<BR>
<BR>&nbsp;&nbsp;&nbsp;&nbsp;&nbsp;U jednom trenu, tokom koga mu je srce maltene stalo, Svili se učini da je među narodom koji je stajao na ulici i klicao mu ugledao Zumbulu. Pre nego što je mogao išta viknuti onima koji su ga nosili, ta žena je okrenula glavu, i opsena se okončala. A bio je spreman, to uvide sada, smeštajući se opet udobno među jastučiće, da iskoči iz nosiljke.
<BR>&nbsp;&nbsp;&nbsp;&nbsp;&nbsp;Trebaju mi naočare, reče on sebi. Moje stare naočare koje ni slučajno ne mogu dobiti, ili neke nove.
<BR>&nbsp;&nbsp;&nbsp;&nbsp;&nbsp;Oreb mu doleprša na rame. "Svila do-bar!"
<BR>&nbsp;&nbsp;&nbsp;&nbsp;&nbsp;"Svila je izludeo, već", reče on svojoj ptici. "Svila je lud, nerazuman. Pomislio sam za neku drugu ženu da je ona."
<BR>&nbsp;&nbsp;&nbsp;&nbsp;&nbsp;"Ne vi-di."
<BR>&nbsp;&nbsp;&nbsp;&nbsp;&nbsp;"To je baš i moja misao. Nekoliko puta sanjao sam da je moja majka živa. Jesam li ti pričao o tome?"
<BR>&nbsp;&nbsp;&nbsp;&nbsp;&nbsp;Oreb zazvižda.
<BR>&nbsp;&nbsp;&nbsp;&nbsp;&nbsp;"Onda kad se probudim, još minut ili dva verujem u to, i budem srećan. E, ovo je bilo tako." On se nagnu kroz jednu stranu nosiljke i obrati se glavnom nosaču. "Nema potrebe da idete toliko brzo. Umorićete se."
<BR>&nbsp;&nbsp;&nbsp;&nbsp;&nbsp;Čovek se samo isceri i klimnu glavom.
<BR>&nbsp;&nbsp;&nbsp;&nbsp;&nbsp;Svila opet sede udobno. Njihova brzina se povećavala. Nesumnjivo su nosači smatrali da je to pitanje časti: kad čovek nosi Kaldea, mora da trči. Inače bi običan narod, koji nikad nije imao tu povlasticu, mogao pomisliti da nosiš nekoga beznačajnog. A to je neprihvatljivo, jer nosači koji nose nekoga beznačajnog i sami su beznačajni.
<BR>&nbsp;&nbsp;&nbsp;&nbsp;&nbsp;"Poslao sam dvadeset gardista da traže nju", reče on Orebu. "To, dabome, nije dovoljan broj, jer da je dovoljan, već bi je našli; ali nismo mogli izdvojiti više, u ovoj situaciji kad nam se Četvrta brigada još odupire na severu, a Ajuntamiento još drži tunele."
<BR>&nbsp;&nbsp;&nbsp;&nbsp;&nbsp;Pominanje tunela navede Oreba da grakne sumorno.
<BR>&nbsp;&nbsp;&nbsp;&nbsp;&nbsp;Nosiljka je odmicala brzinom koja je, praktično, bila puni trk, zatim se zanjihala, i ušla u krivinu, zanoseći se nižim delom napolje. Iz Ulice sunca uđoše u Lampionsku. Svila se nagnu napolje i reče: "Muzička ulica - mislio sam da vam je jasno. Jedan blok istočnije."
<BR>&nbsp;&nbsp;&nbsp;&nbsp;&nbsp;Glavni nosač opet isto onako zaklima glavom.
<BR>&nbsp;&nbsp;&nbsp;&nbsp;&nbsp;"Ako je dvadeset gardista ne može naći, Orebe, onda ni ja, svakako, ne mogu; sinoć nisam uspeo. Mi nismo uspeli, trebalo bi da kažem. Znači, treba nam pomoć, a ja se mogu setiti tri mesta - ne, četiri - gde takvu pomoć možemo dobiti. Danas idemo na sva četiri. Požari su većinom ugašeni, a Mejtera Nana i Usik nastaviće da se bore, zapravo, bolje, ako im se ja ne mešam u posao; zato, iako je doktor rekao da treba da budem u krevetu, i iako se od mene očekuje da posvetim svaki minut drugima, a ništa sebi lično, ja nameravam da ovome posvetim koliko god sati je potrebno."
<BR>&nbsp;&nbsp;&nbsp;&nbsp;&nbsp;Sa novim zanošenjem i naginjanjem, nosiljka zaokrete u neku ulicu još užu, koju Svila nije prepoznao.
<BR>&nbsp;&nbsp;&nbsp;&nbsp;&nbsp;"Sve je u rukama bogova, bojim se. Ja u njih nemam poverenja - čak ni u Izvanaša, koji, čini se, ima poverenja u mene; pa ipak, još bi se moglo desiti da nam se oni osmehnu."
<BR>&nbsp;&nbsp;&nbsp;&nbsp;&nbsp;"Nađe mala?"
<BR>&nbsp;&nbsp;&nbsp;&nbsp;&nbsp;Prošla ga je želja za govorom, ali silina osećanja navede ga da kaže još jednu rečenicu. "Šta li je on uopšte hteo s njom!" Dok je to izgovarao, nosiljka je projurila pored jedne prodavnice u čijem su izlogu bili jedna citra i jedan prašnjavi fagot.
<BR>&nbsp;&nbsp;&nbsp;&nbsp;&nbsp;Ali ih Svila, Kalde od Virona, nije video.
<BR>
<BR>&nbsp;&nbsp;&nbsp;&nbsp;&nbsp;"Ovo je kuhinja?" Mejtera Nana se osvrtala iznenađeno. Bila je to najveća kuhinja koju je ona ikada videla.
<BR>&nbsp;&nbsp;&nbsp;&nbsp;&nbsp;"Postoje, hmm, alternative", reče Ustavica. "Još je cela, a? Jednako, ovaj, bez potpisa Sfikse sabljaste."
<BR>&nbsp;&nbsp;&nbsp;&nbsp;&nbsp;"Nalazim da je udobna", proglasi Poto. "Kao prvo, ima u njoj hrane, mada su tvoje trupe, draga moja mlada generalice, odnele grdnu količinu. Ja hranu volim, pa i ako ne mogu da je jedem. Kao drugo, ja sam dobar domaćin, nastojim da se moji gosti udobno osećaju, a ovu kuhinju lako je zagrejati. Obratite pažnju na ovu plemenitu peć, i na ovaj sanduk za drva, koji je pun. Ja sam srećno imun na promaju, ali vas dvoje niste. Čvrsto sam rešen da vama bude udobno. One druge prostorije nude ledene čari društvene lepote. Ovde se može dobiti toplota i čaj, pa čak i supa." Opet se zakikotao. "A sve to su stamene vrline stare negovateljice; a reč 'nana' može da znači i takvu osobu, a ne samo biljku nanu, to jest metvicu, poznatu i kao mint. Inače, u ovoj kuhinji postoji i veliki izbor oštrih noževa, a mene uvek ohrabruje prisustvo oštrih noževa."
<BR>&nbsp;&nbsp;&nbsp;&nbsp;&nbsp;"Nije moguće da si ti ovde sam", reče Mejtera Nana.
<BR>&nbsp;&nbsp;&nbsp;&nbsp;&nbsp;Poto se isceri. "A da li bi me napala ako jesam?"
<BR>&nbsp;&nbsp;&nbsp;&nbsp;&nbsp;"Svakako ne."
<BR>&nbsp;&nbsp;&nbsp;&nbsp;&nbsp;"Imaš azof, onaj slavni, koji si od Svile dobila. Neću te pretresati da ga nađem, sada."
<BR>&nbsp;&nbsp;&nbsp;&nbsp;&nbsp;"Njega sam ostavila kod pukovnika Bizona. Kad bih sa belom zastavom primirja došla naoružana, ti bi imao pravo da me ubiješ."
<BR>&nbsp;&nbsp;&nbsp;&nbsp;&nbsp;"To pravo imam u svakom slučaju", reče joj Poto. Dohvati jedan štap iz gomile naslaganog drveta za potpalu i prelomi ga. "Zakoni rata štite vojske i njihovo pomoćno osoblje. Ovo tvoje je pobuna, nije rat, a pobunjenike ne štiti ništa slično. Ovde prisutni patera zna da je to tako. Divi mu cufa."
<BR>&nbsp;&nbsp;&nbsp;&nbsp;&nbsp;"Ja - ovaj - pa - pozivam se na svešteničko, hm, zvanje. Na ovu mantiju."
<BR>&nbsp;&nbsp;&nbsp;&nbsp;&nbsp;"Ti to i možeš, imaš to pravo, jer se nisi borio. Generalica ne može jer se borila. Sve jednostavno i jasno."
<BR>&nbsp;&nbsp;&nbsp;&nbsp;&nbsp;Pošto mu oni ne odgovoriše ništa, Poto nastavi. "Kad smo već kod mantije, zaboravih reći da se ratni zakoni odnose samo na one vojnike i njihove pomagače koji nose uniformu svoga grada, kao što, na primer, nosi generalica Saba. Ti, draga moja generalice, nisi u uniformi grada Virona. Posledica je to da iako ja ne mogu napasti tvoje vojskice dokle god primirje važi, ipak imam pravo tebi da polomim obe te nogice, ako mi je volja, i da ti zavrnem taj vratić. Sedite, imamo onaj zgodan stočić tamo. Da ja naložim vatricu i pristavim kotlić čaja."
<BR>&nbsp;&nbsp;&nbsp;&nbsp;&nbsp;Seli su. Ustavica je oko nogu pritegao bogati ogrtač koji je nosio preko mantije; Mejtera Nana sela je na isti način kao što bi sedela u svojoj kenobi: delikatne šake sklopljene u krilu, glava pognuta.
<BR>&nbsp;&nbsp;&nbsp;&nbsp;&nbsp;Poto je izvukao ka sebi jedno od ložišta te peći, naslagao u njega drva, a onda pogladio jedan štap namenjen za potpalu. Štap najednom planu, ne samo na vrhu kao što bi buktinja, nego celom dužinom. On ga hitnu u ložište i gurnu to ložište nazad u peć, što je bilo praćeno besnom škripom gvožđa.
<BR>&nbsp;&nbsp;&nbsp;&nbsp;&nbsp;"On, ovaj", zašaputa Ustavica, "razumeš ti mene, spletke pravi da nas podeli. Jedna strategija... osvedočena? Elementarna. Ja ću se, generalice, držati uz tebe, a? Ako ćeš ti, hm, analogno tome..."
<BR>&nbsp;&nbsp;&nbsp;&nbsp;&nbsp;"Mejtera. Obraćaj mi se sa 'mejtera', molim te, kad smo sami."
<BR>&nbsp;&nbsp;&nbsp;&nbsp;&nbsp;"Uistinu. Uistinu! O, soror neque, ovv-aj, hmm, enim ignari sumus ante malorum. O passi graviora, dabit Pes his quoque finem."
<BR>&nbsp;&nbsp;&nbsp;&nbsp;&nbsp;Poto je sipao vodu u čajnik. Ne okrenuvši glavu, on reče: "Oštar sluh imam. Ne recite posle da vas nisam upozorio."
<BR>&nbsp;&nbsp;&nbsp;&nbsp;&nbsp;Mejtera Nana diže glavu. "Ako je tako, ne moram pojačavati glas. Jesi li ti stvarno savetnik Poto? Došli smo da pregovaramo sa Ajuntamientom, a ne sa bilo kojim slučajnim prolaznikom. Ako jesi, čije je ono telo bilo?"
<BR>&nbsp;&nbsp;&nbsp;&nbsp;&nbsp;"Jesam." Poto stavi čajnik na ringlu peći. "Moje. Imaš još pitanja?"
<BR>&nbsp;&nbsp;&nbsp;&nbsp;&nbsp;"Svakako. Jesi li spreman da obustaviš sve ovo krvoproliće?"
<BR>&nbsp;&nbsp;&nbsp;&nbsp;&nbsp;"A, to tebi smeta, je li?" On izvuče jednu stamenu, tvrdu, tronožnu, okruglu stolicu bez naslona i sede na nju, tako teško da se pod zatrese.
<BR>&nbsp;&nbsp;&nbsp;&nbsp;&nbsp;"Kad vidim kako ginu dobri, hrabri vojnici? Kad vidim kako neko ko je do pre sekund-dva bio prepun želje da me posluša, sad leži na ulici, u grčevima i krvi? Da, smeta mi!"
<BR>&nbsp;&nbsp;&nbsp;&nbsp;&nbsp;"E, meni, vidiš, ne smeta, i ne razumem zašto bi trebalo. Niti sam ikad razumeo. Hajde da kažemo da je to jedan dar. Postoje ljudi koji mogu da slušaju muziku celo veče, a onda da odu kući i zapišu sve, svaku notu; takođe postoje ljudi koji mogu da trče brže i dalje nego konj. Da li si to znala? Moj dar je manje zapanjujući, ali doneo mi je lepe uspehe. Ne osećam onaj bol koji ne osećam. Je l' se to zove tautologija? To je 'logija' koju sam ja od života naučio. I, evo, ja ti je dajem besplatno."
<BR>&nbsp;&nbsp;&nbsp;&nbsp;&nbsp;Ustavica klimnu glavom. Njegovo lice, i inače otegnuto, sada se oteglo više nego ikad. "Ja, ovaj, potvrđujem da može to, mislim, u tu rubriku. Svrstati se."
<BR>&nbsp;&nbsp;&nbsp;&nbsp;&nbsp;"Savetniče."
<BR>&nbsp;&nbsp;&nbsp;&nbsp;&nbsp;"Da, pa, naravno. Hm. Savetniče. Nije mi namera bila da, ovaj..."
<BR>&nbsp;&nbsp;&nbsp;&nbsp;&nbsp;"Hvala. Ja sam jedini član koji se silom probio u sastav Ajuntamienta, ili bar jedini koji je to morao. Lemur i Lori bili su braća. Lemur je mrtav. Ne moraš se praviti iznenađen, znam da znaš. On je popunio Ajuntamiento svojom rodbinom, to su sve rođaci. Uradio je to još pre nego što je ovaj, ovde prisutni patera rođen. A ja put pod noge i banem pred njega. Nastupim otvoreno i pošteno. On je bio upravo učlanio i Galagoa, koji mu je rod drugog stepena, i to ne po krvi. Dok sam mu ja, međutim, bio znatno bliži rođak. Kažem ja njemu tako, a on: primedba će se uzeti u razmatranje. Nedelju dana kasnije - za to vreme se štošta dešavalo. Ništa ozbiljno, znate. Samo je poslao jednog čoveka da me ubije. Ja sam se postarao da nam meso tog čoveka bude posluženo na ručku, a desert je bila njegova glava u šerbetu sa limunom. Lemur, kad je to video, trgao se unazad, a ja sam malo šerbeta zahvatio prstima i pojeo ga. Sledećeg dana položio sam zakletvu. Savetnik Poto. Moji rođaci su uskoro otkrili da sam koristan prijatelj, a ne samo neugodan rođak."
<BR>&nbsp;&nbsp;&nbsp;&nbsp;&nbsp;Mejtera Nana klimnu glavom. "Ponosiš se time što si koristan, kao što i treba da se ponosi svako ko jeste koristan. Sada imaš priliku da budeš od velike koristi celom našem gradu."
<BR>&nbsp;&nbsp;&nbsp;&nbsp;&nbsp;"Mi smo, dozvoli, molim te, jednu stvar, otisnuli se, ovaj, u ovaj poduhvat u dobroj veri", ubaci Ustavica. "Generalica je došla nenaoružana. Moj, hm, poziv, zabranjuje oružje. Takvo je, bar, moje mnenije, mada, naš, ovaj, Kalde, možda misli drugačije. Ja te pitam, savetniče, da li ti, ovaj, slično. Jesmo li mi pregovarači? Ili, ovaj, zarobljenici?"
<BR>&nbsp;&nbsp;&nbsp;&nbsp;&nbsp;"A ti bi da ideš pre nego što tvoj čaj bude gotov?" Poto mahnu ka vratima. "Učini taj opit, patera."
<BR>&nbsp;&nbsp;&nbsp;&nbsp;&nbsp;"Moja dužnost me, hm, vezuje."
<BR>&nbsp;&nbsp;&nbsp;&nbsp;&nbsp;"Onda jesi zarobljenik, ali ne moj. Draga, mlada generalice Nano, zar ne bi volela znati kako to ja uspevam da budem živ u kuhinji a mrtav u dnevnoj sobi?"
<BR>&nbsp;&nbsp;&nbsp;&nbsp;&nbsp;"Očigledno vas je bilo dvojica." Ona je iz džepa izvadila brojanice načinjene od velikih drvenih perli i počela ih propuštati kroz prste; prijali su joj ti dobro znani oblici.
<BR>&nbsp;&nbsp;&nbsp;&nbsp;&nbsp;"Ne, samo sam jedan, a taj jedan nije ni tamo ni ovamo. Pošto nas je zahvatilo starenje, savetnik Tarsier nam je napravio nova tela, od hemijskih ljudi. Prvo takvo dobio je Lemur, a mi ostali kasnije, kad je kome postalo potrebno; tela kojima možemo raditi, ne ustavši pri tom iz kreveta. Ja ne mogu uživati u hrani, ali jedem. Primam hranu intravenozno, evo baš u ovom trenutku."
<BR>&nbsp;&nbsp;&nbsp;&nbsp;&nbsp;"A šta je bilo sa tim veštačkim ljudima?" Mejtera Nana uspela je da održi čvrstinu glasa. "Sa njihovim umovima?"
<BR>&nbsp;&nbsp;&nbsp;&nbsp;&nbsp;"A ja mislio pitaćeš me da li je drugima napravio i više od jednog."
<BR>&nbsp;&nbsp;&nbsp;&nbsp;&nbsp;"Ne. To očigledno jeste, ili neko jeste. Ali ti si ovo telo dobio od druge osobe. I - dao si da se izmeni, da bi ličilo na tebe, zar ne? Moralo je tako biti. Jesi li imao pristanak te osobe koju ste uzeli?"
<BR>&nbsp;&nbsp;&nbsp;&nbsp;&nbsp;"Logično pitanje bilo bi da li smo svi mi pretvoreni u po dvojicu." Poto udari pesnicom po stolu. "Nisi čak pitala ni odakle mi ova drva za loženje. Kako da pregovaram sa nekim ko se ne drži poente?"
<BR>&nbsp;&nbsp;&nbsp;&nbsp;&nbsp;Ustavica poče: "Ja, ovaj..." ali Poto nastavi. "Znam kako. Tako što ću ja da ubadam jedan po jedan poen. Dabome! Uskoro bih mogao da ubodem tako da ti poen iziđe na leđa." On se okrete Ustavici. "Da, patera. Hteo si reći...?"
<BR>&nbsp;&nbsp;&nbsp;&nbsp;&nbsp;"Ja sam, hm, nagađao, savetniče, kako si uspeo ono drvo upaliti onako, ovaj, bez napora. Pa se nadam da nam ti daš neku, je li, eks-pli-kaciju toga."
<BR>&nbsp;&nbsp;&nbsp;&nbsp;&nbsp;"Nemam nameru da sedim ovde i jednom kasapinu objašnjavam hemiju. Zar vama dvoma nije jasno da kad vam jednom kažem šta želim, ja više to ne želim? Šta ćeš ti uopšte ovde? Draga generalica Nana je, posle Svile, glavni vođa. Zašto si ti tu?"
<BR>&nbsp;&nbsp;&nbsp;&nbsp;&nbsp;"Da, hm, pa, da posredujem. Njegova Svesnost, i, razumeš ti mene, ovaj..."
<BR>&nbsp;&nbsp;&nbsp;&nbsp;&nbsp;"Da donese mir", saopšti Mejtera Nana. "Kalde Svila ponudio je da svi vi zadržite vaše savetničke položaje, u skladu sa Poveljom. Dakle, ustavno. Imajući u vidu sve što se desilo, ja smatram da je to veoma velikodušno."
<BR>&nbsp;&nbsp;&nbsp;&nbsp;&nbsp;"Doživotno?"
<BR>&nbsp;&nbsp;&nbsp;&nbsp;&nbsp;Ustavica dodirnu njenu ruku; Mejtera Nana veoma lako protumači značenje tog gesta. "Postoji li takva ustavna odredba? Koja bi omogućila da neko ima doživotni mandat? Ako postoji, pretpostavljam da bi mogla biti iskorišćena." Ustavica odmahnu glavom: ne. Njegova kretnja bila je minimalna, ali ju je Mejtera Nana uspela videti.
<BR>&nbsp;&nbsp;&nbsp;&nbsp;&nbsp;Poto se široko osmehnu; to je bilo tako neočekivano, da se Mejtera Nana na trenutak zapita nije li, nehotice, obećala Ajuntamientu povratak na vlast.
<BR>&nbsp;&nbsp;&nbsp;&nbsp;&nbsp;Videći taj osmeh, Ustavica se sav ozari. "I bolje! Od toga! Moramo, hm, prijatelji biti, ne? Prijatelji mogu sklopiti mir, neprijatelji, hm, ne."
<BR>&nbsp;&nbsp;&nbsp;&nbsp;&nbsp;"Pogrešno tumačiš moj izraz lica, patera."
<BR>&nbsp;&nbsp;&nbsp;&nbsp;&nbsp;"Hoćemo jednu stvar? Ja ga, dozvoli, mo-lim te, pozdravljam i odobravam. Izraz. Vremena ima, za razumevanje, sada dovoljno. Ako ja možda i predlog dam, savetniče? Generalice? Moja želja, duboka, iz srca. Da se mi, ovaj, svečano okupimo u ovom, je li, momentu, i ponudimo svoju zajedničku molitvu. Uputimo. Na imena devet velikih. Peticiju našu, takoreći, da..."
<BR>&nbsp;&nbsp;&nbsp;&nbsp;&nbsp;"Dosta!" uzviknu Poto. "Ja držim ključ, a on se tu razbrbljao. Tebe je, generalice, poslao Kalde Svila. Tačno?"
<BR>&nbsp;&nbsp;&nbsp;&nbsp;&nbsp;"On bi odobrio ovaj moj dolazak, svakako. Danima smo pokušavali da uspostavimo neki kontakt sa vama savetnicima preko naših stakala. Ja sam pomislila da bismo mogli pokušati i na ovaj način."
<BR>&nbsp;&nbsp;&nbsp;&nbsp;&nbsp;Kad Poto ništa ne odgovori, ona dodade: "Njegovu eminenciju odabrali su da dođe ovde u svojstvu posrednika vaš brigadir Erne i naš Kalde. Koliko je meni rečeno, ubrzo posle toga i Njegova Svesnost ponudio je svoje usluge, zbog čega smo svi bili, a i sada jesmo, veoma radosni. U tom smislu ja bih se nadala..."
<BR>&nbsp;&nbsp;&nbsp;&nbsp;&nbsp;"Ne možeš ti govoriti u njegovo ime", reče joj Poto. "Možda misliš da možeš, ili da ovde prisutni patera može, ali nije tako. Ja njega poznajem odavno; zlobniji i nepredvidljiviji čovek u ovom gradu ne postoji. U tome ga ne nadmešujem čak ni ja. Ti si generalica, je li?"
<BR>&nbsp;&nbsp;&nbsp;&nbsp;&nbsp;Ona klimnu glavom. "Proglasila me Ehidna božanska, u teofaniji. Moja uputstva", ona ih u svojoj svesti prepravi, u interesu mira, "bila su: srušiti Alambreru i obezbediti da grad Viron ostane lojalan Scili. Ako pitaš kakav je moj položaj u našoj komandnoj strukturi: Kalde Svila je predsednik naše vlade, civilni i ujedno vojni. Generalisimo Usik je naš vrhovni vojni zapovednik. Ja komandujem naoružanim narodom, a general Skejt komanduje Kaldeovom gardom."
<BR>&nbsp;&nbsp;&nbsp;&nbsp;&nbsp;Poto se sitno zakikota. "U tom slučaju, ti imaš čvrst pregled vojne situacije. Ja nemam. Lemur je bio nama glavni za vojne stvari. Objasni mi u kakvim smo okolnostima, generalice, pa da počnemo zajedno."
<BR>&nbsp;&nbsp;&nbsp;&nbsp;&nbsp;"Ozbiljno to kažeš?"
<BR>&nbsp;&nbsp;&nbsp;&nbsp;&nbsp;On se zanjiha od neke zabavljenosti kojoj nije davao glasa. "Nikad ozbiljniji."
<BR>&nbsp;&nbsp;&nbsp;&nbsp;&nbsp;"Kako god želiš. Posle Ehidnine ofidijske teofanije, imali smo oko trideset hiljada pešadinaca. To ne znači da je svedoka bilo toliko, nije bilo ni upola toliko, ali mnogi koji su od drugih čuli šta se desilo, pridružili su se nama. Neki od njih bili su pripadnici Garde, ali nijedan, koliko je meni poznato, iznad čina kapetana. Vi, Ajuntamiento, pozvali ste vojsku da se umeša, čime ste dobili nešto oko sedam hiljada vojnika, pored dvadeset četiri hiljade pešadinaca u vašoj Civilnoj gardi."
<BR>&nbsp;&nbsp;&nbsp;&nbsp;&nbsp;"Nastavi", reče joj Poto. "Ništa od toga nije sasvim tačno, ali zanimljivo je."
<BR>&nbsp;&nbsp;&nbsp;&nbsp;&nbsp;"Moje brojke za Gardu potiču od generalisima Usika, koji je svakako bio u položaju da zna. A brojke o vojsci, od narednika Peska, vođe onih hrabrih vojnika koji su uvideli da njihova vernost uistinu treba da bude na strani Kaldea."
<BR>&nbsp;&nbsp;&nbsp;&nbsp;&nbsp;Potovo lice bilo je i sad razvučeno u široki osmeh. "Izvini što te prekidoh."
<BR>&nbsp;&nbsp;&nbsp;&nbsp;&nbsp;"Htela sam reći da smo mi, od tada, dobijali na snazi, a vi gubili. Do kraja prvog dana mi smo maltene dostigli snagu od pedeset hiljada, na kojoj danas stojimo. Pedeset hiljada pod mojom komandom. Te noći, sve brigade vaše Civilne garde prešle su na Kaldeovu stranu, sve osim Četvrte. Četvrta i Treća, koja je bila pod komandom generalisima, držale su Palatin. Četvrta brigada, pod komandom brigadira Ernea, isterana je odatle drugog dana u severna predgrađa."
<BR>&nbsp;&nbsp;&nbsp;&nbsp;&nbsp;"Gde se i sad nalazi."
<BR>&nbsp;&nbsp;&nbsp;&nbsp;&nbsp;"Tako je. Mi smo se morali boriti sa požarima u gradu, sa stotinama njih, a osim toga, morali smo se organizovati, što je bio ogroman posao. Kad se Alambrera predala, dobili smo hiljade pušaka sa debelom municijom, kao i stotine hiljada metaka za njih. Trebalo je obezbediti da sve to dospe u ruke ljudima dobrog karaktera. Osim toga, postoji osećanje da bi Četvrta brigada mogla preći na našu stranu kroz dan-dva. Kalde Svila i generalisimo Usik tog su mišljenja, a i ja. Rečeno mi je da u to veruje i Njegova Svesnost."
<BR>&nbsp;&nbsp;&nbsp;&nbsp;&nbsp;Ustavica pročisti grlo. "Dakle, dozvol'te jednu stvar - brigadir Erne bio je taj koji je mene zamolio da - iniciram? Da pokrenem ove pregovore. Ja sam, ovaj, posle toga, nedugo posle toga, potražio i našao Kaldea, koji ih je odobrio. Ja mogu, hm, sposoban sam, i, je l' hoćemo nešto? Ovlašćen. Po mišljenju brigadi..."
<BR>&nbsp;&nbsp;&nbsp;&nbsp;&nbsp;"Sada nisi", reče mu Poto. "Generalice, da li bi ti mogla slomiti Četvrtu brigadu? Pretpostavimo da Svila to naredi."
<BR>&nbsp;&nbsp;&nbsp;&nbsp;&nbsp;"Svakako, za dva do tri sata. Pa i manje, ako bih imala nekoliko talusa i letelica, a ne samo moje ljude. Ali mi bismo radije da ne dođe do takve bitke. To se samo po sebi razume, jer imamo u vidu gubitak ljudskih..."
<BR>&nbsp;&nbsp;&nbsp;&nbsp;&nbsp;"Ne razume se!" reče Poto i prezrivo frknu. "Ja ne primećujem da se to samo po sebi razume! Je li krvoproliće ono što tebe zaista uznemirava?"
<BR>&nbsp;&nbsp;&nbsp;&nbsp;&nbsp;"Pa ja mislim da bi trebalo da uznemirava svakoga."
<BR>&nbsp;&nbsp;&nbsp;&nbsp;&nbsp;"Tu si u pravu, ali i nisi. Krvoproliće ne bi uznemirilo mene, ali zašto da ne preuzmete na svoju stranu pet hiljada prvoklasnih gardista ako možete? Mi bismo to učinili. Jesu li to jedini razlozi, generalice?"
<BR>&nbsp;&nbsp;&nbsp;&nbsp;&nbsp;"Biću iskrena. Postoji još jedan vid. Vi, a kad to kažem imam u vidu vladu, dakle Ajuntamiento, držite još mrežu tunela, gde ste zavukli glavninu vojske i nekolicinu gardista."
<BR>&nbsp;&nbsp;&nbsp;&nbsp;&nbsp;"Nekolicinu - blizu hiljadu."
<BR>&nbsp;&nbsp;&nbsp;&nbsp;&nbsp;"Ako ostavimo njih po strani, mora biti da imate oko sedam hiljada vojnika tamo dole."
<BR>&nbsp;&nbsp;&nbsp;&nbsp;&nbsp;Potov kez se proširi.
<BR>&nbsp;&nbsp;&nbsp;&nbsp;&nbsp;"Više od toga? Pa dobro, ako ti kažeš. Sedam hiljada je bila naša procena. U svakom slučaju, ako se duboko upetljamo u napad na Četvrtu, što, inače, i ne bi trebalo da bude naš glavni cilj, vi biste mogli izići iz tih tunela i napasti nas s leđa. Po izveštajima koje sam ja dobijala, potrebna su bar četiri moja borca da savladaju jednog vašeg vojnika, što znači da vaših sedam hiljada - to je brojka o kojoj smo raspravljali - jesu ekvivalent mojih dvadeset osam hiljada. Nismo smatrali da to možemo rizikovati. Mogla bih dodati da ni sad ne smatramo."
<BR>&nbsp;&nbsp;&nbsp;&nbsp;&nbsp;Poto zaklima glavom, upadljivo, pa i preterano poletno. "Negde u toj gomili prazne priče bilo je jedno zrnce koje je izgledalo inteligentno, draga moja generalice. Rekla si da vi zaista želite da uništite ne našu Gardu, to jest ono što je od nje preostalo, nego nas. Zbog čega ne siđete u tunele, po nas?"
<BR>&nbsp;&nbsp;&nbsp;&nbsp;&nbsp;Ustavica je izgledao duboko potresen. "Da li ti, hmm, savetniče, misliš? Da je ovo produktivno?"
<BR>&nbsp;&nbsp;&nbsp;&nbsp;&nbsp;"Mislim da jeste. Videćeš. Odgovori mi ako možeš, generalice."
<BR>&nbsp;&nbsp;&nbsp;&nbsp;&nbsp;"Zato što su tuneli suviše lako branjivi. Ja u njima nisam bila, ali su mi opisani. Desetak vojnika može držati takav položaj protiv stotinu boraca koji napadaju. Ako budemo prisiljeni, mi ćemo već naći neki način, kopaćemo lagume odozgo, i tako dalje. Ali radije bismo da to ne radimo; zato sam ovde. Postoji još jedna stvar. Pominjao si uništavanje Četvrte. Mi to, očigledno, ne želimo učiniti. A još manje želimo uništavati vojsku koja ovome gradu veoma znači. Znamo da..."
<BR>&nbsp;&nbsp;&nbsp;&nbsp;&nbsp;"Zapanjujuća si ti žena." Poto odmače tronogu stolicu i pređe preko velike kuhinje, do peći. "Žena koja govori razumno kad god joj to odgovara, a ne čuje da je kotlić proključao."
<BR>&nbsp;&nbsp;&nbsp;&nbsp;&nbsp;"Žene, uglavnom, govore razumno, ako su muškarci voljni da ih čuju."
<BR>&nbsp;&nbsp;&nbsp;&nbsp;&nbsp;"Ili bar generalice, generalno, govore tako. U pravu si za Četvrtu, i u pravu si za vojsku i za nenapadanje tunela, mada o celini situacije nemaš pojma. Ja sam naš glavni uhoda, da li si to znala? Ja sam komandovao svim Lemurovim uhodama, a sada imam i Lorijeve." Opet se kikotao nekoliko trenutaka. "A kad pogledaš, to su uglavnom isti ljudi, generalice, iste osobe. Nego, zar ti zaista zamišljaš da svi borci u ovom gradu jesu ili naši ili vaši? Pa nisi, valjda, toliko neobaveštena." On podiže sa ringle veliki bakarni čajnik iz koga je izbijao mlaz vodene pare.
<BR>&nbsp;&nbsp;&nbsp;&nbsp;&nbsp;Mejtera Nana skupi i napući usne.
<BR>&nbsp;&nbsp;&nbsp;&nbsp;&nbsp;"Ima, vidiš", poče Ustavica. "Ima, hm. Minijaturno? Minimalno. I nekih drugih, tek da se kaže. Nekoliko stotina..."
<BR>&nbsp;&nbsp;&nbsp;&nbsp;&nbsp;"Približno dvesta", reče ona. "Dvesta pterovojnikinja pod komandom generalice Sabe, koja takođe raspolaže vazdušnim brodom. Dve stotine je, kao što njegova eminencija reče, vrlo mala snaga, mada uz vatrenu podršku iz vazdušnog broda čak i vrlo mala snaga može, možda, da postigne vrlo mnogo. Generalica Saba je, uzgred rečeno, ponudila da nam pomogne kad budemo krenuli na Četvrtu."
<BR>&nbsp;&nbsp;&nbsp;&nbsp;&nbsp;"Baš je ljubazna." Poto donese proključali kotlić na njihov sto.
<BR>&nbsp;&nbsp;&nbsp;&nbsp;&nbsp;"Nije prema vama, savetniče. To uviđam. Ali jeste prema nama. To je gest kojim vladarka Trivigauntea želi da pokaže svoju dobru volju prema novoj vironskoj vladi, i mi taj gest visoko cenimo."
<BR>&nbsp;&nbsp;&nbsp;&nbsp;&nbsp;"Diplomatija vam je na visini." On podiže čajnik sa stola.
<BR>&nbsp;&nbsp;&nbsp;&nbsp;&nbsp;"I jeste. Tek je u začetku, pa ipak, na visini je." Mejtera Nana ustade. "Ovde je potreban i čajnik, a i čaj. Takođe šećer, mleko i limun, ako njegova eminencija uzima limun. Idem ja da to potražim."
<BR>&nbsp;&nbsp;&nbsp;&nbsp;&nbsp;"A ja upravo htedoh da pitam da li mi je lice prašnjavo."
<BR>&nbsp;&nbsp;&nbsp;&nbsp;&nbsp;"Molim? Šta kažeš, savetniče?"
<BR>&nbsp;&nbsp;&nbsp;&nbsp;&nbsp;"Da li je prašnjavo. Pogledajte pažljivo, molim vas. Možda bi trebalo da priđeno prozoru, gde bi svetlo bilo bolje."
<BR>&nbsp;&nbsp;&nbsp;&nbsp;&nbsp;"Ne vidim ja nikakvu prašinu." Nju zahvati uviđanje, iznenadno i neprijatno, da na tom licu, iako se pokreće sa toliko živosti, nema topline baš nimalo. Dobro znana metalna maska Mejtere Mermer imala je u sebi čitav jedan svitak pun poniznosti i saosećajnosti; a ovo lice, iako debeljuškasto i rumeno, ostalo je hladno poput zmija Ehidninih.
<BR>&nbsp;&nbsp;&nbsp;&nbsp;&nbsp;"Bilo je u magacinu godinama, znaš." Poto zabaci telo unazad pod nemogućim uglom i počeška se po vrhu nosa vrhom 'kljuna' kotlića, iz koga je i sad snažno izbijala para. "Ja sam najmlađi član Ajuntamienta, generalice. Jesi li znala to?"
<BR>&nbsp;&nbsp;&nbsp;&nbsp;&nbsp;Mejtera Nana zavrte glavom odrečno.
<BR>&nbsp;&nbsp;&nbsp;&nbsp;&nbsp;"Pa ipak, rekli su mi da je po njihovom mišljenju ovo lice suviše mlado, i zatražili da ga zamenim." On uspe da se nagne još više unazad. Mlazić ključale vode poče curiti iz kotlića. "A ne znaš ni o Raninoj hordi."
<BR>&nbsp;&nbsp;&nbsp;&nbsp;&nbsp;"Šta mu nedostaje?"
<BR>&nbsp;&nbsp;&nbsp;&nbsp;&nbsp;"Mom licu?" Poto upre vrhom kljuna kotlića sebi u lice, kao da hoće pokazati o čemu govori. "Pa, bilo je smešteno u magacin. Ja govorim, zašto me ne slušate? I sad, eto, nemam ni približno onako oštar vid kao donedavno. Možda mi je ostala neka prašina u očima."
<BR>&nbsp;&nbsp;&nbsp;&nbsp;&nbsp;Pre nego što ga je Mejtera Nana mogla zaustaviti, on podiže kotlić još više, nakrenu ga, i voda poteče dole na njegov nos i pravo u njegove otvorene oči. Ustavica uskliknu "O, bogovi moji!" a Mejtera Nana odskoči od šištanja i prskanja uskipele tečnosti.
<BR>&nbsp;&nbsp;&nbsp;&nbsp;&nbsp;"E, tako. Sad bi trebalo da bude dobro." Poto sede opet uspravno i normalno, i pogleda je kroz plave oči, veoma raširene; onda poče naizmenično stiskati i otvarati kapke, da istisne preostale ključale kapljice. "Jeste, sad je mnogo bolje. Sve vidim. Nadam se da ćeš to moći i ti, draga moja generalice mlada. Rani je već pokrenula svoju hordu, a to ti je šezdeset hiljada tih žena koje su joj pešadija i petnaest hiljada koje su u njenoj konjici. Nemam na raspolaganju luksuz da iz dirižabla osmatram kretanje neprijatelja Virona, ali činim koliko mogu. Sedamdeset pet hiljada boraca, a to su sve trupe koje su već očvrsnule u bitkama, plus njihovi pomoćni odredi, plus kolone sa ukupno petnaest hiljada tovarnih kamila, plus radni bataljon od deset hiljada muškaraca." Poto se okrete Ustavici. "U Trivigaunteu, muškarci su svi kao ti, patera. Tvoja 'shola'. Nemaju oružje. Naime, tako se bar smatra."
<BR>&nbsp;&nbsp;&nbsp;&nbsp;&nbsp;Ustavica se pribrao. "Da li ta obimna i, hm, respektabilna sila mar-ši-ra? Maršira, veliš ti, molim te lepo? Pa onda pretpostavljam da nije krenula na ovu stranu, inače biste vi. Ajuntamiento. Već, je li, heh. O uslovima predaje?"
<BR>&nbsp;&nbsp;&nbsp;&nbsp;&nbsp;Poto se opet sitno zasmeja.
<BR>&nbsp;&nbsp;&nbsp;&nbsp;&nbsp;Mejtera Nana se isprsi. "Ja se ne bih smejala, savetniče. Njegova eminencija sasvim dobro kaže. Ako nam je Rani uputila toliko veliko pojačanje, tvoja strana nema nikakvih izgleda."
<BR>&nbsp;&nbsp;&nbsp;&nbsp;&nbsp;"Upravo kao što sam se plašio", reče joj Poto. Još jednom podiže kotlić. "Šta misliš, da li se dovoljno ohladila?"
<BR>&nbsp;&nbsp;&nbsp;&nbsp;&nbsp;"Za pravljenje čaja?" Ona uzmače jedan korak, nehotice. "Ne znam, ne bih rekla."
<BR>&nbsp;&nbsp;&nbsp;&nbsp;&nbsp;"Ne, nego za pranje očiju, da bi bolje videle. Mislim da si u pravu, ključala voda dugo zadržava istu vrelinu."
<BR>&nbsp;&nbsp;&nbsp;&nbsp;&nbsp;"Ja sam došla pod zastavom primirja!"
<BR>&nbsp;&nbsp;&nbsp;&nbsp;&nbsp;On posegnu ka njoj, pokretima koji su bili mnogo brži od onih koje bi jedan gojazni čovek trebalo da bude u stanju da izvede. Ona se munjevito okrete i dade se u bekstvo; oseti da je Poto samo vrhovima prstiju uspeo da dokači njenu mantiju. Bežeći svom silinom, samo pedalj ispred njega, ona stiže do vrata i baci se kroz njih. Jedna ruka je poduhvati odozdo i podiže kao jagnje; a druga je obuhvati tako da su joj sada obe ruke bile pritegnute uz telo, duž bokova. Lice joj se našlo pritisnuto u tkaninu plesnivog mirisa.
<BR>&nbsp;&nbsp;&nbsp;&nbsp;&nbsp;Poto reče, glasom koji je zvučao kao da dolazi iz neposredne blizine: "Donesi je unutra."
<BR>&nbsp;&nbsp;&nbsp;&nbsp;&nbsp;Ne tako blizu, Ustavica je nešto započinjao i mucao. "Stani, pa - to nap, nap, rosto ne može - ta žena je sibila! Ne mo..."
<BR>&nbsp;&nbsp;&nbsp;&nbsp;&nbsp;"Ma, ćuti", reče mu Poto. "Presavij je unazad, Pauče. Nateraj je da gleda gore, u ovo."
<BR>&nbsp;&nbsp;&nbsp;&nbsp;&nbsp;Najednom je dobila i svetlost i vazduh. Čovek koji ju je uhvatio bio je visok kao Ustavica, ali širok i masivan kao Poto. On je uhvati za kosu. Spustivši se na jedno koleno, on je prebaci preko drugog.
<BR>&nbsp;&nbsp;&nbsp;&nbsp;&nbsp;"Sine moj", reče ona, dižući pogled ka njegovoj teškoj, neobrijanoj donjoj vilici. "Shvataš li ti šta radiš?"
<BR>&nbsp;&nbsp;&nbsp;&nbsp;&nbsp;Taj čovek, za koga je pretpostavila da se zove Pauk, baci pogled na jednu stranu; tamo gde je pretpostavljala da se nalazi Poto. "Je l' dobro ovako savetniče."
<BR>&nbsp;&nbsp;&nbsp;&nbsp;&nbsp;Ona prevrte očima na sve strane, Potoa ne pronađe. Debeli prsti nisu joj dopuštali da okrene glavu.
<BR>&nbsp;&nbsp;&nbsp;&nbsp;&nbsp;Potov glas dopre iz daljine. "Staviću kotlić još malo na vatru. Nećemo da se ohladi dok ti ja saopštavam pravila."
<BR>&nbsp;&nbsp;&nbsp;&nbsp;&nbsp;Ustavica uđe u njeno vidno polje; izgledao je visok kao kula, dok se naginjao nad njih dvoje. "Ja, ako išta. Mejtera. Generalice. Ako išta ja mogu...?"
<BR>&nbsp;&nbsp;&nbsp;&nbsp;&nbsp;"Možeš", reče ona. "Javi Bizonu šta se dogodilo."
<BR>&nbsp;&nbsp;&nbsp;&nbsp;&nbsp;"Vraćaj se ti na tvoje mesto", reče Poto Ustavici, koji nestade. "Zar se nisi pitala, draga moja generalice", reče Potovo vedro, okruglo lice, sad nasuprot Paukovog, "kako se to dogodilo da ja budem tako blizu mog sopstvenog leša? Niti šta je bilo sa Krvovim telom? Krva je ubio, nožem, tvoj prijatelj Svila. Hajde da ga više ne nazivamo 'Kalde'. Vreme za toliku ljubaznost je prošlo."
<BR>&nbsp;&nbsp;&nbsp;&nbsp;&nbsp;"Pusti me da ustanem, pa ću rado pitati."
<BR>&nbsp;&nbsp;&nbsp;&nbsp;&nbsp;"Neće biti potrebno. Krvovo telo je već odneto, vidiš. A ti vidiš, a? Za sada još vidiš. Ja sam naredio da se moje mrtvo telo ne dira, zato što mislim da ćemo moći da ga popravimo. Došao sam i odneo ga; ja lično, zajedno sa nekoliko mojih najpouzdanijih lovaca na uhode. Pauk je njihov šef. Upotrebio bih vojnike, ali oni su, izgleda, strašno osetljivi na svako pominjanje Kaldea, iako čovek to ne bi pomislio kad ih pogleda."
<BR>&nbsp;&nbsp;&nbsp;&nbsp;&nbsp;Iz daljine Ustavica poče dozivati. "Savetniče? Savetniče!"
<BR>&nbsp;&nbsp;&nbsp;&nbsp;&nbsp;Ona sklopi oči. Ako nikada više neće imati vid, onda poslednji prizor koji njene oči gledaju ne bi trebalo da bude visoka, čađava tavanica kuhinje u ovoj razrušenoj vili. Nego: Ehidna. Lice Ehidnino u svetom prozoru. Lice njene majke. Bizonovo, sa hitrim očima i kovrdžavom crnom bradom. Njena soba u kenobi. Deca u igri, i to grupa Mejtere Mermer, zato što je ona uvek želela njih, a ne starije devojčice koje ima ove godine niti starije dečake koje je vodila pre nego što je umro patera Štuka. Njorkino lice, tako ružno i tako ozbiljno, dragocenije od cele hrpe zlatnih kartica. Bizonovo. Kavezna ulica, i vojna leteća vozila iz kojih štekću mitraljezi dok beli pastuv tutnji ka njima.
<BR>&nbsp;&nbsp;&nbsp;&nbsp;&nbsp;"Jesi li čula to, draga moja generalice?"
<BR>&nbsp;&nbsp;&nbsp;&nbsp;&nbsp;"Čula - šta?" Mejtera Nana otvori oči i seti se, tek tada, naknadno, da bi joj ključala voda mogla biti svakog trenutka sipana u njih.
<BR>&nbsp;&nbsp;&nbsp;&nbsp;&nbsp;"Reci joj, patera! Reci joj!" Poto se kikotao kao devojčica od dvanaest godina, smeh ga je toliko obuzeo da je jedva uspevao govoriti.
<BR>&nbsp;&nbsp;&nbsp;&nbsp;&nbsp;"Pa, ja sam, predložio. Hoćemo li reći, zamenu."
<BR>&nbsp;&nbsp;&nbsp;&nbsp;&nbsp;"On hoće da dospe na tvoje mesto. E, što je smešno - smešno je."
<BR>&nbsp;&nbsp;&nbsp;&nbsp;&nbsp;Ona pokuša nešto da kaže, ali primeti da joj se oči pune vrelim suzama, parodija očigledna i jeftina do nepodnošljivosti. "Ne, eminencijo. Ali... ali hvala."
<BR>&nbsp;&nbsp;&nbsp;&nbsp;&nbsp;"On, da kažem, Poto. Savetnik. On hoće da postigne, tvoju, tvoju, hm, saradnju, da? U tom smislu, ja sam hteo ukazati da ti... da bi mene, ovaj, spasla. Šta god on hoće."
<BR>&nbsp;&nbsp;&nbsp;&nbsp;&nbsp;"Ali ja te i ovako mogu naterati da radiš što god ja hoću." Poto se vratio. Podiže kotlić nad njeno lice. "Ono što ću ja sad da radim isto je što je ona radila godinama. Prosvetarski posao." On prasnu u smeh, pokri usta slobodnom šakom. "Sad ćemo da isperemo prašinu. Da sagledavanje bude jasnije. Jesam li objasnio pravila?"
<BR>&nbsp;&nbsp;&nbsp;&nbsp;&nbsp;"Ovaj, nisi."
<BR>&nbsp;&nbsp;&nbsp;&nbsp;&nbsp;"Postavljaću pitanja. Vaspitno-obrazovna pitanja. Ako njeni odgovori budu kako treba, odložićemo kupanje očiju. Ili ako ti umesto nje odgovoriš. Spremni? Pauče, a ti? Kad vidiš da se kotao naginje, moraš da je držiš čvrsto, ali i da skloniš svoje prste od mlazića vode."
<BR>&nbsp;&nbsp;&nbsp;&nbsp;&nbsp;"Sasvim spreman, savetniče."
<BR>&nbsp;&nbsp;&nbsp;&nbsp;&nbsp;"Počeću jednim lakim pitanjem. To je najbolji pristup, zar ne? Ako zaista želimo da deca nauče. Ako nećemo da se samo pravimo važni, da 'dokazujemo' kako smo pametniji od njih. Dakle: jesi li poznavala Svilinog prijatelja, doktora Ždrala?"
<BR>&nbsp;&nbsp;&nbsp;&nbsp;&nbsp;Ona opet sklopi oči. Uvide da joj razmišljanje ne uspeva najbolje. "Poznavala? Ne. Mejtera Mermer pomenula ga je jednom, kao ljubaznog doktora koji je dozvolio da se ona poveze njegovom nosiljkom. Mislim da ga nikad nisam videla. Sigurna sam da nisam imala nikakav susret sa njim."
<BR>&nbsp;&nbsp;&nbsp;&nbsp;&nbsp;"A nikad i nećeš. Mrtav je." Poto je zazvučao kao da je time zadovoljan. "Sad si ti na redu, patera. Da čujemo?"
<BR>&nbsp;&nbsp;&nbsp;&nbsp;&nbsp;"O Ždralu, je li molim lepo? Doktoru? Ne uspevam da se, hm, prisetim."
<BR>&nbsp;&nbsp;&nbsp;&nbsp;&nbsp;"Bio je uhoda. Hajde da priznamo tom jadniku ono što je zaslužio. Bio je majstor uhođenja; neki čak tvrde, najbolji uhoda trivigauntske vladarke. Trivigaunte je imao više obaveštajaca u Vironu nego u ma kom drugom gradu. Ima ih i sad, ali su bez šefa. Šta misliš ti, Mejtera, zašto je to tako? Više uhoda nego Urbs ili Palustrija?"
<BR>&nbsp;&nbsp;&nbsp;&nbsp;&nbsp;"Mogu samo da nagađam." Usta su joj bila suva; ona pokuša da proguta knedlu, ali ne uspe. "Rani je žena, a svi ostali gradovi oko našeg imaju muške vladaoce. Možda je ona bolje osetila koliku opasnost predstavljate ti i tvoji rođaci."
<BR>&nbsp;&nbsp;&nbsp;&nbsp;&nbsp;"Nije loše. Možeš li ti i bolje, patera?"
<BR>&nbsp;&nbsp;&nbsp;&nbsp;&nbsp;"Ja, ovaj, prevara."
<BR>&nbsp;&nbsp;&nbsp;&nbsp;&nbsp;Poto se sitno zakikota. "Dva poena za ovo. Nastavi."
<BR>&nbsp;&nbsp;&nbsp;&nbsp;&nbsp;"Njegova, je li, Svesnost. Rekao mi. Ne baš tim rečima, razumeš. Nema planina. Prvi, ovaj, prvi..."
<BR>&nbsp;&nbsp;&nbsp;&nbsp;&nbsp;"Cilj", reče Poto, pomažući mu da se izrazi.
<BR>&nbsp;&nbsp;&nbsp;&nbsp;&nbsp;"Tač-no. U, kako bi rekli, proleće. Nije još mnogo ostalo, a, savetniče? Zima je, dozvoli jednu stvar, molim te. Po-če-la."
<BR>&nbsp;&nbsp;&nbsp;&nbsp;&nbsp;"Generalice, ovo je tvoja oblast. Pretpostavimo da imaš veće snage i suočavaš se sa protivničkim manjim snagama. Da li bi radije pošla u napad preko pustinje ili preko planina?"
<BR>&nbsp;&nbsp;&nbsp;&nbsp;&nbsp;"Radije bih videla pustinju", reče ona, izbegavajući pravi odgovor.
<BR>&nbsp;&nbsp;&nbsp;&nbsp;&nbsp;"Ne možeš videti ni pustinju ni planine odavde, a ako ne budeš davala odgovore, nećeš videti više ništa." Kotlić se nagnu malo.
<BR>&nbsp;&nbsp;&nbsp;&nbsp;&nbsp;"U tom slučaju, pošla bih radije preko pustinje."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što bi borbe u planinama bile kao borbe u tunelima. Postojali bi tesnaci kroz koje se mora proći, a u njima bismo morali razbijati neprijatelja čeono. U pustinji, mogli bismo ga zaobilaziti."
<BR>&nbsp;&nbsp;&nbsp;&nbsp;&nbsp;"Tako je. patera, nisam ti dao dovoljno prilike da se istakneš, zato sad pitam prvo tebe. Dva grada, kojima ću je dati imena Viron i Trivigaunte, razdvojena su jednim jezerom i jednom pustinjom. Jezero je veliko; doduše, u poslednje vreme se smanjuje, a postaje i pomalo slankasto. To je situacija, a pitanje je sledeće. Ako je Vironu najlakše da napadne, od svih gradova, baš Trivigaunte, koji grad je Trivigaunteu najlakše da napadne? Razmisli pažljivo."
<BR>&nbsp;&nbsp;&nbsp;&nbsp;&nbsp;"Njima? Naj..." Ustavicin glas je drhtao. "Pa nas, valjda. Viron."
<BR>&nbsp;&nbsp;&nbsp;&nbsp;&nbsp;"Saglasna, moja generalice?"
<BR>&nbsp;&nbsp;&nbsp;&nbsp;&nbsp;Dok je Ustavica govorio, ona je počela kratku molitvu Ehidni; sada promrmlja završnu frazu i odgovori: "Moglo bi biti i drugih odgovora, ali ovaj je najverovatniji. Viron."
<BR>&nbsp;&nbsp;&nbsp;&nbsp;&nbsp;"Stavljam kotlić opet na vatru", reče joj Poto. "Ne zato što si položila, nego zato što bi mogla pasti već na sledećem pitanju, a ja želim da voda bude dovoljno vruća da obavi posao. Slušaj pažljivo, jer idemo sa geografije na aritmetiku. Slušaj, i razmišljaj. Jesi li spremna?"
<BR>&nbsp;&nbsp;&nbsp;&nbsp;&nbsp;Ona prisili um i usne. "Valjda jesam."
<BR>&nbsp;&nbsp;&nbsp;&nbsp;&nbsp;Poto se nasmeja. "A ti, patera?"
<BR>&nbsp;&nbsp;&nbsp;&nbsp;&nbsp;"Ja, ja bih... želeo, savetniče..."
<BR>&nbsp;&nbsp;&nbsp;&nbsp;&nbsp;"Ma, ostavi to za kasnije. Vreme je za aritmetiku. Evo. Trivigauntska Rani ima u Vironu sedamdeset pet hiljada ljudi. Elitnih trupa. Takozvanoga Kaldea generalica ima pedeset hiljada, i to ljudi koji nisu prošli vojnu obuku. Izdajnik koji zapoveda Kaldeovom gardom ima nekih osamnaest hiljada sposobnih za službu, ali je njihova lojalnost pod znakom pitanja. Ako su te ove brojke zbunile, ne zameram ti. Da li bi želela da se ja ovde zaustavim i da ponovim te brojeve?"
<BR>&nbsp;&nbsp;&nbsp;&nbsp;&nbsp;"Da čujem dalje."
<BR>&nbsp;&nbsp;&nbsp;&nbsp;&nbsp;"Stižemo do suštine. Rani, sedamdeset pet hiljada. Ti, pedeset hiljada. Usik, osamnaest hiljada. Sve su to borci, naoružani biološki ljudi. Međutim, Ajuntamiento, koji je protiv sve te tri sile, ima osam hiljada i dvesta vojnika i hiljadu boraca, ispod zemlje, a ima i pet hiljada boraca na površini. Pitanje glasi: ko je na vlasti u Vironu? Odgovori, patera."
<BR>&nbsp;&nbsp;&nbsp;&nbsp;&nbsp;"Pa - heh. Vi ste, vi ste. Ajuntamiento."
<BR>&nbsp;&nbsp;&nbsp;&nbsp;&nbsp;"Za ovo, jednu kap", reče Poto. "Donosim kotlić."
<BR>&nbsp;&nbsp;&nbsp;&nbsp;&nbsp;Mejtera Nana čvrsto zažmuri. Steže zube. Kap ključale vode, samo jedna, pade na njeno čelo. Zaključana u svoj privatni košmar straha i bola, ona začu otvaranje vrata, ali to kao da je bilo ligama daleko. Progovori jedan novi glas, tonovima sipljivog starca: "Šta je ovo?"
<BR>&nbsp;&nbsp;&nbsp;&nbsp;&nbsp;Ustavica, van sebe od radosti: "Vaša Svesnosti!"
<BR>&nbsp;&nbsp;&nbsp;&nbsp;&nbsp;Poto, gotovo nemarno, reče: "Ovo je fino iznenađenje, a rasporedio sam stražu uokolo, jesam. Pa, ne mari, jedan zarobljenik više, zašto ne."
<BR>&nbsp;&nbsp;&nbsp;&nbsp;&nbsp;Ona razmače kapke, zaškilji malo, nagore. To sasušeno staračko lice nadneto nad nju viđala je ranije, ali samo izdaleka; tada nije opazila kako mu oči svetlucaju.
<BR>&nbsp;&nbsp;&nbsp;&nbsp;&nbsp;"Oslobodi je!" prasnu Kvecal. "Odmah da si je pustio! Sad!"
<BR>&nbsp;&nbsp;&nbsp;&nbsp;&nbsp;Pauk upita: "Savetniče?" Ona se pokuša osmehnuti.
<BR>&nbsp;&nbsp;&nbsp;&nbsp;&nbsp;"Čas je završen, za sada. Možda ćemo đake pozvati na novi čas, uskoro, zato oni treba da razmišljaju o gradivu." Zvučao je ljutito.
<BR>&nbsp;&nbsp;&nbsp;&nbsp;&nbsp;Pauk ustade, a ona pade na pod.
<BR>&nbsp;&nbsp;&nbsp;&nbsp;&nbsp;"Razgovarao sam sa tvojim rođakom Lorijem", reče Kvecal Potou, "i došao sam da i tebi saopštim novosti koje sam preneo i njemu. Ako ti posle toga odlučiš da mi oduzmeš slobodu kretanja, to je rizik koji sam sam prihvatio."
<BR>&nbsp;&nbsp;&nbsp;&nbsp;&nbsp;Poto reče Pauku: "Ovaj stari lisac je Prolokutor, Prvi govornik za bogove. Ako će ta činjenica tebi predstavljati problem, kaži."
<BR>&nbsp;&nbsp;&nbsp;&nbsp;&nbsp;"Sve što narediš, savetniče."
<BR>&nbsp;&nbsp;&nbsp;&nbsp;&nbsp;"On vredi koliko dve ove generalice i deset ovakvih mesara. Nemoj to zaboraviti. Matori, kakve si trikove sad smislio?"
<BR>&nbsp;&nbsp;&nbsp;&nbsp;&nbsp;Mejtera Nana se brže-bolje podigla na noge, nastojeći da ne nagazi rubove suknje.
<BR>&nbsp;&nbsp;&nbsp;&nbsp;&nbsp;"Nikakve, savetniče. Dogodila se teofanija dok sam prinosio žrtve u Velikom mantejonu." Mejtera Nana dobi dva utiska jednovremeno: da se Kvecal nikada ne uzbuđuje i da je uzbuđen sada.
<BR>&nbsp;&nbsp;&nbsp;&nbsp;&nbsp;Poto frknu i ostavi na sto kotlić iz čijeg kljuna je vijorio mlaz vodene pare. "Još jedna, a? Ko je bio ovog puta? Sfiksica?"
<BR>&nbsp;&nbsp;&nbsp;&nbsp;&nbsp;Kvecal zavrte glavom. "Pes."
<BR>&nbsp;&nbsp;&nbsp;&nbsp;&nbsp;"Pes je mrtav!"
<BR>&nbsp;&nbsp;&nbsp;&nbsp;&nbsp;Kvecal se okrete od Potoa. "Mejtera, bio je bog Pes Veliki. Pes Gospod naš, otac sedmoro glavnih. Ako ne on, onda njegov duh. A zapravo je tako nešto i nagovestio, on sam, svojim rečima."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
