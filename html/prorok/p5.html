<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Ne može se izbeći uzajamno dejstvo politike i ortodoksne religije. Ova borba za moć prožima obuku, obrazovanje i disciplinovanje ortodoksne zajednice. Zbog tog pritiska vođe takve zajednice nužno moraju da se suoče s ovim krajnjim unutrašnjim pitanjem: podleći potpunom oportunizmu, kao ceni održavanja svoje vladavine ili rizikovati vlastito žrtvovanje u korist ortodoksne etike.
<BR>
<BR>&nbsp;&nbsp;&nbsp;&nbsp;&nbsp;Iz 'Muad'Dib: religijski problemi' princeze Irulan
<BR>
<BR>&nbsp;&nbsp;&nbsp;&nbsp;&nbsp;Stojeći na pesku, Pol je čekao da mu se džinovski tvorac približi. Ne smem da čekam poput krijumčara - nestrpljivo i sa tremom, podseti se on. Moram da budem deo pustinje.
<BR>&nbsp;&nbsp;&nbsp;&nbsp;&nbsp;Tvorac je sada bio udaljen samo nekoliko minuta, tako da je jutarnji vazduh već bio ispunjen piskutavim zvucima trenja koje se stvara pri njegovom kretanju. Veliki zubi, po rubovima ustia sličnih kakvoj okrugloj pećini, stajali su mu rašireni poput kakvog ogromnog cveta. Snažan miris začina koji se širio iz njih moćno je zapahnjivao vazduh.
<BR>&nbsp;&nbsp;&nbsp;&nbsp;&nbsp;Polu je pustinjsko odelo bilo vrlo komotno, a gotovo da uopšte nije primećivao nosne utičnice i masku za disanje. Stilgarova uputstva, stečena tokom mukotrpnih sati provedenih na pesku, počela su da urađaju plodom.
<BR>&nbsp;&nbsp;&nbsp;&nbsp;&nbsp;"Koliko daleko od tvorčevog radijusa moraš da stojiš na zrnastom pesku?" upitao ga je Stilgar.
<BR>&nbsp;&nbsp;&nbsp;&nbsp;&nbsp;Pol je tačno odgovorio: "Pola metra na svaki metar tvorčevog prečnika."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Da bih izbegao vrtloženje izazvano njegovim prolaskom, ali i da bih imao vremena da se popnem na njega."
<BR>&nbsp;&nbsp;&nbsp;&nbsp;&nbsp;"Jahao si male tvorce, uzgajane za seme i Vodu Života", rekao je Stilgar. "Ali, na ogledu ćeš imati divljeg tvorca, pustinjskog starca. Moraš imati odgovarajuće poštovanje prema njemu."
<BR>&nbsp;&nbsp;&nbsp;&nbsp;&nbsp;Pisak približavanja crva sada je sasvim prigušio gromko dobovanje udarača. Pol duboko udahnu vazduh, osetivši mineralnu gorčinu peska čak i kroz filtere. Divlji tvorac, pustinjski starac, gotovo se nadneo nad njim. Njegov uzdignut prednji deo podigao je peščani talas, koji će Polu stići do kolena.
<BR>&nbsp;&nbsp;&nbsp;&nbsp;&nbsp;Hodi, ti divno čudovište, pomisli on. Hodi! Čuješ me kako te zovem. Hodi! Hodi!
<BR>&nbsp;&nbsp;&nbsp;&nbsp;&nbsp;Talas mu odiže stopala. Površinska prašina ga zapljusnu. On zauze čvrsto uporište; jedina dominanta njegovog sveta sada je bio prolaz tog, peskom zamagljenog, oblog zida, tog segmentnog grebena, čiji su se odeoci između pojedinih prstenova oštro ocrtavali.
<BR>&nbsp;&nbsp;&nbsp;&nbsp;&nbsp;Pol podiže kuke, nanišani i hitnu ih. Istog trenutka oseti kako su se one zarile i povukle ga. Poleteo je uvis i dočekao se nogama o zid, ščepavši čvrsto prionule kuke. Ovo je ključni trenutak ogleda: ako je valjano zario kuke u prednju ivicu prstenastog segmenta, tamo gde je on počinjao, crv se neće okrenuti i zgnječiti ga.
<BR>&nbsp;&nbsp;&nbsp;&nbsp;&nbsp;Crv uspori kretanje. Skliznuo je preko udarača i zamukao ga. A onda lagano poče da se izvija i izdiže, podižući što je mogao više nadražujuće čaklje, kako bi ih udaljio od peska, koji je predstavljao pretnju po mekan unutrašnji preklop prestenastog segmenta.
<BR>&nbsp;&nbsp;&nbsp;&nbsp;&nbsp;Pol je sedeo na samom vrhu crva. Ispunio ga je osećaj likovanja, poput cara koji nadgleda svoj svet. Jedva je obuzdao iznenadni nagon da propne crva, da ga okrene, da pokaže kako ima svu vlast nad tim stvorenjem.
<BR>&nbsp;&nbsp;&nbsp;&nbsp;&nbsp;Najednom mu je postalo jasno zašto ga je Stilgar svojevremeno upozorio na drske mladiće koji su se poigravali sa ovim čudovištima, izvodeći stojeve na rukama na njihovim leđima, uklanjajući obe kuke, a zatim ih ponovo zabadajući, pre nego što bi crv stigao da ih zbaci.
<BR>&nbsp;&nbsp;&nbsp;&nbsp;&nbsp;Ostavivši jednu kuku zarivenu, Pol izvadi drugu, a onda je zari niže, sa bočne strane. Zatim je isto izveo sa drugom kukom, a onda ponovo sa prvom - i tako se polako spuštao dole. Tvorac se izvio i okrenuo, uputivši se prema potezu brašnastog peska, gde su ostali čekali.
<BR>&nbsp;&nbsp;&nbsp;&nbsp;&nbsp;Pol ih ugleda kako pripremaju kuke da bi se takođe popeli; sve dok nisu stigli do vrha, izbegavali su da zariju čaklje u osetljive ivice prstenova. Konačno su zajahali u tri reda iza njega, čvrsto se držeći za kuke.
<BR>&nbsp;&nbsp;&nbsp;&nbsp;&nbsp;Stilgar krenu napred kroz redove svojih ljudi, dođe do Pola, proveri kako su mu kuke postavljene i baci pogled prema njegovom licu, na kome je stajao osmeh.
<BR>&nbsp;&nbsp;&nbsp;&nbsp;&nbsp;"Pošlo ti je za rukom, a?" upita on, povisivši glas da bi nadjačao pištanje izazvano kretanjem crva. "To misliš, zar ne?" On se uspravi. "Ja ti, međutim, tvrdim da si stvar izveo prilično traljavo. Među nama ima dvanaestogodišnjaka koji bi to bolje uradili. Levo od mesta gde si čekao nalazio se peščani bubanj. Nije ti bilo uzmaka da je crv kojim slučajem naglo skrenuo prema tebi."
<BR>&nbsp;&nbsp;&nbsp;&nbsp;&nbsp;Osmeha nestade s Polovog lica. "Video sam peščani bubanj."
<BR>&nbsp;&nbsp;&nbsp;&nbsp;&nbsp;"Zašto onda nisi dao znak nekom od nas da zauzme položaj iza tebe? To je dozvoljeno na ogledu."
<BR>&nbsp;&nbsp;&nbsp;&nbsp;&nbsp;Pol proguta pljuvačku i okrenu se licem prema vetru izazvanom njihovom jurnjavom.
<BR>&nbsp;&nbsp;&nbsp;&nbsp;&nbsp;"Misliš da nije lepo što ti ovo sada govorim", reče Stilgar. "To mi je dužnost. Imam na umu tvoju vrednost za četu. Da si upao u peščani bubanj, tvorac bi se odmah ustremio prema tebi."
<BR>&nbsp;&nbsp;&nbsp;&nbsp;&nbsp;Iako ga je obuzela srdžba, Pol je znao da Stilgar govori istinu. Bio mu je potreban čitav minut i puni napor obuke koju je dobio od majke da se ponovo primiri. "Izvini", reče konačno on. "Neće se više ponoviti."
<BR>&nbsp;&nbsp;&nbsp;&nbsp;&nbsp;"Kada se nađeš u kritičnom položaju, uvek postavi nekog iza sebe da preuzme tvorca ako ti ne budeš mogao", reče Stilgar. "Upamti da mi sve radimo timski. Na taj se način obezbeđujemo. Timski radimo, a?"
<BR>&nbsp;&nbsp;&nbsp;&nbsp;&nbsp;On potapša Pola po ramenu.
<BR>&nbsp;&nbsp;&nbsp;&nbsp;&nbsp;"Timski radimo", ponovi Pol.
<BR>&nbsp;&nbsp;&nbsp;&nbsp;&nbsp;"A sada", reče Stilgar hrapavim glasom, "pokaži mi da znaš kako se upravlja tvorcem. Na kojoj smo strani?"
<BR>&nbsp;&nbsp;&nbsp;&nbsp;&nbsp;Pol spusti pogled prema ljuspastoj prstenastoj površini na kojoj su se nalazili i opazi osobine i veličinu oklopnih ljuspi koje su se povećavale nadesno, a smanjivale nalevo. Znao je da svaki crv ima osoben način kretanja, u smislu da jednu stranu uzdiže češće nego drugu. Što postaje stariji, ova sklonost pretvara se u stalnu naviku. Donje oklopne ljuspe postaju veće, teže i glađe, dok se one odozgo mogu prepoznati kod velikih crva već po samoj veličini.
<BR>&nbsp;&nbsp;&nbsp;&nbsp;&nbsp;Pomerajući kuke, Pol poče da se kreće nalevo. Zatim dade znak dvojici ljudi s boka da pređu na otvorene segmente sa strane i ne dopuste crvu da skrene sa pravog smera. Kada je to obavio, on domahnu dvojici krmanoša da iziđu iz reda i zauzmu mesta napred.
<BR>&nbsp;&nbsp;&nbsp;&nbsp;&nbsp;"Ah, haiiii-joh!" uzviknu Pol tradicionalni poklič. Krmanoš sa leve strane otvori jedan prstenasti segment.
<BR>&nbsp;&nbsp;&nbsp;&nbsp;&nbsp;Istog trena tvorac stade da zaokreće, praveći veličanstveni krug, kako bi zaštitio otvorene segmente. Načinio je pun zaokret i kada se uputio natrag prema jugu, Pol uzviknu: "Gejrat!"
<BR>&nbsp;&nbsp;&nbsp;&nbsp;&nbsp;Krmanoš otkači kuku. Tvorac nastavi da se kreće pravo.
<BR>&nbsp;&nbsp;&nbsp;&nbsp;&nbsp;Stilgar reče: "Vrlo dobro, Pole Muad'Dibe. Uz puno vežbanja moći ćeš da postaneš peščani jahač."
<BR>&nbsp;&nbsp;&nbsp;&nbsp;&nbsp;Pol se namršti, pomislivši: Zar se ja nisam prvi popeo?
<BR>&nbsp;&nbsp;&nbsp;&nbsp;&nbsp;Iza njega se najednom oglasi gromki smeh, a onda četa poče da peva, uzvikujući mu ime do neba.
<BR>&nbsp;&nbsp;&nbsp;&nbsp;&nbsp;"Muad'Dib! Muad'Dib! Muad'Dib! Muad'Dib!"
<BR>&nbsp;&nbsp;&nbsp;&nbsp;&nbsp;A onda, daleko u pozadini duž površine crva, Pol začu kako goniči udaraju štapom o repni segment. Crv poče da ubrzava. Odore stadoše da im se vijore na pojačanom vetru. Pištav zvuk izazvan kretanjem takođe postade snažniji.
<BR>&nbsp;&nbsp;&nbsp;&nbsp;&nbsp;Pol se osvrnu prema četi i potraži pogledom Čanino lice među ljudima. I dalje ju je posmatrao kada se obratio Stilgaru: "Postao sam, dakle, peščani jahač, Stile?"
<BR>&nbsp;&nbsp;&nbsp;&nbsp;&nbsp;"Hal jaum! Danas si peščani jahač."
<BR>&nbsp;&nbsp;&nbsp;&nbsp;&nbsp;"To znači da mogu da izaberem pravac u kome ćemo ići?"
<BR>&nbsp;&nbsp;&nbsp;&nbsp;&nbsp;"To je pravilo."
<BR>&nbsp;&nbsp;&nbsp;&nbsp;&nbsp;"Ja sam Slobodnjak koji je rođen danas ovde u Habanija ergu. Uopšte nisam živeo pre ovog dana. Do sada sam bio samo dete."
<BR>&nbsp;&nbsp;&nbsp;&nbsp;&nbsp;"Ne baš dete", uzvrati Stilgar, pričvrstivši svoju kuku na jednom kraju, pošto ju je vetar razlabavio.
<BR>&nbsp;&nbsp;&nbsp;&nbsp;&nbsp;"Ali postojao je čep koji je blokirao moj svet, a taj čep sada je izvučen."
<BR>&nbsp;&nbsp;&nbsp;&nbsp;&nbsp;"Nema nikakvog čepa."
<BR>&nbsp;&nbsp;&nbsp;&nbsp;&nbsp;"Krenuo bih na jug, Stilgare - dvadeset udarača. Video bih zemlju koju stvaramo, zemlju koju sam do sada viđao jedino očima drugih."
<BR>&nbsp;&nbsp;&nbsp;&nbsp;&nbsp;A voleo bih da vidim sina i porodicu, pomisli on. Potrebno mi je malo vremena da razmislim o budućnosti koja je prošlost u mom umu. Sprema se oluja, a ako se ne nađem na mestu gde mogu da je osujetim, mogla bi da preraste u orkan.
<BR>&nbsp;&nbsp;&nbsp;&nbsp;&nbsp;Stilgar ga odmeri pogledom. Polova pažnja i dalje je bila upravljena prema Čani; na licu joj se očitavala uzbuđenost, baš kao i kod cele čete, na koju su očigledno delovale njegove reči.
<BR>&nbsp;&nbsp;&nbsp;&nbsp;&nbsp;"Ljudi žarko žele da napadnu sa tobom Harkonenove sinkove", reče Stilgar. "Od njih nas deli samo jedan udarač."
<BR>&nbsp;&nbsp;&nbsp;&nbsp;&nbsp;"Fedajkini su već bili sa mnom u napadačkim pohodima", uzvrati Pol. "Još ćemo mnogo puta napadati, sve dok i poslednji od Harkonena bude udisao arakenski vazduh."
<BR>&nbsp;&nbsp;&nbsp;&nbsp;&nbsp;Stilgar nastavi da ga posmatra dok su jahali i Pol shvati da čovek vidi ovaj trenutak kroz sećanje na to kako je on preuzeo upravu u Sieč Tabru, kao i vođstvo u Veću Vođa posle Liet-Kinesove smrti.
<BR>&nbsp;&nbsp;&nbsp;&nbsp;&nbsp;Čuo je izveštaje o nemirima među mladim Slobodnjacima, pomisli Pol.
<BR>&nbsp;&nbsp;&nbsp;&nbsp;&nbsp;"Želiš li da sazovemo skup vođa?" upita ga Stilgar.
<BR>&nbsp;&nbsp;&nbsp;&nbsp;&nbsp;Oči mladića u četi iza njih zacakliše. Njihali su se dok su jahali i netremice posmatrali. Pol opazi izraz nemira i u Čaninim očima, način na koji je prelazila pogledom sa Stilgara, koji joj je bio ujak, na Pola Muad'Diba, koji joj je bio sudrug.
<BR>&nbsp;&nbsp;&nbsp;&nbsp;&nbsp;"Ne možeš da pogodiš šta hoću", reče Pol.
<BR>&nbsp;&nbsp;&nbsp;&nbsp;&nbsp;Istovremeno, on pomisli: Ne mogu da se povučem. Moram da zadržim kontrolu nad ovim ljudima.
<BR>&nbsp;&nbsp;&nbsp;&nbsp;&nbsp;"Ti si danas mudir peščanog jahanja", Stilgar reče glasom koji je zazvučao hladno i formalno. "Kako ćeš iskoristiti tu moć?"
<BR>&nbsp;&nbsp;&nbsp;&nbsp;&nbsp;Potrebno nam je vreme da predahnemo, vreme da natenane razmislimo, pomisli Pol.
<BR>&nbsp;&nbsp;&nbsp;&nbsp;&nbsp;"Poći ćemo na jug", reče Pol.
<BR>&nbsp;&nbsp;&nbsp;&nbsp;&nbsp;U Stilgarovoj kretnji, dok je čvrsto obmotavao odoru oko sebe, očitovalo se neumitno dostojanstvo.
<BR>&nbsp;&nbsp;&nbsp;&nbsp;&nbsp;"Sazvaćemo skup", reče on. "Ja ću poslati poruke."
<BR>&nbsp;&nbsp;&nbsp;&nbsp;&nbsp;Misli da ću da ga izazovem, pomisli Pol. A zna da nema izgleda protiv mene.
<BR>&nbsp;&nbsp;&nbsp;&nbsp;&nbsp;Pol se okrene prema jugu, osetivši struju vetra na golim obrazima i pomislivši na nužnosti koje su uslovljavale njegove odluke.
<BR>&nbsp;&nbsp;&nbsp;&nbsp;&nbsp;Uopšte nisu svesni pravog stanja stvari, pomisli on.
<BR>&nbsp;&nbsp;&nbsp;&nbsp;&nbsp;Ali znao je da neće dugo dopustiti da ga bilo kakav obzir odvrati. Morao je da ostane u žarištu vremenske oluje koju je video u budućnosti. Uslediće jedan trenutak kada će mu se ukazati prilika da je osujeti, ali jedino ako se bude našao na pravom mestu moći će da je saseče u korenu.
<BR>&nbsp;&nbsp;&nbsp;&nbsp;&nbsp;Neću ga izazvati ako se to ikako može izbeći, pomisli Pol. Ako postoji neki drugi način da se spreči džihad...
<BR>&nbsp;&nbsp;&nbsp;&nbsp;&nbsp;"Podići ćemo bivak za večernji obed i molitvu kod Pećine Crva ispod Habania Grebena", reče Stilgar. Uhvatio se čvršće za kuku, da ga tvorac ne bi zbacio, pokazavši rukom napred prema niskoj kamenoj barijeri koja se uzdizala iz pustinje.
<BR>&nbsp;&nbsp;&nbsp;&nbsp;&nbsp;Pol osmotri greben, veliku kamenu izbočinu, koja je stajala napeta poput talasa. Nikakvo zelenilo, nikakvo rastinje nije umekšavalo golo obzorje. Iza grebena pružao se put prema južnoj pustinji - put dugačak najmanje deset dana i noći, i to najvećom brzinom kojom je tvorac mogao da ide.
<BR>&nbsp;&nbsp;&nbsp;&nbsp;&nbsp;Dvadeset udarača.
<BR>&nbsp;&nbsp;&nbsp;&nbsp;&nbsp;Taj put vodio je daleko iza Harkonenovih patrola. Znao je kako će on izgledati. Video je sve u snu. Jednoga dana, kada već budu odmakli, doći će do slabašne promene boje na obzorju - tako slabašne da će u prvi mah pomisliti da je posredi plod njegove uobrazilje opterećene silnim nadanjem - i to će biti novi sieč.
<BR>&nbsp;&nbsp;&nbsp;&nbsp;&nbsp;"Odgovara li moja odluka Muad'Dibu?" upita Stilgar. U glasu mu se osetio jedva primetan sarkastičan prizvuk, ali uši okolnih Slobodnjaka, kadre da razaberu svaki preliv u kričanju ptica ili treperavoj poruci sielaga, jasno su ga čule i svi su sada motrili šta će Pol učiniti.
<BR>&nbsp;&nbsp;&nbsp;&nbsp;&nbsp;"Stilgar zna da sam mu se zakleo na vernost kada smo posvetlili Fedajkine", reče Pol. "Mojim komandosima smrti poznato je da časno govorim. Sumnja li Stilgar u to?"
<BR>&nbsp;&nbsp;&nbsp;&nbsp;&nbsp;U Polovom glasu začu se istinski bol. Stilgar ga razabra i obori pogled.
<BR>&nbsp;&nbsp;&nbsp;&nbsp;&nbsp;"Nikad ne bih posumnjao u Usula, sadruga mog sieča", reče Stilgar. "Ali, ti si Pol Muad'Dib, atreidski Vojvoda, kao i Lisan al-Gaib, Glas sa Spoljnog Sveta. A te ljude ne poznajem."
<BR>&nbsp;&nbsp;&nbsp;&nbsp;&nbsp;Pol se okrenu na drugu stranu i pogleda prema Habania Grebenu, koji se uzdizao iz pustinje. Tvorac pod njima još je bio dobar i čio. Sa njime su mogli da prevale dvostruko veću udaljenost od svih do kojih su Slobodnjaci do sada stigli. Bio je siguran u to. Ništa, pa čak ni stvorenja iz dečijih priča, nije se moglo ravnati sa ovim pustinjskim starcem. Polu je bilo jasno da pod sobom ima predmet novih predanja.
<BR>&nbsp;&nbsp;&nbsp;&nbsp;&nbsp;Jedna ruka uhvati ga za rame.
<BR>&nbsp;&nbsp;&nbsp;&nbsp;&nbsp;Pol se okrenu prema šaci, a zatim uputi pogled ka licu iza nje - i ugleda tamne Stilgarove oči u uskom prorezu između filterske maske i kapuljače pustinjskog odela.
<BR>&nbsp;&nbsp;&nbsp;&nbsp;&nbsp;"Onaj koji je upravljao sieč Tabrom pre mene", reče Stilgar, "bio mi je prijatelj. Preživeli smo mnogo zajedničkih opasnosti. Mnogo puta sam mu spasao život... a i on meni."
<BR>&nbsp;&nbsp;&nbsp;&nbsp;&nbsp;"Ja sam ti prijatelj, Stilgare", reče Pol.
<BR>&nbsp;&nbsp;&nbsp;&nbsp;&nbsp;"Niko ne sumnja u to", reče Stilgar. On skloni ruku s Polovog ramena i slegnu ramenima. "Tako stoje stvari."
<BR>&nbsp;&nbsp;&nbsp;&nbsp;&nbsp;Polu tog trenutka postade jasno da je Stilgar odveć ogrezao u slobodnjački način života da bi bio kadar da razmotri mogućnost postojanja nekog drugog. Ovde je vođa preuzimao dizgine iz mrtvih ruku svog prethodnika ili bio biran među najjačim ljudima u plemenu, ukoliko je vođa umro u pustinji. Stilgar je upravo na ovaj način postao vođa.
<BR>&nbsp;&nbsp;&nbsp;&nbsp;&nbsp;"Trebalo bi da ostavimo ovog tvorca u dubokom pesku", reče Pol.
<BR>&nbsp;&nbsp;&nbsp;&nbsp;&nbsp;"Tako je", složi se Stilgar. "Odavde možemo pešice stići do pećine."
<BR>&nbsp;&nbsp;&nbsp;&nbsp;&nbsp;"Dovoljno smo daleko odjahali na njemu, tako da će se zakopati u pesak i odmarati se dan ili dva", reče Pol.
<BR>&nbsp;&nbsp;&nbsp;&nbsp;&nbsp;"Ti si mudir peščanog jahanja", reče Stilgar. "Samo kaži šta treba da..." On najednom zaćuta i pogleda prema istočnom nebu.
<BR>&nbsp;&nbsp;&nbsp;&nbsp;&nbsp;Pol se munjevito okrenu.Plava skramica na njegovim očima, izazvana uzimanjem začina, učinila je da mu je nebo izgledalo tamno - plavet propuštena kroz mnogostruke filtere, spram koje je udaljeno ritmično bljeskanje delovalo kao oštar kontrast.
<BR>&nbsp;&nbsp;&nbsp;&nbsp;&nbsp;Ornitopter!
<BR>&nbsp;&nbsp;&nbsp;&nbsp;&nbsp;"Neki mali topter", reče Stilgar.
<BR>&nbsp;&nbsp;&nbsp;&nbsp;&nbsp;"Možda je izviđač", reče Pol. "Misliš li da su nas videli?"
<BR>&nbsp;&nbsp;&nbsp;&nbsp;&nbsp;"Sa te udaljenosti vide samo crva na površini", reče Stilgar, a zatim dade znak levom rukom. "Dole. Raziđite se po pesku."
<BR>&nbsp;&nbsp;&nbsp;&nbsp;&nbsp;Četa poče da se spušta niz bok crva, a zatim da skače na površinu, poležući po pesku i sakrivajući se ispod ogrtača. Pol primeti gde se Čani spustila. Uskoro su na crvu ostali samo on i Stilgar.
<BR>&nbsp;&nbsp;&nbsp;&nbsp;&nbsp;"Prvi sam uzjahao, poslednji ću sjahati", reče Pol.
<BR>&nbsp;&nbsp;&nbsp;&nbsp;&nbsp;Stilgar klimnu glavom, spusti se pomoću kuka niz bok i skoči u pesak. Pol sačeka da se tvorac udalji od mesta gde je četa sjahala, a onda oslobodi kuke. Bo je to opasan potez, pošto crv još nije bio sasvim iscrpljen.
<BR>&nbsp;&nbsp;&nbsp;&nbsp;&nbsp;Oslobođen kuka, veliki crv poče da se zakopava u pesak. Pol se povuče malo po širokoj površini tvorca, pažljivo proceni trenutak i skoči. Dočekao se na noge i odmah potrčao, a onda se baci niz klisku stranu jedne dine, kako su ga naučili, i sakrio se ispod kaskade peska koja mu se sručila na raširenu odoru.
<BR>&nbsp;&nbsp;&nbsp;&nbsp;&nbsp;Sada je valjalo čekati...
<BR>&nbsp;&nbsp;&nbsp;&nbsp;&nbsp;Pol se lagano okrenu, tako da je mogao da vidi parče neba kroz odškrinuti razmak na odori. Pomislio je kako i ostali iza njega čine to isto.
<BR>&nbsp;&nbsp;&nbsp;&nbsp;&nbsp;Začuo je lepet topterovih krila pre nego što je ugledao letelicu. Oglasio se šapat mlaznica i topter se pojavio iznad mesta gde se Pol krio, a zatim u širokom luku skrenuo prema grebenu.
<BR>&nbsp;&nbsp;&nbsp;&nbsp;&nbsp;Topter bez oznaka, primeti Pol.
<BR>&nbsp;&nbsp;&nbsp;&nbsp;&nbsp;Nekoliko trenutaka potom letelica nestade sa vidika, zašavši za Habania Greben.
<BR>&nbsp;&nbsp;&nbsp;&nbsp;&nbsp;Ptičiji krik razleže se pustinjom. Zatim još jedan.
<BR>&nbsp;&nbsp;&nbsp;&nbsp;&nbsp;Pol ustade, otrese pesak sa sebe i pope se do vrha dine. Ostale prilike stajale su u nizu, koji se vukao od grebena. On uoči Čani i Stilgara među njima.
<BR>&nbsp;&nbsp;&nbsp;&nbsp;&nbsp;Stilgar pokaza prema grebenu.
<BR>&nbsp;&nbsp;&nbsp;&nbsp;&nbsp;Četa se okupi i krenu peščanim korakom, hodajući površinom u nepravilnom ritmu, kako ne bi privukli tvorca. Stilgar priđe Polu i poče da korača uporedo sa njim duž kreste dine, koju je vetar očvrsnuo.
<BR>&nbsp;&nbsp;&nbsp;&nbsp;&nbsp;"Krijumčarska letelica", reče Stilgar.
<BR>&nbsp;&nbsp;&nbsp;&nbsp;&nbsp;"Izgleda", uzvrati Pol. "Ali ovo je odveć duboko u pustinji za krijumčare."
<BR>&nbsp;&nbsp;&nbsp;&nbsp;&nbsp;"I oni imaju poteškoća sa patrolama", reče Stilgar.
<BR>&nbsp;&nbsp;&nbsp;&nbsp;&nbsp;"Ako su stigli dovde, mogu i dublje", reče Pol.
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ne bi bilo dobro za njih da vide ono što bi videli ako bi otišli predaleko na jug. Krijumčari, naime, takođe prodaju informacije."
<BR>&nbsp;&nbsp;&nbsp;&nbsp;&nbsp;"Tragaju za začinom - ne misliš li tako?" upita ga Stilgar.
<BR>&nbsp;&nbsp;&nbsp;&nbsp;&nbsp;"Sigurno se negde u blizini nalaze krilo i guseničar", reče Pol. "Mi imamo nešto začina. Hajde da ga iskoristimo kao mamac i uhvatimo nekoliko krijumčara. Treba im utuviti u glavu da je ovo naša teritorija; osim toga, naši ljudi treba malo da se vežbaju u rukovanju novim oružjima."
<BR>&nbsp;&nbsp;&nbsp;&nbsp;&nbsp;"Sada govori pravi Usul", reče Stilgar. "Usul misli na slobodnjački način."
<BR>&nbsp;&nbsp;&nbsp;&nbsp;&nbsp;Ali taj isti Usul mora da donosi odluke koje odgovaraju vraškoj svrhovitosti, pomisli Pol.
<BR>&nbsp;&nbsp;&nbsp;&nbsp;&nbsp;Oluja je postajala sve bliža.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
