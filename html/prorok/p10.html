<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;I Muad'Dib istupi pred njih i reče: 'Iako držimo da je zarobljenica mrtva, ona ipak živi. Jer, njeno seme je moje seme, a njen glas je moj glas. I njen pogled seže do najdaljih domašaja mogućeg. Da, ona kroz mene vidi sve doline nepoznatog.'
<BR>
<BR>&nbsp;&nbsp;&nbsp;&nbsp;&nbsp;Iz 'Arakiskog buđenja' princeze Irulan
<BR>
<BR>&nbsp;&nbsp;&nbsp;&nbsp;&nbsp;Baron Vladimir Harkonen stajao je oborena pogleda u odaji za carske audijencije: bio je to ovalni selamlik u čadoru Padišaha Cara. Baron je krišom pogledao po odaji metalnih zidova, ljudima koji su se nalazili u njoj - noukeri, paževi, stražari i četa Kućnih Sardaukara postrojena duž zidova u stavu voljno ispod okrvavljenih i poderanih ratnih zastava, koje su predstavljale jedini ukras.
<BR>&nbsp;&nbsp;&nbsp;&nbsp;&nbsp;Začuše se glasovi iz visokog prolaza sa desne strane odaje: "Mesta! Mesta za Njegovo carsko veličanstvo!"
<BR>&nbsp;&nbsp;&nbsp;&nbsp;&nbsp;Padišah Car Šadam IV uđe iz prolaza u odaju za audijencije, praćen svojom svitom. Zastao je kraj ulaza i sačekao da se presto unese, prenebregavajući Barona kao i sve ostale ljude u prostoriji.
<BR>&nbsp;&nbsp;&nbsp;&nbsp;&nbsp;Sa svoje strane, Baron je ustanovio da ne može da prenebregava Njegovo carsko veličanstvo i on stade da posmatra Cara, ne bi li primetio i najmanji znak, najmanji pokret koji bi mu ukazao na razlog ove audijencije. Car je stajao ukrućeno i čekao: vitka, elegantna figura u sivoj sardaukarskoj uniformi, sa zlatnim i srebrnim širitima. Njegovo tanko lice i hladne oči podsetiše Barona na davno mrtvog Vojvodu Letoa: imao je isti onaj pogled ptice grabljivice. Ali, Careva kosa je bila riđa, a ne crna, i većim delom skrivena šlemom od abonosa, sa zlatnom carskom perjanicom u kruni.
<BR>&nbsp;&nbsp;&nbsp;&nbsp;&nbsp;Paževi unesoše presto. Bila je to masivna stolica isklesana u jednom komadu kvarca sa Hagala, plavetnozelene prozračnosti, prošarane pramenovima žutog plamena. Postaviše ga na podijum i Car sede na njega. Jedna starica u crnoj aba odori, sa kapuljačom koja joj je padala na čelo, izdvoji se iz Careve pratnje i zauze mesto iza prestola. Spustila je čvornovatu ruku na kvarcni naslon. Njeno lice u senci kapuljače predstavljalo je karikaturu veštice: upale oči i obrazi, izduženi nos, koža naborana i prošarana venama.
<BR>&nbsp;&nbsp;&nbsp;&nbsp;&nbsp;Baron podiže pogled prema njoj i prestade da drhti. Prisustvo Časne Majke Gaius Helen Mohijam, Carevog Istinozborca, ukazivalo je na važnost audijencije... Baron skrete pogled sa nje i osmotri svitu, tražeći tamo neki znak. Bila su tu dva agenta Esnafa, jedan visok i debeo, drugi nizak i takođe debeo. Obojica su imala sive, vodnjikave oči. Među lakejima stajala je i jedna Careva kćer, princeza Irulan: žena za koju se pričalo da je upućena u sve tajne Bene Geserita, pošto je bila predodređena da postane Časna Majka. Bila je visoka, plava, lepog lica kao u statue, zelenih očiju koje su gledale mimo i kroz njega.
<BR>&nbsp;&nbsp;&nbsp;&nbsp;&nbsp;"Dragi moj Barone."
<BR>&nbsp;&nbsp;&nbsp;&nbsp;&nbsp;Car se udostojio da ga primeti. Govorio je finim, kontrolisanim baritonom. Izgledalo je da ga ovim pozdravom istovremeno i otpušta.
<BR>&nbsp;&nbsp;&nbsp;&nbsp;&nbsp;Baron se duboko pokloni, a zatim zauze propisani položaj na deset koraka od podijuma: "Došao sam na vaš poziv, Veličanstvo."
<BR>&nbsp;&nbsp;&nbsp;&nbsp;&nbsp;"Poziv", podsmehnu se stara veštica.
<BR>&nbsp;&nbsp;&nbsp;&nbsp;&nbsp;"Polako, Časna Majko", prebaci joj Car, osmehnuvši se na Baronovu zbunjenost. "Najpre ćete mi reći kuda ste poslali svoga miljenika Tufira Havata?"
<BR>&nbsp;&nbsp;&nbsp;&nbsp;&nbsp;Baron baci pogled desno, pa levo, proklinjući sebe što nije poveo svoju telesnu stražu, premda je znao da oni ne bi bili od velike koristi protiv Sardaukara. Pa ipak...
<BR>&nbsp;&nbsp;&nbsp;&nbsp;&nbsp;"Dakle?" reče Car.
<BR>&nbsp;&nbsp;&nbsp;&nbsp;&nbsp;"Nestao je pre pet dana, Veličanstvo." Baron baci pogled na agente Esnafa, a onda se ponovo usredsredi na Cara. "Trebalo je da se spusti u jednu krijumčarsku bazu i da pokuša da se ubaci u logor slobodnjačkog fanatika Muad'Diba."
<BR>&nbsp;&nbsp;&nbsp;&nbsp;&nbsp;"Neverovatno!" uzviknu Car.
<BR>&nbsp;&nbsp;&nbsp;&nbsp;&nbsp;Veštica potapša kandžolikom rukom Cara po ramenu, naže se i šapnu mu nešto na uvo.
<BR>&nbsp;&nbsp;&nbsp;&nbsp;&nbsp;Car klimnu glavom i reče: "Pet dana, Barone. Recite mi, kako to da se niste zabrinuli zbog njegovog odsustva?"
<BR>&nbsp;&nbsp;&nbsp;&nbsp;&nbsp;"Zabrinuo sam se, Veličanstvo!"
<BR>&nbsp;&nbsp;&nbsp;&nbsp;&nbsp;Car nastavi da ga posmatra, iščekujući. Časna Majka se zakikota, što je zvučalo kao kokodakanje.
<BR>&nbsp;&nbsp;&nbsp;&nbsp;&nbsp;"Hoću da kažem, Veličanstvo", reče Baron, "da će Havat u svakom slučaju umreti u nekoliko sledećih sati." On zatim objasni stvar sa naročitim otrovom i neophodnošću stalnog uzimanja protivotrova.
<BR>&nbsp;&nbsp;&nbsp;&nbsp;&nbsp;"Veoma oštroumno, Barone", reče Car. "A gde su vaši nećaci, Raban i Fejd-Rauta?"
<BR>&nbsp;&nbsp;&nbsp;&nbsp;&nbsp;"Oluja dolazi, Veličanstvo. Poslao sam ih u inspekciju naših isturenih položaja za slučaj da Slobodnjaci napadnu pod okriljem peska."
<BR>&nbsp;&nbsp;&nbsp;&nbsp;&nbsp;"Istureni položaji", reče Car skupljenim ustima. "Oluja neće besneti u bazenu, a slobodnjački ološ neće se usuditi da napadne dok sam ja ovde sa pet legija Sardaukara."
<BR>&nbsp;&nbsp;&nbsp;&nbsp;&nbsp;"Naravno da neće, Veličanstvo", reče Baron, "ali previše opreza svakako nije naodmet."
<BR>&nbsp;&nbsp;&nbsp;&nbsp;&nbsp;"Ah-h-h", reče Car. "Nije naodmet, a? A šta ja da kažem onda o tome koliko vremena me je stajala ova budalaština sa Arakisom? Ili koliko je dobiti CHOAM kompanije iscurilo u ovu mišju rupu? Ili o dvorskim dužnostima i državnim poslovima koje sam morao da odložim - pa čak i da potpuno odustanem od njih - zbog ove gluposti?"
<BR>&nbsp;&nbsp;&nbsp;&nbsp;&nbsp;Baron spusti pogled, preplašen Carevom srdžbom. Nesigurnost njegovog položaja ovde, ovako samog i zaštićenog samo Ugovorom i dictum familia Velikih Kuća, onespokojavala ga je. Namerava li to on da me ubije? upita se Baron. Ne može! Ne može zbog svih Velikih Kuća koje gore jedva čekaju da iskoriste prvi povod da bi nešto ućarile od ove gužve na Arakisu.
<BR>&nbsp;&nbsp;&nbsp;&nbsp;&nbsp;"Da li ste se domogli talaca?" upita Car.
<BR>&nbsp;&nbsp;&nbsp;&nbsp;&nbsp;"Ne vredi, Veličanstvo", odvrati Baron. "Ti ludi Slobodnjaci priređuju pogrebnu ceremoniju za svakog zarobljenika i ponašaju se kao da je on mrtav."
<BR>&nbsp;&nbsp;&nbsp;&nbsp;&nbsp;"Tako?" reče Car.
<BR>&nbsp;&nbsp;&nbsp;&nbsp;&nbsp;Baron ništa ne odgovori; bacio je pogled desno prema metalnim zidovima selamlika, pomislivši na čudovišan, lepezasti čardak oko sebe. Ova konstrukcija predstavljala je izraz neprocenjivog bogatstva, da je čak i Baron iskusio strahopoštovanje. Vodi sa sobom paževe, pomisli Baron, beskorisne lakeje, žene i njihove pratioce... frizere, krojače, sve... svu silu parazita koja živi na dvoru. Svi su tu da mu se ulaguju, da lukavo kuju zavere. Da obleću oko njega... tu su da ga gledaju kako okončava ovu aferu, da pišu epigrame o bitkama i stvaraju idole od ranjenika.
<BR>&nbsp;&nbsp;&nbsp;&nbsp;&nbsp;"Možda ne umete da izaberete pravu vrstu talaca", reče Car.
<BR>&nbsp;&nbsp;&nbsp;&nbsp;&nbsp;On nešto zna, pomisli Baron. Strah mu se javi poput kamena u stomaku, tako da više nije mogao da podnese ni samu pomisao na jelo, pa ipak, javila mu se glad i on se nekoliko puta promeškoljio u suspenzorima, što je uvek činio pre no što bi naredio da mu se donese hrana.
<BR>&nbsp;&nbsp;&nbsp;&nbsp;&nbsp;"Imate li neku ideju o tome ko bi mogao biti taj Muad'Dib?" upita Car.
<BR>&nbsp;&nbsp;&nbsp;&nbsp;&nbsp;"Sigurno neki Uma", reče Baron, "slobodnjački fanatik, verski pustolov. Takvi uvek niču po rubovima civilizacije. Vaše Veličanstvo zna."
<BR>&nbsp;&nbsp;&nbsp;&nbsp;&nbsp;Car pogleda prema Istinozborki, a onda se ponovo okrete prema Baronu, namrgodivši se: "Ništa više ne znate o tom Muad'Dibu?"
<BR>&nbsp;&nbsp;&nbsp;&nbsp;&nbsp;"Ludak", reče Baron. "Pa svi Slobodnjaci su pomalo ćaknuti!"
<BR>&nbsp;&nbsp;&nbsp;&nbsp;&nbsp;"Ćaknuti?"
<BR>&nbsp;&nbsp;&nbsp;&nbsp;&nbsp;"Ljudi uzvikuju njegovo ime kada jurišaju u borbu. Žene bacaju na nas decu i same naleću na naše noževe da bi otvorile put svojim muškarcima da nas napadnu. Nisu nimalo... nimalo pristojni!"
<BR>&nbsp;&nbsp;&nbsp;&nbsp;&nbsp;"Stvarno nepristojno", reče Car podsmešljivim tonom koji nije promakao Baronu. "Recite mi, dragi moj Barone, da li ste ikada istraživali oblasti oko arakiskog južnog pola?"
<BR>&nbsp;&nbsp;&nbsp;&nbsp;&nbsp;Baron se upilji u Cara, zbunjen iznenadnom promenom teme. "Ali... ovaj, znate, Vaše Veličanstvo, celo to područje je nenastanjivo, prepušteno samo vetrovima i crvima. Tamo nema čak ni začina."
<BR>&nbsp;&nbsp;&nbsp;&nbsp;&nbsp;"Zar niste dobili nikakav izveštaj začinskih transportera o zelenim površinama koje se tamo javljaju?"
<BR>&nbsp;&nbsp;&nbsp;&nbsp;&nbsp;"Bilo je oduvek takvih izveštaja. Na osnovu nekih, sprovedena su istraživanja... još davno. Ali, gotovo da uopšte nisu viđene biljke. Mnogo toptera je izgubljeno. Sve me je to prilično koštalo, Vaše Veličanstvo. Ljudi tamo ne mogu da opstanu."
<BR>&nbsp;&nbsp;&nbsp;&nbsp;&nbsp;"Tako", reče Car. On pucnu prstima i jedna vrata se otvoriše, levo, iza prestola. Kroz njih uđoše dva Sardaukara vodeći jednu devojčicu koja nije izgledala starija od četiri godine. Bila je odevena u crnu abu, a zabačena kapuljača otkrivala je priveske pustinjskog odela koji su joj slobodno visili oko vrata. Imala je slobodnjačke plave oči i meko, okruglo lice. Nije uopšte izgledala uplašena, a u pogledu joj je postojalo nešto što je unelo nemir u Barona, premda on nije umeo da objasni zašto.
<BR>&nbsp;&nbsp;&nbsp;&nbsp;&nbsp;Čak se i stara benegeseritska Istinozborka trgla kad je devojčica prošla pored nje i uputila joj tajni signal. Prisustvo devojčice očigledno je snažno delovalo na staru čarobnicu.
<BR>&nbsp;&nbsp;&nbsp;&nbsp;&nbsp;Car pročisti grlo, ali devojčica progovori prva - tanušnim i vrskavim glasom zbog još mekanog nepca, no, ipak sasvim jasno: "To je dakle on", reče devojčica, prišavši do ruba podijuma. "Nije ništa naročito, zar ne? Debeli i preplašeni starac, preslab da nosi sopstveno salo bez pomoći suspenzora."
<BR>&nbsp;&nbsp;&nbsp;&nbsp;&nbsp;To je bila tako neočekivana izjava iz usta jedne devojčice, da se Baron samo zapiljio u nju, nesposoban da bilo šta kaže, uprkos besu koji ga je obuzeo. Da nije ovo neki patuljak? upita se on.
<BR>&nbsp;&nbsp;&nbsp;&nbsp;&nbsp;"Dragi moj Barone", reče Car, "predstavljam vam sestru Muad'Diba."
<BR>&nbsp;&nbsp;&nbsp;&nbsp;&nbsp;"Sest...", Baron pogleda Cara. "Ne shvatam."
<BR>&nbsp;&nbsp;&nbsp;&nbsp;&nbsp;"I ja ponekad grešim iz prevelikog opreza", reče Car. "Obavešten sam da su u vašim nenastanjenim oblastima oko južnog pola primećeni tragovi ljudske aktivnosti."
<BR>&nbsp;&nbsp;&nbsp;&nbsp;&nbsp;"Nemoguće!" usprotivi se Baron. "Crvi... A peska ima sve do..."
<BR>&nbsp;&nbsp;&nbsp;&nbsp;&nbsp;"Izgleda da su ti ljudi savršeno sposobni da izbegnu crve", reče Car.
<BR>&nbsp;&nbsp;&nbsp;&nbsp;&nbsp;Devojčica sede na podijum pored prestola, prebaci noge preko ivice i poče da ih klati. Posmatrala je ono što ju je okružavalo sa izrazom velikog samopouzdanja.
<BR>&nbsp;&nbsp;&nbsp;&nbsp;&nbsp;Baron se netremice zagleda u nožice koje su se klatile, u crnu odoru koja se pomerala i u sandale koje su se pomaljale ispod tkanine.
<BR>&nbsp;&nbsp;&nbsp;&nbsp;&nbsp;"Na nesreću", reče Car, "uputio sam samo pet transportera sa lakom udarnom silom da uhvate zarobljenike za ispitivanje. Jedva smo uspeli da umaknemo sa jednim transporterom i tri zarobljenika. Pomislite samo, Barone, moje Sardaukare gotovo je savladala vojska sastavljena poglavito od žena, dece i staraca. Ova devojčica komandovala je napadačkom grupom."
<BR>&nbsp;&nbsp;&nbsp;&nbsp;&nbsp;"Vidite, Veličanstvo", uzviknu Baron, "Vidite kakvi su oni!"
<BR>&nbsp;&nbsp;&nbsp;&nbsp;&nbsp;"Namerno sam dopustila da budem zarobljena", objasni devojčica. "Nisam htela da se nađem oči u oči sa bratom i da mu kažem da mu je sin ubijen."
<BR>&nbsp;&nbsp;&nbsp;&nbsp;&nbsp;"Samo šaka naših ljudi uspela je da pobegne", ponovi Car. "Da pobegne! Čujete li šta kažem?"
<BR>&nbsp;&nbsp;&nbsp;&nbsp;&nbsp;"Pobili bismo i njih da nije bilo plamenova", reče devojčica.
<BR>&nbsp;&nbsp;&nbsp;&nbsp;&nbsp;"Moji Sardaukari su upotrebili visinske raketne mlaznice na transporterima kao bacače plamena", reče Car. "To je bio očajnički potez koji nam je jedini omogućio da umaknemo sa tri zarobljenika. Shvatate li, dragi moj Barone: Sardaukari su bili prinuđeni da se u metežu povuku pred ženama, decom i starcima!"
<BR>&nbsp;&nbsp;&nbsp;&nbsp;&nbsp;"Moramo im pronaći slabu tačku", prosikta Baron. "Moramo da im zatremo svaki trag..."
<BR>&nbsp;&nbsp;&nbsp;&nbsp;&nbsp;"Tišina!" zabrunda Car. Uspravi se na prestolu. "Ne potcenjujte više moju inteligenciju! Stojite tu preda mnom sa tom budalastom maskom bezazlenosti na licu..."
<BR>&nbsp;&nbsp;&nbsp;&nbsp;&nbsp;"Veličanstvo!" reče stara Istinozborka.
<BR>&nbsp;&nbsp;&nbsp;&nbsp;&nbsp;Car je ućutka. "Kažete da ne znate ništa o onome što smo otkrili, ništa o izvrsnim ratničkim osobinama ovog naroda!" Car se pridiže s prestola. "Za koga me držite, Barone?"
<BR>&nbsp;&nbsp;&nbsp;&nbsp;&nbsp;Baron ustuknu dva koraka i pomisli: Ovo je Rabanovo maslo. On je ovo učinio! Raban je...
<BR>&nbsp;&nbsp;&nbsp;&nbsp;&nbsp;"I ta pritvorna čegrst sa Vojvodom Letoom", zabrunda Car, zavalivši se ponovo na presto. "Kako ste to samo vešto izveli?"
<BR>&nbsp;&nbsp;&nbsp;&nbsp;&nbsp;"Veličanstvo", promuca Baron, "šta to..."
<BR>&nbsp;&nbsp;&nbsp;&nbsp;&nbsp;"Tišina!"
<BR>&nbsp;&nbsp;&nbsp;&nbsp;&nbsp;Stara Bene Geserit položi ruku na Carevo rame, naže se i šapnu mu nešto na uvo.
<BR>&nbsp;&nbsp;&nbsp;&nbsp;&nbsp;Devojčica koja je sedela na podijumu prestade da klati noge i reče: "Uplaši ga još malo, Šadame. Znam da to ne bih smela, ali osećam beskrajno zadovoljstvo."
<BR>&nbsp;&nbsp;&nbsp;&nbsp;&nbsp;"Ćuti, dete", reče Car. Naže se napred - položi joj ruku na glavu i pogleda Barona: "Zar je moguće, Barone? Zar je moguće da ste tako naivni kako mi to kaže moja Istinozborka? Zar ne prepoznajete ovu devojčicu, kćer vašeg saveznika Vojvode Letoa?"
<BR>&nbsp;&nbsp;&nbsp;&nbsp;&nbsp;"Moj otac nije nikada bio njegov saveznik", odvrati devojčica. "Otac mi je mrtav, a ova matora zver Harkonen nikada me pre nije videla."
<BR>&nbsp;&nbsp;&nbsp;&nbsp;&nbsp;Baron je samo tupo zurio preda se. Kada mu se vratio glas, mogao je samo da promrmlja: "Ko si ti?"
<BR>&nbsp;&nbsp;&nbsp;&nbsp;&nbsp;"Ja sam Alija, kćer Vojvode Letoa i gospe Džesike, sestra Vojvode Pola Muad'Diba", reče devojčica. Zatim skoči sa podijuma na pod odaje za audijencije. "Moj brat se zakleo da će okačiti tvoju glavu na vrh svoga stega i verujem da će to učiniti."
<BR>&nbsp;&nbsp;&nbsp;&nbsp;&nbsp;"Miruj, dete", reče Car; zavalio se u presto, naslonivši bradu na ruke i stao da proučava Barona.
<BR>&nbsp;&nbsp;&nbsp;&nbsp;&nbsp;"Meni ne naređuje Car", uzviknu Alija. Okrete se i pogleda Časnu Majku: "Ona to zna."
<BR>&nbsp;&nbsp;&nbsp;&nbsp;&nbsp;Car podiže pogled na svoju Istinozborku: "Šta to znači?"
<BR>&nbsp;&nbsp;&nbsp;&nbsp;&nbsp;"Devojčica je izrod", procedi starica. "Njena majka zaslužuje da bude kažnjena kao niko od kada je sveta i veka! Smrt! Smrt nikada ne može biti prerana za ovu devojčicu, kao ni za onu koja ju je okotila!" Ona pokaza prstom na Aliju. "Gubi se iz mog uma!"
<BR>&nbsp;&nbsp;&nbsp;&nbsp;&nbsp;"Telepatija?" prošaputa Car, a onda brzo baci pogled na Aliju: "Velika Majko!"
<BR>&nbsp;&nbsp;&nbsp;&nbsp;&nbsp;"Ne shvatate, Veličanstvo", reče starica. "Nije telepatija. Ona je zaista u mom umu! Ona je poput svih drugih koje su mi prethodile i ostavile mi svoja sećanja. Ona se nalazi u mom umu! Ne može da bude tu, ali ipak jeste."
<BR>&nbsp;&nbsp;&nbsp;&nbsp;&nbsp;"Koje druge?" upita Car. "Kakve su to besmislice?"
<BR>&nbsp;&nbsp;&nbsp;&nbsp;&nbsp;Starica se uspravi i spusti ruku. "Previše sam rekla, ali ostaje činjenica da ovo dete, koje nije dete, mora biti uništeno. Odavno smo upozoravale na ovu mogućnost i na to kako da sprečimo ovakvo rođenje, ali izdala nas je jedna od naših."
<BR>&nbsp;&nbsp;&nbsp;&nbsp;&nbsp;"Bulazniš, starice", reče Alija. "Ne znaš kako se to odigralo, a ipak nastavljaš da trućaš kao neka slepa luda." Alija zatvori oči, duboko udahnu vazduh i zadrža dah. Stara Časna Majka prostenja i zatetura se.
<BR>&nbsp;&nbsp;&nbsp;&nbsp;&nbsp;Alija otvori oči: "Tako se to dogodilo", reče. "Kosmička nesreća... a ti si u njoj odigrala svoju ulogu."
<BR>&nbsp;&nbsp;&nbsp;&nbsp;&nbsp;Časna Majka podiže obe ruke, kao da će da odgurne malu.
<BR>&nbsp;&nbsp;&nbsp;&nbsp;&nbsp;"Šta se ovde događa?" upita Car. "Zar ti, devojčice, možeš stvarno da usadiš svoju misao u tuđi um?"
<BR>&nbsp;&nbsp;&nbsp;&nbsp;&nbsp;"Uopšte nije tako", odvrati Alija. "Ako ja nisam rođena kao ti, ne mogu ni da mislim kao ti."
<BR>&nbsp;&nbsp;&nbsp;&nbsp;&nbsp;"Ubijte je", procedi starica i zgrabi naslon prestola da bi se pridržala. "Ubijte je!" Njene duboko usađene oči posmatrale su Aliju s mržnjom.
<BR>&nbsp;&nbsp;&nbsp;&nbsp;&nbsp;"Tišina!" naredi Car. Ispitivački osmotrivši Aliju, on zapita: "Mala, možeš li da stupiš u vezu sa svojim bratom?"
<BR>&nbsp;&nbsp;&nbsp;&nbsp;&nbsp;"Moj brat zna da sam ja ovde", odgovori Alija.
<BR>&nbsp;&nbsp;&nbsp;&nbsp;&nbsp;"Možeš li mu reći da se preda u zamenu za tvoj život?"
<BR>&nbsp;&nbsp;&nbsp;&nbsp;&nbsp;Alija mu se osmehnu sa vedrom nevinošću: "Neću to učiniti", reče.
<BR>&nbsp;&nbsp;&nbsp;&nbsp;&nbsp;Baron teturavo krenu napred i stade pored Alije: "Veličanstvo... ja ništa ne znam o..."
<BR>&nbsp;&nbsp;&nbsp;&nbsp;&nbsp;"Prekinete li me još jednom, Barone", reče Car, "lišiću vas mogućnosti da bilo koga ikad prekinete." Nije skidao oči sa Alije; proučavao je njeno lice kroz poluspuštene kapke: "Nećeš, a? Možeš li da pročitaš u mom umu šta ću učiniti ako me ne poslušaš?"
<BR>&nbsp;&nbsp;&nbsp;&nbsp;&nbsp;"Već sam vam rekla da ne mogu da čitam misli", odvrati ona. "Ali nije potrebna telepatija da bi se saznale tvoje namere."
<BR>&nbsp;&nbsp;&nbsp;&nbsp;&nbsp;Car se namršti: "Mala, tvoja stvar je beznadežna. Dovoljno je da dam mig svojim snagama, pa da pretvorim ovu planetu u..."
<BR>&nbsp;&nbsp;&nbsp;&nbsp;&nbsp;"Nije to tako prosto", reče Alija i pokaza na dvojicu Esnafljana. "Pitaj njih."
<BR>&nbsp;&nbsp;&nbsp;&nbsp;&nbsp;"Nije pametno opirati se mojim željama", reče Car. "Ti ništa ne možeš da mi odbiješ."
<BR>&nbsp;&nbsp;&nbsp;&nbsp;&nbsp;"Moj brat samo što nije stigao", reče Alija. "Čak i jedan Car mora da drhti pred Muad'Dibom, jer njegova snaga leži u pravdi i nebo mu se osmehuje."
<BR>&nbsp;&nbsp;&nbsp;&nbsp;&nbsp;Car skoči na noge: "Dosta je bilo komedije. Zgrabiću tvog brata i ovu planetu i pretvoriti ih u..."
<BR>&nbsp;&nbsp;&nbsp;&nbsp;&nbsp;Odaja zatreperi i zadrhta oko njih uz potmuli tutanj. Potom se sruči kaskada peska iza prestola, tamo gde se Čardak oslanjao o Carev brod. Po iznenadnom kostrešenju dlaka na površini kože moglo se zaključiti da je upravo uključen neki ogromni štitnik.
<BR>&nbsp;&nbsp;&nbsp;&nbsp;&nbsp;"Šta sam ti rekla?" reče Alija. "Moj brat stiže."
<BR>&nbsp;&nbsp;&nbsp;&nbsp;&nbsp;Car je nepomično stajao pred prestolom, sa desnom rukom pritisnutom na uvo, osluškujući servo prijemnik preko koga mu je saopštavana situacija. Baron se povuće dva koraka iza Alije, dok su se Sardaukari raspoređivali na izlazima.
<BR>&nbsp;&nbsp;&nbsp;&nbsp;&nbsp;"Vraćamo se odmah u svemir da bismo se reorganizovali", objavi Car. "Barone, moje izvinjenje. Ovi ludaci nas napadaju pod okriljem oluje. Uskoro će saznati šta znači Carev gnev." On pokaza na Aliju. "Izložite je oluji."
<BR>&nbsp;&nbsp;&nbsp;&nbsp;&nbsp;Na te reči Alija odskoči unazad, pretvarajući se da je preplašena: "Neka oluja uzme ono što može", uzviknu ona i baci se Baronu u ruke.
<BR>&nbsp;&nbsp;&nbsp;&nbsp;&nbsp;"Imam je, Veličanstvo!" uskliknu Baron. "Da je odmah - eeeeeeh!" On odbaci devojčicu od sebe stisnuvši desnu mišicu.
<BR>&nbsp;&nbsp;&nbsp;&nbsp;&nbsp;"Žao mi je, dedice", reče Alija. "Upoznao si atreidski gom džabar." Ona skoči na noge i odbaci tamnu iglu.
<BR>&nbsp;&nbsp;&nbsp;&nbsp;&nbsp;Baron se skljoka na pod. Oči mu se ukočiše dok je posmatrao crvenu prugu na levom dlanu. "Ti, ti..." On se izvi postrance u svojim suspenzorima: ogromna, bezoblična telesina na nekoliko centimetara od poda, opuštene glave i razjapljenih usta.
<BR>&nbsp;&nbsp;&nbsp;&nbsp;&nbsp;"Ovo su sve ludaci", zareža Car. "Brzo! Svi u brod! Očistićemo ovu planetu od svake..."
<BR>&nbsp;&nbsp;&nbsp;&nbsp;&nbsp;Nešto sevnu levo od njega. Jedna vatrena lopta odbi se o zid i zapršta kada pade na metalni pod. Miris zapaljene izolacije ispuni selamlik.
<BR>&nbsp;&nbsp;&nbsp;&nbsp;&nbsp;"Štitnik!" kriknu jedan od oficira Sardaukara. Spoljni štitnik je pao! Oni su..."
<BR>&nbsp;&nbsp;&nbsp;&nbsp;&nbsp;Reči mu zaguši metalna škripa, kada se brodski zid iza Cara zaljulja i zacvile.
<BR>&nbsp;&nbsp;&nbsp;&nbsp;&nbsp;"Razneli su nam pramac broda!" povika neko.
<BR>&nbsp;&nbsp;&nbsp;&nbsp;&nbsp;Prašina pokulja u prostoriju. Alija ulete u taj kovitlac i potrča prema ulaznim vratima.
<BR>&nbsp;&nbsp;&nbsp;&nbsp;&nbsp;Car se hitro okrete i mahnu svojim ljudima da pođu prema pomoćnom izlazu koji se otvorio na trupu broda iza prestola. Zatim dade znak rukom jednom oficiru Sardaukara koji je trčao kroz oblak prašine: "Utvrdićemo se ovde", naredi Car.
<BR>&nbsp;&nbsp;&nbsp;&nbsp;&nbsp;Novi pogodak uzdrma čardak. Dvostruka vrata na suprotnoj strani prostorije naglo se otvoriše i kroz njih suknu lavina peska i razlegoše se mnogobrojni urlici. Trenutak potom, jedna majušna prilika odevena u crno ocrta se prema svetlosti. Alija, koja se dala u potragu za nožem da bi, shodno svojoj slobodnjačkoj obuci, ubijala ranjene Harkonene i Sardaukare. Sardaukari koji su bili unutra jurnuše u zelenožutu izmaglicu prema otvoru, držeći oružje u pripravnosti i obrazujući luk da bi obezbedili Carevo uzmicanje.
<BR>&nbsp;&nbsp;&nbsp;&nbsp;&nbsp;"Spasavajte se, gospodaru!" uzviknu jedan oficir. "Uđite u brod!"
<BR>&nbsp;&nbsp;&nbsp;&nbsp;&nbsp;Ali, Car je i sam nepomičan stajao kraj prestola pokazujući prema vratima. Tamo je bilo razneseno četrdesetak metara čardaka, a vrata selamlika stajala su otvorena, dok je kroz njih kuljao pesak. Iz pastelne udaljenosti dolazio je jedan oblak prašine, nisko se krećući nad tlom. Statičke munje parale su iz oblaka, a blesci iskri štitnika koji je gotovo razorio naboj oluje mogli su se videti kroz izmaglicu. Ravnica je vrvela prilikama koje su se borile: Sardaukari i ljudi u odorama koji kao da su iskakali iz samog srca oluje.
<BR>&nbsp;&nbsp;&nbsp;&nbsp;&nbsp;Sve je to predstavljalo okvir onoga što je Car pokazivao rukom.
<BR>&nbsp;&nbsp;&nbsp;&nbsp;&nbsp;Iz oblaka peska izroni pravilna masa bleštećih obličja - džinovski nabori se podigoše nad kristalnim očnjacima i postadoše razjapljene čeljusti peščanih crva: bio je to pravi masivan zid od crva, a na svakom od njih nalazile su se čete Slobodnjaka koje su hrlile u napad. Uleteše poput reskog klina dok su im se odore vijorile na vetru, ostavljajući za sobom pustoš na ravnici.
<BR>&nbsp;&nbsp;&nbsp;&nbsp;&nbsp;Išli su pravo prema carskom čardaku, dok su Sardaukari iz njegove garde, po prvi put u istoriji, ostali skamenjeni i nesposobni da shvate suštinu i žestinu protivničkog napada.
<BR>&nbsp;&nbsp;&nbsp;&nbsp;&nbsp;Ali, prilike koje su skakale sa leđa crva bile su ljudi, a oštrice koje su bljeskale u neobičnoj žućkastoj svetlosti predstavljale su nešto sa čime su Sardaukari odavno bili saživljeni. I oni zapodeše boj. Na ravnici Arakena otpoče borba prsa u prsa, a za to vreme odabrana sardaukarska telesna straža uvede Cara u brod, hermetički zatvori vrata za njim i pripremi se da umre štiteći ih.
<BR>&nbsp;&nbsp;&nbsp;&nbsp;&nbsp;Zbunjen kontrastom tišine u brodu, Car pogleda bleda i preplašena lica svoje svite. Obrazi njegove najstarije kćeri bili su rumeni od napora; stara Istinozborka stajala je poput crne senke sa kapuljačom koja joj je pala na lice; Car konačno ugleda lica koja je tražio u gomili: dvojicu Esnafljana. Njihove sive uniforme bez ukrasa kao da su se savršeno uklapale u mirnoću koju su ispoljavali usred vreve osećanja koje je vladalo unaokolo.
<BR>&nbsp;&nbsp;&nbsp;&nbsp;&nbsp;Viši od dvojice držao je šaku na levom oku. Dok ga je Car posmatrao, neko povuče Esnafljaninovu ruku i ukaza se oko. Čovek je izgubio jedno od maskirajućih kontaktnih sočiva i sada mu se videlo pravo oko čije plavetnilo beše tako tamno da je izgledalo gotovo potpuno crno.
<BR>&nbsp;&nbsp;&nbsp;&nbsp;&nbsp;Manji od dvojice se progura laktovima i reče Caru: "Ne znamo kako će se ovo završiti." A njegov viši drug, ponovo sa rukom na oku, odvrati ledenim glasom: "Čak ni Maud'Dib to ne zna."
<BR>&nbsp;&nbsp;&nbsp;&nbsp;&nbsp;Ove reči trgoše Cara iz zapanjenosti. Jedva se suzdržao da se prezrivo ne obrecne zato što uopšte nije bilo potrebno usredsređivanje proročkih umova navigatora Esnafa na najverovatniji ishod stvari da bi se dokučila neposredna budućnost na ravnici napolju.
<BR>&nbsp;&nbsp;&nbsp;&nbsp;&nbsp;Zar su ta dvojica postala toliko zavisna od svoje porodice da uopšte više nisu mogla da se služe vlastitim očima i razumom?
<BR>&nbsp;&nbsp;&nbsp;&nbsp;&nbsp;"Časna Majko", reče on, "moramo da skujemo plan."
<BR>&nbsp;&nbsp;&nbsp;&nbsp;&nbsp;Starica zbaci kapuljaču i netremice se zagleda u njega. Pogled koji su izmenjali sadržao je potpuno razumevanje. Oboje su znali da im je preostalo samo jedno oružje: izdaja.
<BR>&nbsp;&nbsp;&nbsp;&nbsp;&nbsp;"Pozovite grofa Fenringa iz njegovih odaja", reče Časna Majka.
<BR>&nbsp;&nbsp;&nbsp;&nbsp;&nbsp;Padišah Car klimnu glavom i pokretom ruke naloži jednom od ađutanata da izvrši naređenje.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
