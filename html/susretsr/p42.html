<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>42. STAKLENI HRAM
<P>&nbsp;&nbsp;&nbsp;&nbsp;&nbsp;"Ako to pokušamo" reče Karl Merser, "mislite li da će nas bioti sprečiti?"
<BR>&nbsp;&nbsp;&nbsp;&nbsp;&nbsp;"Možda. To je jedna od stvari koje želim da utvrdim. Zašto me tako gledaš?"
<BR>&nbsp;&nbsp;&nbsp;&nbsp;&nbsp;Merser mu se osmehnu onim svojim sporim, zagonetnim osmehom, koji je svakog trena mogla izazvati neka njegova privatna dosetka, koju će možda podeliti sa svojim brodskim drugovima, a možda i neće.
<BR>&nbsp;&nbsp;&nbsp;&nbsp;&nbsp;"Pitao sam se, kapetane, da li mislite da posedujete Ramu. Dosad ste stavljali veto na svaki pokušaj probijanja u zgrade. Otkud promena? Da vam nisu Hermijanci dali ideju?"
<BR>&nbsp;&nbsp;&nbsp;&nbsp;&nbsp;Norton se nasmejao, a onda naglo ućuta. Bilo je to oštroumno pitanje i nije siguran da su očigledni odgovori oni pravi.
<BR>&nbsp;&nbsp;&nbsp;&nbsp;&nbsp;"Možda sam bio prekomerno oprezan - pokušavao sam da izbegnem neprilike. Ali ovo nam je poslednja prilika. Budemo li prisiljeni na povlačenje, nećemo mnogo izgubiti."
<BR>&nbsp;&nbsp;&nbsp;&nbsp;&nbsp;"Pod pretpostavkom da se povučemo u redu."
<BR>&nbsp;&nbsp;&nbsp;&nbsp;&nbsp;"Naravno. Međutim, bioti nikad nisu ispoljili neprijateljstvo. A, izuzimajući pauke, ne verujem da ovde ima ičeg što nas može uhvatiti ako budemo morali da se spasavamo trkom."
<BR>&nbsp;&nbsp;&nbsp;&nbsp;&nbsp;"Vi možete da trčite, kapetane, ali ja nameravam da odem dostojanstveno. I, uzgred rečeno, doznao sam zašto su bioti tako učtivi prema nama."
<BR>&nbsp;&nbsp;&nbsp;&nbsp;&nbsp;"Malo je kasno za još jednu novu teoriju."
<BR>&nbsp;&nbsp;&nbsp;&nbsp;&nbsp;"Svejedno, evo je. Oni misle da smo mi Ramanci. Ne mogu da razlikuju jednog žderača kiseonika od drugog."
<BR>&nbsp;&nbsp;&nbsp;&nbsp;&nbsp;"Ne verujem da su toliko glupi."
<BR>&nbsp;&nbsp;&nbsp;&nbsp;&nbsp;"Nije u pitanju glupost. Oni su programirani za određene poslove i mi se jednostavno ne uklapamo."
<BR>&nbsp;&nbsp;&nbsp;&nbsp;&nbsp;"Možda si u pravu. Možda ćemo utvrditi kako stvari stoje - čim počnemo da obrađujemo London."
<BR>&nbsp;&nbsp;&nbsp;&nbsp;&nbsp;Džo Kalvert je uvek uživao u onim starim filmovima o pljačkama banaka, ali nije očekivao da će i sam biti umešan u jednu od njih. Ipak, u suštini, to je ono što sad čini.
<BR>&nbsp;&nbsp;&nbsp;&nbsp;&nbsp;Puste ulice Londona izgledale su pune pretnje, mada je znao da je to samo plod njegove nečiste savesti. On nije stvarno verovao da su hermetički zatvorene i prozora lišene građevine, raspoređene svud oko njih, pune budnih žitelja što čekaju da u gnevnim hordama izađu napolje čim zavojevači stave ruku na njihovu imovinu. Zapravo, bio je sasvim siguran da je ceo ovaj kompleks, poput svih ostalih gradova, samo neka vrsta skladišnog područja.
<BR>&nbsp;&nbsp;&nbsp;&nbsp;&nbsp;Međutim, drugi strah, takođe utemeljen na nebrojenim drevnim kriminalnim filmovima, mogao je biti zasnovaniji. Mada možda neće biti cangrljavih alarmnih zvona i urlanja sirena, razumno je pretpostaviti da Ramanci imaju neku vrstu sistema za upozoravanje. Kako bi inače bioti znali kada su i gde potrebne njihove usluge?
<BR>&nbsp;&nbsp;&nbsp;&nbsp;&nbsp;"Vi bez naočara, okrenite leđa", naredio je Vilard Majron. Osećao se smrad azotovih oksida, jer je sam vazduh počinjao da gori u snopu laserske baklje, a čulo se ustaljeno cvrčanje dok je plameni nož prosecao put ka tajnama skrivenim još od nastanka čoveka.
<BR>&nbsp;&nbsp;&nbsp;&nbsp;&nbsp;Ništa materijalno nije se moglo odupreti ovoj koncentraciji energije i prosecanje se glatko nastavljalo, brzinom od nekoliko metara u minutu. Za izvanredno kratko vreme isečen je komad zida, dovoljno veliki da prođe čovek.
<BR>&nbsp;&nbsp;&nbsp;&nbsp;&nbsp;Pošto isečeni deo nije ispoljavao nikakav znak kretanja, Majron ga blago čuknu - zatim jače - a potom ga tresnu svom snagom. Pao je unutra, uz šupalj tresak.
<BR>&nbsp;&nbsp;&nbsp;&nbsp;&nbsp;Još jednom, kao što mu se desilo pri onom prvom ulasku u Ramu, Norton se seti arheologa koji je otvorio drevnu egipatsku grobnicu. Nije očekivao da ugleda blesak zlata: zapravo, nije imao nikakvih već gotovih predstava dok se provlačio kroz otvor, držeći ispred sebe baterijsku lampu.
<BR>&nbsp;&nbsp;&nbsp;&nbsp;&nbsp;Grčki hram načinjen od stakla - to je bio njegov prvi utisak. Građevinu su ispunjavali redovi i redovi vertikalnih kristalnih stubova, širokih oko metar, koji su išli od poda do tavanice. Bilo ih je na stotine, gubili su se u tami, van domašaja njegove lampe.
<BR>&nbsp;&nbsp;&nbsp;&nbsp;&nbsp;Otišao je do najbližeg stuba i upravio mlaz u njegovu unutrašnjost. Prelomivši se, kao kroz cilindrično sočivo, svetlost se lepezasto širila na suprotnoj strani da se onda skupi u žižu i ponovo raspe, slabeći sa svakim ponavljanjem u sklopu stubova s onu stranu. Osećao je da se nalazi usred neke zamršene demonstracije iz optike.
<BR>&nbsp;&nbsp;&nbsp;&nbsp;&nbsp;"Veoma lepo", reče praktični Merser, "ali šta to znači? Kome je potrebna šuma staklenih stubova?"
<BR>&nbsp;&nbsp;&nbsp;&nbsp;&nbsp;Norton blago kucnu stub. Zvučao je čvrsto, mada pre kao metal no kao kristal. Bio je potpuno pometen, te je postupio po korisnom savetu koji je nekad davno čuo: "Kad si u nedoumici, ništa ne govori i idi dalje."
<BR>&nbsp;&nbsp;&nbsp;&nbsp;&nbsp;Došavši do sledećeg stuba, koji je u svemu izgledao istovetan s prvim, začu Merserov iznenađen uzvik.
<BR>&nbsp;&nbsp;&nbsp;&nbsp;&nbsp;"Mogao sam se zakleti da je ovaj stub prazan. Sad unutra nešto ima."
<BR>&nbsp;&nbsp;&nbsp;&nbsp;&nbsp;Norton se hitro osvrnuo. "Gde?" reče. "Ništa ne vidim."
<BR>&nbsp;&nbsp;&nbsp;&nbsp;&nbsp;Sledio je smer koji mu je pokazivao Merserov prst. Bio je upravljen u ništa: stub je potpuno providan.
<BR>&nbsp;&nbsp;&nbsp;&nbsp;&nbsp;"Zar ne vidite?" reče Merser sa nevericom. "Pređite s ove strane. Do đavola - sad sam ga izgubio!"
<BR>&nbsp;&nbsp;&nbsp;&nbsp;&nbsp;"Šta se ovde događa?" upita Kalvert. Prošlo je nekoliko minuta pre no što je dobio nešto makar približno odgovoru.
<BR>&nbsp;&nbsp;&nbsp;&nbsp;&nbsp;Stubovi nisu bili providni iz svakog ugla ili pod svakim osvetljenjem. Dok je čovek obilazio oko njih, predmeti bi se odjednom pojavili, reklo bi se usađeni u dubine stubova, poput muva u ćilibaru, pa bi opet iščezavali. Bilo ih je na desetine, svi su bili različiti. Izgledali su potpuno stvarni i solidni, a ipak se činilo da mnogi zauzimaju isti prostor.
<BR>&nbsp;&nbsp;&nbsp;&nbsp;&nbsp;"Hologrami", reče Kalvert. "Kao muzej na Zemlji."
<BR>&nbsp;&nbsp;&nbsp;&nbsp;&nbsp;To je bilo očigledno objašnjenje i Norton ga je zato posmatrao sa podozrenjem. Njegove sumnje su rasle dok je razgledao druge stubove i dočaravao slike smeštene u njihovoj unutrašnjosti.
<BR>&nbsp;&nbsp;&nbsp;&nbsp;&nbsp;Ručne alatke (mada za ogromne i neobične ruke), posude, male mašine sa klavijaturama koje su, izgleda, načinjene za više od pet prstiju, naučni instrumenti, zapanjujuće tradicionalne kućne potrepštine, uključujući noževe i tanjire, koje, sem svojom veličinom, ne bi privukle dodatni pogled da se nalaze na ma kojem zemaljskom stolu; sve je tu, sa stotinama drugih, manje prepoznatljivih predmeta, često natrpano u isti stub. Muzej bi izvesno imao neki logičan raspored, neko grupisanje povezanih predmeta. Ovo izgleda kao sasvim nasumična zbirka gvožđurije.
<BR>&nbsp;&nbsp;&nbsp;&nbsp;&nbsp;Behu fotografisali neuhvatljive slike u dvadesetak kristalnih stubova, kad je puka raznolikost predmeta dala Nortonu ključ odgonetke. Možda ovo nije zbirka, već katalog, sređen prema nekom proizvoljnom, ali potpuno logičnom sistemu. Pomislio je na suluda suprotstavljanja što ih pruža svaki rečnik ili abecedni spisak i isprobao je tu ideju na svojim drugovima.
<BR>&nbsp;&nbsp;&nbsp;&nbsp;&nbsp;"Shvatam šta hoćete da kažete", reče Merser. "Ramanci bi se mogli podjednako iznenaditi kad bi utvrdili da mi stavljamo... ah... kamile uz kamere."
<BR>&nbsp;&nbsp;&nbsp;&nbsp;&nbsp;"Ili boginju uz boginjavost", dodao je Kalvert nakon nekoliko sekundi napornog razmišljanja. Ta igra bi se mogla igrati satima, dokonao je, a stepen neprikladnosti raste.
<BR>&nbsp;&nbsp;&nbsp;&nbsp;&nbsp;"To sam mislio", odgovori Norton. "Možda je ovo registarski katalog trodimenzionalnih slika - šablona - plastičnih planova, ako hoćete da ih tako nazovete."
<BR>&nbsp;&nbsp;&nbsp;&nbsp;&nbsp;"Šta mu je svrha?"
<BR>&nbsp;&nbsp;&nbsp;&nbsp;&nbsp;"Pa, poznata vam je ona teorija o biotima - ideja da oni ne postoje dok nisu potrebni, a da se tada stvaraju - sintetizuju - prema obrascima koji su negde uskladišteni?"
<BR>&nbsp;&nbsp;&nbsp;&nbsp;&nbsp;"Tako", reče Merser, pa nastavi, polako i zamišljeno: "Znači, kad je Ramancu potrebna izvesna alatka, on otkuca odgovarajuću brojčanu šifru i kopija se napravi prema obrascu koji je ovde unutra."
<BR>&nbsp;&nbsp;&nbsp;&nbsp;&nbsp;"Tako nešto. Ali, molim te, ne postavljaj mi pitanja o praktičnim pojedinostima."
<BR>&nbsp;&nbsp;&nbsp;&nbsp;&nbsp;Stubovi sred kojih su se kretali postajali su sve veći i sad su imali preko dva metra u prečniku. Slike su bile veće u odgovarajućoj razmeri. Beše očito da su se Ramanci, iz nesumnjivo izvrsnih razloga, držali razmera jedan prema jedan. Norton se pitao kako su smeštali odista velike predmete, ukoliko je stvarno tako.
<BR>&nbsp;&nbsp;&nbsp;&nbsp;&nbsp;Kako bi pokrili veći prostor, četiri istraživača su se sad raštrkala sred kristalnih stubova i snimala su, brzinom kojom su mogla da užiže kamere na iščezavajuće slike. Ovo je zapanjujuća sreća, reče sebi Norton, mada je osećao da je zaslužuje; nisu mogli izabrati ništa bolje od ovog ilustrovanog kataloga ramanskih proizvoda. A opet, s druge strane, teško da je moglo biti većma osujećujuće. Ovde nema ničeg stvarnog, osim neopipljivih sklopova svetlosti i tame. Ti prividno materijalni predmeti zapravo ne postoje.
<BR>&nbsp;&nbsp;&nbsp;&nbsp;&nbsp;Mada je to znao, Norton je ne jednom osetio gotovo neodoljiv poriv da sebi laserom probije put u jedan od tih stubova kako bi imao nešto materijalno da ponese natrag na Zemlju. To je isti onaj poriv, pomislio je zajedljivo, što bi majmuna naveo da se maši odraza banane u ogledalu.
<BR>&nbsp;&nbsp;&nbsp;&nbsp;&nbsp;Upravo je fotografisao nešto što je izgledalo kao neka vrsta optičke sprave, kad ga Kalvertov povik natera da pojuri između stubova.
<BR>&nbsp;&nbsp;&nbsp;&nbsp;&nbsp;"Kapetane - Karl - Vile - pogledajte ovo!"
<BR>&nbsp;&nbsp;&nbsp;&nbsp;&nbsp;Kalvert je bio podložan naglim oduševljenjima, ali ovo što je sad našao beše dovoljno da opravda ma koju meru uzbuđenja.
<BR>&nbsp;&nbsp;&nbsp;&nbsp;&nbsp;U jednom od dvometarskih stubova nalazio se komplikovan am, ili uniforma, očigledno načinjen za stvorenje koje stoji uspravno i mnogo je više od čoveka. Vrlo uzan središnji metalni obruč je, po svemu sudeći, opasivao struk, grudni koš ili neki deo nepoznat zemaljskoj zoologiji. Sa njega su se dizala tri vitka stuba, sužavajući se ka spoljašnjoj strani i završavajući se savršeno kružnim pojasom, sa upečatljivim prečnikom od jednog metra. Petlje, u podjednakim razmacima raspoređene duž njega, mogle su biti namenjene jedino tome da idu oko gornjih udova ili ruku - tri ruke.
<BR>&nbsp;&nbsp;&nbsp;&nbsp;&nbsp;Postojali su brojni džepovi, kopče, fišeklije sa kojih su štrčale alatke (ili oružje?), cevi i električni provodnici, čak male crne kutije koje bi izgledale sasvim na svome mestu u nekoj elektronskoj laboratoriji na Zemlji. Ceo sklop je bio složen gotovo koliko svemirsko odelo, mada je očito samo delimično pokrivao stvora koji ga nosi.
<BR>&nbsp;&nbsp;&nbsp;&nbsp;&nbsp;A da li je taj stvor Ramanac - upita se Norton. Verovatno nećemo nikad saznati, ali je morao biti inteligentan, jar obična životinja ne bi mogla izaći na kraj sa svom tom usavršenom opremom.
<BR>&nbsp;&nbsp;&nbsp;&nbsp;&nbsp;"Oko dva i po metra visok", zamišljeno reče Merser, "ne računajući glavu - ma kako da je izgledala."
<BR>&nbsp;&nbsp;&nbsp;&nbsp;&nbsp;"Ima tri ruke - i, po svoj prilici, i tri noge. Isti plan kao kod pauka, samo u mnogo većoj razmeri. Mislite li da je to slučajna podudarnost?"
<BR>&nbsp;&nbsp;&nbsp;&nbsp;&nbsp;"Verovatno nije. I mi gradimo robote u svom liku; mogli bismo očekivati da Ramanci isto čine."
<BR>&nbsp;&nbsp;&nbsp;&nbsp;&nbsp;Neuobičajeno tih, Majron je posmatrao eksponat s nečim nalik strahopoštovanju. "Mislite li da oni znaju da smo ovde?" upola je prošaputao.
<BR>&nbsp;&nbsp;&nbsp;&nbsp;&nbsp;"Sumnjam", reče Merser. "Mi uopšte nismo doprli do njihovog praga svesti - mada su Hermijanci, nema zbora, svesrdno pokušali."
<BR>&nbsp;&nbsp;&nbsp;&nbsp;&nbsp;Stajali su tu, nesposobni da se odvoje, kad je Ruso pozvao sa glavčine, glasom punim užurbane brige.
<BR>&nbsp;&nbsp;&nbsp;&nbsp;&nbsp;"Kapetane, biće bolje da izađete."
<BR>&nbsp;&nbsp;&nbsp;&nbsp;&nbsp;"Šta je - jesu li bioti krenuli ovamo?"
<BR>&nbsp;&nbsp;&nbsp;&nbsp;&nbsp;"Ne. Mnogo je ozbiljnije. Svetla se gase."
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
