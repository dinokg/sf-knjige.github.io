<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. SPAJANJE
<P>&nbsp;&nbsp;&nbsp;&nbsp;&nbsp;Tokom poslednjih minuta spajanja, zapovednik Norton se sećao tih prvih televizijskih prenosa čije je snimke toliko puta puštao. Postojalo je, međutim, nešto što nikakva elektronska slika nije mogla dočarati - a to je gorostasna veličina Rame.
<BR>&nbsp;&nbsp;&nbsp;&nbsp;&nbsp;Takav utisak nije nikad doživeo spuštajući se na neko prirodno telo, kakvo je Mesec ili Mars. To su bili svetovi i čovek je očekivao da budu veliki. Međutim, spuštao se on i na Jupiter VIII, malko veći od Rame - pa je i on izgledao sasvim malen.
<BR>&nbsp;&nbsp;&nbsp;&nbsp;&nbsp;Bilo je lako razrešiti ovaj paradoks. Njegovo rasuđivanje je potpuno izmenila činjenica da je Rama veštačka tvorevina, milione puta teža od ičeg što je čovek poslao u kosmos. Masa Rame iznosila je najmanje deset triliona tona; za svakog astronauta bila je to misao koja uliva ne samo strahopoštovanje već i strah. Nije čudo što je ponekad imao osećaj beznačajnosti, pa čak i potištenosti, dok je taj valjak od izvajanog, vanvremenog metala ispunjavao sve veći deo neba.
<BR>&nbsp;&nbsp;&nbsp;&nbsp;&nbsp;Bio je tu i osećaj opasnosti, sasvim nov u njegovom iskustvu. Pri svakom ranijem spuštanju znao je šta da očekuje; uvek je postojala mogućnost nesrećnog slučaja, ali nikad iznenađenja. Sa Ramom iznenađenje je bilo jedina izvesnost.
<BR>&nbsp;&nbsp;&nbsp;&nbsp;&nbsp;Sada je Nastojanje lebdelo na manje od hiljadu metara iznad severnog pola valjka, u samom središtu koluta koji se sporo obrtao. Ovaj kraj je izabran zato što je na Suncu; kako se Rama obrtao, senke niskih, zagonetnih struktura u blizini ose nezaustavljivo su jurile metalnom ravnicom. Severna površina Rame je bila džinovski sunčanik što meri brzo prolaženje njegovog četiriminutnog dana.
<BR>&nbsp;&nbsp;&nbsp;&nbsp;&nbsp;Spuštanje vasionskog broda od pet hiljada tona u sredinu obrtnog koluta bilo je najmanja Nortonova briga. Nije se razlikovalo od pristajanja uz osu neke velike svemirske stanice; bočni mlazni motori već su dali Nastojanju odgovarajuće okretanje i Norton se mogao osloniti na poručnika Džoa Kalverta da brod spusti blago poput pahuljice, uz pomoć navigacionog računara ili bez njega.
<BR>&nbsp;&nbsp;&nbsp;&nbsp;&nbsp;"Kroz tri minuta", reče Kalvert, ne skidajući pogled sa ekrana, "znaćemo da li je načinjen od antimaterije."
<BR>&nbsp;&nbsp;&nbsp;&nbsp;&nbsp;Norton se osmehnuo, prisećajući se onih veoma zastrašujućih teorija o nastanku Rame. Ukoliko je ta neverovatna spekulacija tačna, kroz nekoliko sekundi doći će do najveće eksplozije otkako se uobličio Sunčev sistem. Potpuno uništenje deset hiljada tona daće, na kratko vreme, planetama još jedno sunce.
<BR>&nbsp;&nbsp;&nbsp;&nbsp;&nbsp;No plan mislije uzimao je u obzir čak i ovu daleku mogućnost. Nastojanje je jednim od svojih mlaznjaka štrcnulo Ramu sa bezbednog rastojanja od hiljadu kilometara. Kad je sve veći oblak pare stigao na cilj, ništa se nije dogodilo, a reakcija materije i antimaterija od svega par miligrama izazvala bi zastrašujuć vatromet.
<BR>&nbsp;&nbsp;&nbsp;&nbsp;&nbsp;Kao i svi zapovednici svemirskih brodova, Norton je bio oprezan čovek. Dugo i netremično je posmatrao severnu površinu Rame, birajući tačku spuštanja. Nakon mnogo razmišljanja, odlučio je da izbegne očigledno mesto - tačnu sredinu na samoj osi. Jasno obeležen kolut, prečnika sto metara, bio je centriran na polu i on je imao snažno predosećanje da bi to morao biti spoljašnji poklopac ogromne vazdušne komore. Stvorovi koji su sagradili ovaj šuplji svet morali su imati neki način da svoje brodove uvedu unutra. To je bilo logično mesto za glavni ulaz i Norton je smatrao da ne bi bilo mudro da svojim brodom zakrči kućna vrata.
<BR>&nbsp;&nbsp;&nbsp;&nbsp;&nbsp;Međutim, ova odluka je stvorila druge probleme. Ako se Nastojanje spusti makar nekoliko metara od ose, brzo obrtanje Rame počeće da odbacuje brod od pola. U početku centrifugalna sila biće vrlo slaba, ali postojana i neumitna. Norton nije uživao u pomisli kako mu brod klizi polarnom ravnicom, iz minuta u minut povećavajući brzinu, da kad dospe do ruba koluta bude hitnut u svemir brzinom od hiljadu kilometara na sat.
<BR>&nbsp;&nbsp;&nbsp;&nbsp;&nbsp;Postojala je mogućnost da Ramino slabašno polje teže - otprilike hiljadu puta slabije od Zemljinog - spreči da se to dogodi. Moglo bi držati Nastojanje uz tle ravnice silom od nekoliko tona, a ako je površina dovoljno hrapava, brod bi mogao ostati u blizini pola. Ali Norton nije nameravao da nepoznatu silu trenja uravnotežava sasvim izvesnom centrifugalnom silom.
<BR>&nbsp;&nbsp;&nbsp;&nbsp;&nbsp;Srećom, odgovor su pružili konstruktori Rame. Na podjednakim rastojanjima oko polarne ose nalazile su se tri niske građevine u obliku bunkera, sa prečnikom od oko deset metara. Ako se Nastojanje spusti između dve građevine, centrifugalni potisak će ga pribiti uz njih, te bi se čvrsto držalo u mestu, kao brod koji uz kej prilepe talasi što idu ka kopnu.
<BR>&nbsp;&nbsp;&nbsp;&nbsp;&nbsp;"Petnaest sekundi do kontakta", reče Kalvert.
<BR>&nbsp;&nbsp;&nbsp;&nbsp;&nbsp;Napeto se nagnuvši nad duple komande, koje, nadao se, neće morati da takne, Norton je postao krajnje svestan svega što se usredsredilo u ovaj trenutak. Ovo je, sigurno, najznačajnije spuštanje od prvog sletanja na Mesec, pre više od sto pedeset godina.
<BR>&nbsp;&nbsp;&nbsp;&nbsp;&nbsp;Sivi bunkeri su polako proplutali uvis s onu stranu kontrolnog okna. Začulo se poslednje šištanje reaktivnog motora i jedva osetan potres.
<BR>&nbsp;&nbsp;&nbsp;&nbsp;&nbsp;Tokom minulih nedelja zapovednik Norton se često pitao šta će reći u ovom trenutku. Ali sad kad je nastupio, njegove reči je izabrala istorija, i on je progovorio gotovo automatski, jedva svestan odjeka iz prošlosti.
<BR>&nbsp;&nbsp;&nbsp;&nbsp;&nbsp;"Baza Rama. Nastojanje se spustilo."
<BR>
<BR>&nbsp;&nbsp;&nbsp;&nbsp;&nbsp;Još pre mesec dana ne bi verovao da je to moguće. Brod se nalazio na rutinskom zadatku, proveravajući i postavljajući radio-farove što upozoravaju na asteroide, kad je stiglo naređenje. Nastojanje je bilo jedini svemirski brod u Sunčevom sistemu koji bi mogao obaviti susret sa uljezom pre no što ovaj projuri oko Sunca i baci se natrag, ka zvezdama. Ipak, valjalo je orobiti tri druga broda Osmatračke službe Sunčevog sistema koji sad bespomoćno plutaju dok ne dođu tankeri da ih ponovo opskrbe gorivom. Norton se bojao da će proći dugo vremena dok kapetani brodova Kalipso, Bigl i Izazivač opet počnu da govore s njim. Čak i sa svim tim viškom pogonskog goriva trka je bila duga i teška. Rama se već nalazio unutar orbite Venere kad ga je Nastojanje sustiglo. Nijedan drugi brod to ne bi mogao postići; ova povlastica je jedinstvena i ne sme se protraćiti nijedan trenutak predstojećih nedelja. Hiljadu naučnika na Zemlji radosno bi dalo svoje duše pod hipoteku za ovu mogućnost; sad samo mogu da gledaju preko televizijskih sistema, grizući usne i misleći koliko bi oni bolje obavili posao. Verovatno su u pravu, ali druge mogućnosti nije bilo. Neumoljivi zakoni nebeske mehanike odredili su da Nastojanje bude prvi i poslednji od svih čovekovih brodova koji će ostvariti kontakt sa Ramom.
<BR>&nbsp;&nbsp;&nbsp;&nbsp;&nbsp;Saveti što ih je neprestano primao sa Zemlje malo su doprinosili ublažavanju Nortonove odgovornosti. Ako bude trebalo da odlučuje u deliću sekunde, niko mu ne može pomoći; vreme putovanja radio-talasa do Kontrole misije već iznosi deset minuta i dalje će se produžavati. Često je zavideo velikim moreplovcima prošlosti, pre vremena elektronskih komunikacija, koji su mogli da tumače svoja zapečaćena naređenja bez stalne prismotre štaba. Kad su oni pravili greške, to niko nije znao.
<BR>&nbsp;&nbsp;&nbsp;&nbsp;&nbsp;No, istovremeno mu je bilo milo što se neke odluke mogu prebaciti na Zemlju. Sad kada se orbita Nastojanja poklopila sa Raminom, idu ka Suncu kao jedno telo. Kroz četrdeset dana dosegnuće perihel i proći na dvadeset miliona kilometara od Sunca. Preblizu da bi se čovek lagodno osećao. Mnogo pre toga Nastojanje će morati da iskoristi preostalo gorivo kako bi sebe potisnulo na bezbedniju orbitu. Posada će imati možda tri nedelje vremena za istraživanje pre no što se zauvek rastanu od Rame.
<BR>&nbsp;&nbsp;&nbsp;&nbsp;&nbsp;Nakon toga problem će biti prepušten Zemlji. Nastojanje će biti praktično bespomoćno, juriće orbitom koja bi mogla učiniti da postane prvi brod koji je stigao do zvezda - kroz približno pedeset hiljada godina. Kontrola misije je uveravala da ne treba da brine. Nekako, bez obzira na troškove, Nastojanje će biti ponovo snabdeveno gorivom, makar se pokazalo nužnim da se tankeri pošalju i ostave u svemiru pošto prebace i poslednji gram pogonskog goriva. Rama je bio plen vredan svakog rizika koji baš nije samoubilački poduhvat.
<BR>&nbsp;&nbsp;&nbsp;&nbsp;&nbsp;A, naravno, moglo bi čak i do toga doći. Zapovednik Norton nije imao nikakvih iluzija u tom pogledu. Prvi put za poslednjih sto godina u ljudske poslove je ušao element potpune neizvesnosti, a to je jedina stvar koju ni naučnici ni političari ne mogu da trpe. Ako je to cena razrešavanja neizvesnosti, Nastojanje i njegova posada biće žrtvovani.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
