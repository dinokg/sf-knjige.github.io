<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36. OSMATRAČ BIOTA
<P>&nbsp;&nbsp;&nbsp;&nbsp;&nbsp;Narednik Pjeter Ruso je znao zašto se dobrovoljno javio za ovaj posao; u mnogo kom pogledu bilo je to ostvarenje jednog sna iz detinjstva. Teleskopi su ga očarali kad je imao samo šest ili sedam godina, a veliki deo mladosti proveo je skupljajući sočiva svih oblika i veličina. Postavljao ih je u kartonske cevi, praveći sve jače instrumente, dok nije upoznao Mesec i planete, bliže svemirske stanice i ceo predeo na trideset kilometara oko svoje kuće.
<BR>&nbsp;&nbsp;&nbsp;&nbsp;&nbsp;Imao je sreće sa rodnim mestom - usred planina Kolorada. Gotovo u svim pravcima vidik je bio spektakularan i neiscrpan. Provodio je sate istražujući, sasvim bezbedan, vrhunce koji su svake godine uzimali danak života neopreznih planinara. Mada je mnogo video, još više je zamišljao; voleo je da zamišlja kako se iza svakog stenovitog hrbata, van dometa njegovog teleskopa, nalaze čarobna kraljevstva, puna čudesnih stvorova. I tako je godinama izbegavao da poseti mesta koja su mu njegova sočiva donosila nadohvat ruke, jer je znao da stvarnost ne može da domaši san.
<BR>&nbsp;&nbsp;&nbsp;&nbsp;&nbsp;Sada, na centralnoj osi Rame, može da razgleda čudesa koja prevazilaze najneobuzdanije maštarije njegove mladosti. Pred njim se prostire ceo jedan svet - istina, mali, no čovek bi mogao da provede život istražujući četiri hiljade kvadratnih kilometara, čak i kad je svet mrtav i ne menja se.
<BR>&nbsp;&nbsp;&nbsp;&nbsp;&nbsp;Međutim, sada je život, sa svim svojim beskonačnim mogućnostima, došao na Ramu. Ako biološki roboti nisu živa stvorenja, nepobitno su vrlo dobra imitacija.
<BR>&nbsp;&nbsp;&nbsp;&nbsp;&nbsp;Niko nije znao ko je izmislio reč 'biot'; činilo se da je namah ušla u upotrebu, nekom vrstom spontanog nastanka. Sa svog istaknutog mesta na glavčini, Ruso je bio glavni osmatrač biota i verovao je da počinje da shvata neke od obrazaca njihovog ponašanja.
<BR>&nbsp;&nbsp;&nbsp;&nbsp;&nbsp;Pauci su bili pokretni senzori, koji su koristili vid, i verovatno pipanje, za istraživanje cele unutrašnjosti Rame. U jednom trenutku stotine su velikom brzinom jurile unaokolo, no nakon manje od dva dana većina je iščezla. Sad je vrlo neobično videti makar jednog pauka.
<BR>&nbsp;&nbsp;&nbsp;&nbsp;&nbsp;Zamenila ih je čitava menažerija mnogo upečatljivijih stvorova i nije bio mali posao smisliti im pogodna imena. Postojali su 'perači prozora', sa velikim, pojastučenim stopalima, koji su očito polirali celu dužinu šest veštačkih sunaca Rame. Njihove ogromne senke, bačene pravo preko prečnika sveta, ponekad su dovodile do privremenih pomračenja na suprotnoj strani.
<BR>&nbsp;&nbsp;&nbsp;&nbsp;&nbsp;Činilo se da je rak što je uništio Vilinog konjica spadao u 'čistače'. Lanac istovetnih stvorova približio se logoru Alfa, pa su odneli sve otpatke, uredno naslagane na ivici logorišta; odneli bi i sve drugo da Norton i Merser nisu bili čvrsti, te su se suprotstavili. Konfrontacija je bila zabrinjavajuća, ali kratka. Nakon toga, čistači su, izgleda, razumeli šta smeju da diraju i dolazili su u pravilnim vremenskim razmacima da vide jesu li potrebne njihove usluge. Bio je to krajnje pogodan aranžman i ukazivao je na visok stepen inteligencije - ili samih čistača ili nekog bića koje ih kontroliše sa drugog mesta.
<BR>&nbsp;&nbsp;&nbsp;&nbsp;&nbsp;Na Rami je uklanjanje đubreta bilo jednostavno; sve se bacalo u more gde je, po svoj prilici, razlagano na oblike koji se mogu opet upotrebiti. Proces je bio brz. Odlučnost je nestala preko noći, na veliki jed Rabi Barns. Norton je utešio ukazavši da je splav sjajno obavio posao, a da on i onako ne bi nikome dozvolio da ga ponovo upotrebi. Ajkule možda ne bi pokazale sposobnost razlikovanja koju poseduju čistači.
<BR>&nbsp;&nbsp;&nbsp;&nbsp;&nbsp;Nijedan astronom koji otkriva nepoznatu planetu nije mogao biti srećniji od Rusoa kad bi spazio novi tip biota i svojim teleskopom obezbedio dobru fotografiju. Na žalost, činilo se da se sve zanimljivije vrste nalaze na suprotnoj strani, na Južnom polu, gde obavljaju zagonetne poslove oko rogova. Nešto nalik stonogi sa gumenim hvataljkama moglo se povremeno videti kako istražuje sam Veliki rog, dok je Ruso oko nižih vrhova nazreo jedno krupno stvorenje koje je moglo biti spoj nilskog konja i buldožera. A postojala je čak i žirafa sa dva vrata koja je, reklo bi se, služila kao pokretna dizalica.
<BR>&nbsp;&nbsp;&nbsp;&nbsp;&nbsp;Poput svakog broda, Rama verovatno iziskuje isprobavanje, proveravanje i popravke posle svog ogromnog putovanja. Posada već radi iz petnih žila. Kada će se pojaviti putnici?
<BR>&nbsp;&nbsp;&nbsp;&nbsp;&nbsp;Klasifikacija biota nije bila Rusoov glavni zadatak. Naređeno mu je da motri na dve-tri istraživačke grupe koje su stalno bile na terenu, da pazi da ne zapadnu u neprilike i da ih upozori ukoliko se ma šta približava. Svakih šest sati se smenjivao s bilo kim ko je mogao biti odvojen za tu dužnost, mada je ne jednom proveo na dežurstvu dvanaest sati bez prekida. Rezultat je da sad poznaje geografiju Rame bolje od ma kog čoveka koji će ikad živeti. Poznata mu je kao planine Kolorada iz njegove mladosti.
<BR>&nbsp;&nbsp;&nbsp;&nbsp;&nbsp;Kad je poručnik bojnog broda Kirhof izašao iz vazdušne komore Alfa, Ruso je odmah znao da se događa nešto neobično. Premeštaji osoblja se nikad nisu vršili tokom perioda za spavanje, a po brodskom vremenu sad je prošla ponoć. Ruso se onda priseti koliko oskudevaju u ljudstvu, te ga porazi jedna neuporedivo većma zapanjujuća nepravilnost.
<BR>&nbsp;&nbsp;&nbsp;&nbsp;&nbsp;"Džeri - ko komanduje brodom?"
<BR>&nbsp;&nbsp;&nbsp;&nbsp;&nbsp;"Ja", hladno reče zamenik, otvarajući svoj šlem. "Valjda ne misliš da bih napustio komandni most dok sam na dužnosti?"
<BR>&nbsp;&nbsp;&nbsp;&nbsp;&nbsp;Zavukao je ruku u džep-torbu na svome odelu i izvukao malu konzervu sa etiketom KONCENTRISANI SOK OD POMORANDŽI. DOVOLJNO ZA PET LITARA.
<BR>&nbsp;&nbsp;&nbsp;&nbsp;&nbsp;"Pjeter, ti si majstor. Kapetan čeka na ovo."
<BR>&nbsp;&nbsp;&nbsp;&nbsp;&nbsp;Ruso je rukom odmerio težinu konzerve, pa reče: "Nadam se da si unutra stavio dovoljnu masu. Ponekad se zaustave na prvoj terasi."
<BR>&nbsp;&nbsp;&nbsp;&nbsp;&nbsp;"Pa, ti si stručnjak."
<BR>&nbsp;&nbsp;&nbsp;&nbsp;&nbsp;To je bilo sasvim tačno. Osmatrači sa glavčine su imali veliku praksu u bacanju sitnih stvari, koje su zaboravljene ili su hitno potrebne. Majstorija je u tome da se bezbedno sprovedu kroz područje slabe teže i da se čovek onda postara da ih Koriolisov efekt ne zanese suviše daleko od logora, tokom osam kilometara kotrljanja nizbrdo.
<BR>&nbsp;&nbsp;&nbsp;&nbsp;&nbsp;Ruso je čvrsto stao, uhvatio konzervu i zavitlao je niz stranu litice. Nije ciljao pravo na logor Alfa, već gotovo trideset stepeni u stranu.
<BR>&nbsp;&nbsp;&nbsp;&nbsp;&nbsp;Otpor vazduha je gotovo odmah oduzeo konzervi početnu brzinu, no onda je preuzela pseudoteža Rame i konzerva je ustaljenom brzinom krenula naniže. Jednom je udarila blizu osnove lestvi, pa je usporeno odskočila preko ivice prve terase.
<BR>&nbsp;&nbsp;&nbsp;&nbsp;&nbsp;"Sad je u redu", reče Ruso. "Hoćeš da se kladimo?"
<BR>&nbsp;&nbsp;&nbsp;&nbsp;&nbsp;"Ne", glasio je brz odgovor. "Ti znaš kakvi su izgledi."
<BR>&nbsp;&nbsp;&nbsp;&nbsp;&nbsp;"Nisi sportista. Ali sad ću ti reći - zaustaviće se najdalje trista metara od logora."
<BR>&nbsp;&nbsp;&nbsp;&nbsp;&nbsp;"To baš ne zvuči mnogo tačno."
<BR>&nbsp;&nbsp;&nbsp;&nbsp;&nbsp;"Mogao bi jednom sam da pokušaš. Jednom sam video Džoa kako je promašio za nekoliko kilometara."
<BR>&nbsp;&nbsp;&nbsp;&nbsp;&nbsp;Konzerva više nije odskakala; teža je dovoljno ojačala da je prilepi za zakrivljenu površinu severne kupole. Dok je stigla do druge terase, kotrljala se brzinom od dvadeset ili trideset kilometara na sat, te je gotovo postigla najveću brzinu koju trenje dopušta.
<BR>&nbsp;&nbsp;&nbsp;&nbsp;&nbsp;"Sad ćemo morati da čekamo", reče Ruso, sedajući za teleskop kako bi mogao da prati kurira. "Biće tamo za deset minuta. Ah, evo kapetana. Naučio sam da prepoznajem ljude iz ovog ugla. Sad gleda prema nama."
<BR>&nbsp;&nbsp;&nbsp;&nbsp;&nbsp;"Verujem da ti taj teleskop daje osećaj moći."
<BR>&nbsp;&nbsp;&nbsp;&nbsp;&nbsp;"Oh, da. Ja sam jedina osoba koja zna sve što se zbiva na Rami, ili, bar sam tako mislio", dodao je žalostivo, prekorno pogledavši Kirhofa.
<BR>&nbsp;&nbsp;&nbsp;&nbsp;&nbsp;"Ukoliko će te to usrećiti, kapetan je otkrio da mu je ponestalo paste za zube."
<BR>&nbsp;&nbsp;&nbsp;&nbsp;&nbsp;Posle ovoga, razgovor je zamro, ali, na kraju, Ruso reče: "Šteta što se nismo kladili. Ima da prepešači svega pedeset metara. Sad je primetio konzervu. Zadatak izvršen."
<BR>&nbsp;&nbsp;&nbsp;&nbsp;&nbsp;"Hvala, Pjeter - odlično si obavio posao. Sad možeš opet da spavaš."
<BR>&nbsp;&nbsp;&nbsp;&nbsp;&nbsp;"Da spavam! Na dužnosti sam do 04.00."
<BR>&nbsp;&nbsp;&nbsp;&nbsp;&nbsp;"Izvini - mora da si spavao. Kako bi inače mogao sve ovo da sanjaš?"
<BR>&nbsp;&nbsp;&nbsp;&nbsp;&nbsp;ŠTAB SLUŽBE OSMATRANJA SVEMIRA ZAPOVEDNIKU SB NASTOJANJE. PRIORITET AAA. KLASIFIKACIJA. SAMO ZA VAS. NE ČUVATI. PREMA IZVEŠTAJU SVEMIRSKE ZAŠTITE PRE DESET DO DVANAEST DANA PO SVEMU SUDEĆI SA MERKURA LANSIRANA ULTRABRZA LETELICA DA PRESRETNE RAMU. UKOLIKO NE DOĐE DO PROMENE ORBITE PRISPEĆE PREVIĐENO ZA DATUM 322. DAN 15 ČASOVA. MOŽE SE POKAZATI NUŽNIM DA SE PRE TOGA EVAKUIŠETE. OBAVEŠTAVAĆU VAS. GLAVNOKOMANDUJUĆI.
<BR>&nbsp;&nbsp;&nbsp;&nbsp;&nbsp;Norton je šest puta pročitao poruku da bi upamtio datum. U Rami je bilo teško voditi računa o vremenu: morao je da pogleda na svoj sat sa kalendarom da vidi da je sada 315. dan To im je najverovatnije ostavljalo samo još jednu nedelju.
<BR>&nbsp;&nbsp;&nbsp;&nbsp;&nbsp;Poruka je bila jeziva, ne samo po onome što kazuje, već i po onom što podrazumeva. Hermijanci su izvršili ilegalno lansiranje, što je, samo po sebi, prekršaj svemirskog zakona. Zaključak je očigledan: njihova "letelica" je mogla biti jedino projektil.
<BR>&nbsp;&nbsp;&nbsp;&nbsp;&nbsp;Ali zašto? Nepojamno je - pa, gotovo nepojamno - da bi rizikovali da ugroze Nastojanje. Te će, verovatno, primiti izobilna upozorenja od samih Hermijanaca. Za slučaj opasnosti može da krene u roku od svega nekoliko sati, mada bi to učinio jedino uz najoštrije upozorenje po neposrednom naređenju glavnokomandujućeg.
<BR>&nbsp;&nbsp;&nbsp;&nbsp;&nbsp;Polako i zamišljeno otišao je do improvizovanog kompleksa za održavanje života i bacio poruku u elektrosan. Blistav sev laserske svetlosti koji se probio kroz pukotinu ispod poklopca sedišta reče mu da su zahtevi tajnosti zadovoljeni. Šteta, reče sebi, što se svi problemi ne mogu tako brzo i higijenski skidati s dnevnog reda.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
