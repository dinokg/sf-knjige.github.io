<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. POLAZAK
<P>&nbsp;&nbsp;&nbsp;&nbsp;&nbsp;Tarner se probudio u utihloj kući i pesmi ptica u krošnjama jabuka u zaraslom voćnjaku. Spavao je na neispravnom kauču koji je Rudi držao u kuhinji. Natočio je vodu za kafu, uz krkljanje plastičnih cevi iz rezervoara na krovu dok je punio lonac, postavio je lonac na propanski gorionik i izišao na trem.
<BR>&nbsp;&nbsp;&nbsp;&nbsp;&nbsp;Rudijevih osam vozila, uredno poređanih na šljunku, bilo je prekriveno rosom. Kada je Tarner sišao niz stepenice, jedan od usavršenih pasa dokaskao je kroz otvorenu kapiju, tiho zveckajući crnom kapuljačom u tišini jutra. Zastao je, baleći, nakrenuo izobličenu glavu sa jedne na drugu stranu, a onda zagrebao preko šljunka i nestao iza ugla trema.
<BR>&nbsp;&nbsp;&nbsp;&nbsp;&nbsp;Tarner je zastao pored haube mutnosmeđeg Suzuki džipa, sa pogonskom ćelijom za konverziju vodonika. Rudi je verovatno sam napravio izmene. Pogon na četiri točka, velike terenske gume sa bledom korom rečnog blata na žlebovima. Mali, spor, pouzdan, nepraktičan na asfaltu...
<BR>&nbsp;&nbsp;&nbsp;&nbsp;&nbsp;Prošao je pored dva istovetna zarđala Honda kupea. Isti model i godina proizvodnje. Rudi sigurno drži jedan zbog rezervnih delova, i sasvim je moguće da nijedan ne ide. Odsutno se nasmešio na smeđ i mrk, savršeno obojen kamionet Ševrolet iz 1949, setivši se zarđale školjke koju je Rudi dovukao iz Arkanzasa na iznajmljenom šleperu. Stvar je još imala pogon na benzin, sa motorom verovatno podjednako blistavim kao ručno izglancani čokoladni lak blatobrana.
<BR>&nbsp;&nbsp;&nbsp;&nbsp;&nbsp;Bila je tu i polovina maskirnog aviona Dornije, pod sivim, plastičnim ceradama, a kraj njega crni trkački motor Suzuki, vitak poput ose, na prikolici ručne izrade. Pitao se koliko je vremena prošlo otkako je Rudi prestao da se ozbiljno takmiči. Pod sledećom ceradom, pored prikolice, nalazilo se snežno vozilo, stari model. I na kraju, isprskan, sivi hoverkraft, ratni višak, zdepasta gromada oklopnog čelika sa mirisom kerozina koji joj je pokretao turbinu, čija je mešina, ojačana žičanom mrežom, ležala na šljunku, ispumpana. Prozori su joj bili uski prorezi od debele, neprobojne plastike. Na branicima nalik na probojnike bile su pričvršćene tablice izdate u Ohaju. Bile su nove. "Shvatam šta misliš", reče Seli, a on se okrenu i vide je na ogradi trema sa loncem u kome se pušila kafa. "Rudi kaže, ako ta stvar ne može preko nečeg, može kroz to."
<BR>&nbsp;&nbsp;&nbsp;&nbsp;&nbsp;"Je l' brz?" Položio je ruku na oklopljeni bok hovera.
<BR>&nbsp;&nbsp;&nbsp;&nbsp;&nbsp;"Naravno, ali će ti posle jedan sat trebati nova kičma."
<BR>&nbsp;&nbsp;&nbsp;&nbsp;&nbsp;"Šta je sa zakonom?"
<BR>&nbsp;&nbsp;&nbsp;&nbsp;&nbsp;"Ne verujem da im se sviđa kako izgleda, ali je inače uredno registrovan. Ne znam za zakon koji zabranjuje oklop."
<BR>
<BR>&nbsp;&nbsp;&nbsp;&nbsp;&nbsp;"Endži je bolje", reče Seli kad je ušao za njom u kuhinju, "zar ne, dušo?"
<BR>&nbsp;&nbsp;&nbsp;&nbsp;&nbsp;Mičelova kćerka podiže pogled sa kuhinjskog stola. Njene modrice, kao i Tarnerove, svele su se na par debelih zapeta, poput naslikanih plavo-crnih suza.
<BR>&nbsp;&nbsp;&nbsp;&nbsp;&nbsp;"Moj drugar je lekar", reče Tarner. "Pregledao te je dok si spavala. Kaže da je sve u redu."
<BR>&nbsp;&nbsp;&nbsp;&nbsp;&nbsp;"Tvoj brat. I nije lekar."
<BR>&nbsp;&nbsp;&nbsp;&nbsp;&nbsp;"Izvini, Tarnere", reče Seli, za štednjakom. "Možda malo preterujem s iskrenošću."
<BR>&nbsp;&nbsp;&nbsp;&nbsp;&nbsp;"Dobro, nije lekar", reče on, "ali je pametan. Zabrinuli smo se da ti je Maas nešto uradio, tako da se razboliš ako napustiš Arizonu..."
<BR>&nbsp;&nbsp;&nbsp;&nbsp;&nbsp;"Nešto kao korteksna bomba?" Skupljala je kašikom hladne pšenične pahuljice iz napukle činije sa pupoljcima jabuke oko ivice, iz kompleta koga se Tarner sećao.
<BR>&nbsp;&nbsp;&nbsp;&nbsp;&nbsp;"Gospode", reče Seli, "u šta si se to upetljao, Tarnere?"
<BR>&nbsp;&nbsp;&nbsp;&nbsp;&nbsp;"Dobro pitanje." Seo je za sto.
<BR>&nbsp;&nbsp;&nbsp;&nbsp;&nbsp;Endži je žvakala pahuljice, zureći u njega.
<BR>&nbsp;&nbsp;&nbsp;&nbsp;&nbsp;"Endži", reče on, "kada te je Rudi pregledao pod skenerom, video je nešto u tvojoj glavi."
<BR>&nbsp;&nbsp;&nbsp;&nbsp;&nbsp;Ona prestade da žvaće.
<BR>&nbsp;&nbsp;&nbsp;&nbsp;&nbsp;"Nije znao šta je to. Nešto što je neko ugradio tamo, možda kad si bila mnogo mlađa. Znaš na šta mislim?"
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;"Da li znaš šta je to?"
<BR>&nbsp;&nbsp;&nbsp;&nbsp;&nbsp;Ona proguta. "Ne."
<BR>&nbsp;&nbsp;&nbsp;&nbsp;&nbsp;"Ali znaš ko ti je to ugradio?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Tvoj otac?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Da li znaš zašto?"
<BR>&nbsp;&nbsp;&nbsp;&nbsp;&nbsp;"Zato što sam bila bolesna."
<BR>&nbsp;&nbsp;&nbsp;&nbsp;&nbsp;"Od čega si bila bolesna?"
<BR>&nbsp;&nbsp;&nbsp;&nbsp;&nbsp;"Nisam bila dovoljno pametna."
<BR>
<BR>&nbsp;&nbsp;&nbsp;&nbsp;&nbsp;Do podneva je sve bilo spremno, hoverkraft napunjen gorivom čekao je kraj žičane kapije. Rudi mu je dao pravougaoni, crni neseser krcat Novim Jenima; neke novčanice bile su gotovo providne od upotrebe.
<BR>&nbsp;&nbsp;&nbsp;&nbsp;&nbsp;"Propustio sam snimak kroz rečnik francuskog", reče Rudi, dok je jedan od pasa trljao prašnjava rebra o njegovu nogu. "Nije upalilo. Mislim da je neko kreolsko narečje. Možda afričko. 'Oćeš da poneseš?"
<BR>&nbsp;&nbsp;&nbsp;&nbsp;&nbsp;"Ne", reče Tarner, "neka ti ostane."
<BR>&nbsp;&nbsp;&nbsp;&nbsp;&nbsp;"Hvala", reče Rudi", ali ne treba. Nemam nameru da priznam da si bio ovde, ako neko pita. Seli i ja popodne polazimo za Memfis, kod nekih prijatelja. Psi će čuvati kuću." Počešao je životinju ispod crne kapuljače. "Je l' da, momče?" Dog zacvile i uzmuva se. "Mor'o sam da ih odučim od lova na rakune kada sam im ugradio infracrvene", reče. "Istrebili bi sve rakune u oblasti..."
<BR>&nbsp;&nbsp;&nbsp;&nbsp;&nbsp;Seli i devojka siđoše niz stepenice. Seli je nosila pokidanu, platnenu nosiljku sa sendvičima i termosom punim kafe. Tarner je se seti u krevetu na spratu i nasmeši se. Ona uzvrati osmeh. Danas je izgledala starija, umorna. Endži je zamenila okrvavljenu Maas-Neotek majicu bezobličnom, crnom majicom koju je Seli našla za nju. Činila ju je još mlađom nego što je bila. Seli je čak uspela da uklopi preostale masnice u baroknu šminku koja je oštro odudarala od detinjeg lica i vrećaste majice.
<BR>&nbsp;&nbsp;&nbsp;&nbsp;&nbsp;Rudi pruži Tarneru ključ hoverkrafta. "Jutros sam naredio svom starom Kreju da mi izvadi pregled vesti. Verovatno bi trebalo da te zanima da su iz Maas Biolabsa objavili tragičnu pogibiju doktora Kristofera Mičela."
<BR>&nbsp;&nbsp;&nbsp;&nbsp;&nbsp;"Zadivljuje kako ti ljudi umeju da budu neodređeni."
<BR>&nbsp;&nbsp;&nbsp;&nbsp;&nbsp;"I da se dobro vežeš, inače će ti dupe biti modro i crno do zaobilaznice u Stejtsborou", govorila je Seli.
<BR>&nbsp;&nbsp;&nbsp;&nbsp;&nbsp;Rudi pogleda prvo devojku, pa Tarnera. Tarner je mogao da vidi popucale vene na korenu bratovljevog nosa. Oči su mu bile crvene, a leva obrva imala je naglašen tik. "Pa, mislim da je to sve. Čudno, poverovao sam da te neću ponovo videti. Pomalo je neobično što si ipak došao..."
<BR>&nbsp;&nbsp;&nbsp;&nbsp;&nbsp;"Pa", reče Tarner, "oboje ste učinili više nego što sam imao pravo da očekujem."
<BR>&nbsp;&nbsp;&nbsp;&nbsp;&nbsp;Seli pogleda u stranu.
<BR>&nbsp;&nbsp;&nbsp;&nbsp;&nbsp;"Hvala vam za to. Mislim da bi trebalo da pođemo." Popeo se u kabinu hovera, nestrpljiv da ode. Seli stisnu devojčinu ruku, dade joj nosiljku i stade pored nje dok se pela uz dva izbočena uporišta. Tarner sede za upravljač.
<BR>&nbsp;&nbsp;&nbsp;&nbsp;&nbsp;"Stalno je pitala za tebe", reče Rudi. "Na kraju joj je bilo tako loše da ni analog endorfina nije mogao da joj olakša bolove; otprilike svaka dva sata pitala je gde si, kad ćeš doći..."
<BR>&nbsp;&nbsp;&nbsp;&nbsp;&nbsp;"Poslao sam ti novac", reče Tarner. "Dovoljno da je odvedeš u Čibu. Klinike bi možda probale neki nov metod."
<BR>&nbsp;&nbsp;&nbsp;&nbsp;&nbsp;Rudi frknu. "U Čibu? Isuse. Bila je stara. Kakva korist od toga da je još nekoliko meseci održavaju u životu u Čibi? Najveća želja joj je bila da vidi tebe."
<BR>&nbsp;&nbsp;&nbsp;&nbsp;&nbsp;"Nije bilo suđeno", reče Tarner kada se devojka smestila na sedište pored njegovog i spustila torbu na pod, između nogu. "Vidimo se, Rudi." Klimnu glavom. "Seli."
<BR>&nbsp;&nbsp;&nbsp;&nbsp;&nbsp;"Do viđenja", reče Seli, obgrlivši rukom Rudija.
<BR>&nbsp;&nbsp;&nbsp;&nbsp;&nbsp;"O kome ste pričali?" upita Endži, kada se spustio poklopac. Tarner gurnu ključ u starter i pokrenu motor, istovremeno puneći meh. Kroz uski prozor sa strane, video je Rudija i Seli kako se žurno odmiču od hovera, i psa koji je lajao, narogušen zbog buke mašine. Pedale i ručne komande bile su uvećane, projektovane da olakšaju upravljanje vozaču u odelu za zaštitu od zračenja. Tarner ih proveze kroz kapiju i zaokrenu na proširenju šljunčane staze. Endži je vezivala pojas.
<BR>&nbsp;&nbsp;&nbsp;&nbsp;&nbsp;"O mojoj majci", reče on.
<BR>&nbsp;&nbsp;&nbsp;&nbsp;&nbsp;Dao je gas turbini i oni poskočiše napred.
<BR>&nbsp;&nbsp;&nbsp;&nbsp;&nbsp;"Nikad nisam upoznala svoju majku", reče ona, a Tarner se priseti da joj je otac mrtav, i da ona to još ne zna. Zgazio je pedalu gasa i vozilo pojuri niz stazu, zamalo promašivši jednog od Rudijevih pasa.
<BR>
<BR>&nbsp;&nbsp;&nbsp;&nbsp;&nbsp;Seli je bila u pravu za vožnju; vozilo je neprestano podrhtavalo od rada turbine. Sa devedeset kilometara na sat, na oguljenom asfaltu starog auto-puta, treslo im je zube. Ojačani meh teško je prevaljivao neravne površine; klizeći hod civilnog sportskog modela bio je moguć samo na savršeno glatkim, ravnim površinama.
<BR>&nbsp;&nbsp;&nbsp;&nbsp;&nbsp;No, i pored toga, Tarnere uhvati sebe kako uživa. Usmeriš, otpustiš kočnicu i pošao si. Neko je okačio dve izbledele ružičaste kocke od pene iznad proreza prednjeg vizira, a zavijanje mašine bilo je opipljiva stvar iza njega. Saputnica kao da mu se opustila, upijajući vidik pored puta sa odsutnim, gotovo zadovoljnim izrazom lica, i Tarner je bio zahvalan što ne mora da razgovara. Ti si vruća roba, pomislio je, pogledajući postrance devojku, verovatno najtraženiji proizvod na planeti danas, a ja te odvlačim u Gradove, u Rudijevim detinjastim bornim kolima, i nemam jebenog pojma o tome šta ću s tobom dalje... Ili ko je razbucao onaj centar...
<BR>&nbsp;&nbsp;&nbsp;&nbsp;&nbsp;Napravi pregled, reče sebi, kada su počeli da se spuštaju u dolinu, pretrči sve još jednom, pa ćeš možda nešto da ukopčaš. Mičel je stupio u dodir sa Hosakom, rekao da hoće da pređe. Hosaka je unajmila Konroja i sastavila ekipu medicinara da utvrde da li je Mičel filovan. Konroj je sastavio ekipe, uz pomoć Tarnerovog agenta. Tarnerov agent bio je glas iz Ženeve, telefonski broj. Hosaka je poslala Elison da ga tetoši u Meksiku, a onda ga je pokupio Konroj. Veberova, pre nego što će poleteti govna, priznala je da je Konrojevo njuškalo na odredištu... Neko ih je zaskočio, baš kada je devojka doletela, svetlećim raketama i automatskim oružjem. Mirisalo mu je na Maas; bio je to potez koji je mogao da očekuje, potez koji su njegovi plaćenici bili tu da dočekaju. A onda je pobelelo nebo... Pomislio je na ono što je Rudi rekao o bacaču... Ko? I ono sranje u devojčinoj glavi, stvari koje je Rudi dobio na svom tomografu i NMR skeneru. <EM>NMR - nuclear magnetic resonance - ćelijska magnetska rezonancija; prim. prev.</EM> Rekla je da njen otac uopšte nije nameravao da sam iziđe.
<BR>&nbsp;&nbsp;&nbsp;&nbsp;&nbsp;"Nisi u kompaniji", reče ona, prema prozoru.
<BR>&nbsp;&nbsp;&nbsp;&nbsp;&nbsp;"Šta reče?"
<BR>&nbsp;&nbsp;&nbsp;&nbsp;&nbsp;"Nisi zaposlen u nekoj kompaniji, zar ne? Mislim, radiš za onoga ko te unajmi."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Zar se ne bojiš?"
<BR>&nbsp;&nbsp;&nbsp;&nbsp;&nbsp;"Da, ali ne zbog toga..."
<BR>&nbsp;&nbsp;&nbsp;&nbsp;&nbsp;"Uvek smo bili u nekoj kompaniji. Moj otac je rekao da će sa mnom sve biti u redu, da samo prelazim u drugu kompaniju..."
<BR>&nbsp;&nbsp;&nbsp;&nbsp;&nbsp;"Biće ti dobro. Bio je u pravu. Ali prvo moram da saznam šta se dešava. Onda ću te odvesti tamo gde treba."
<BR>&nbsp;&nbsp;&nbsp;&nbsp;&nbsp;"U Japan?"
<BR>&nbsp;&nbsp;&nbsp;&nbsp;&nbsp;"Gde bilo."
<BR>&nbsp;&nbsp;&nbsp;&nbsp;&nbsp;"Jesi li bio tamo?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Hoće li mi se dopasti?"
<BR>&nbsp;&nbsp;&nbsp;&nbsp;&nbsp;"Zašto ne bi?"
<BR>&nbsp;&nbsp;&nbsp;&nbsp;&nbsp;Onda je ponovo zapala u ćutanje, a Tarner se usredsredio na vožnju.
<BR>&nbsp;&nbsp;&nbsp;&nbsp;&nbsp;"Tera me da sanjam", reče ona, kada se nagnuo da uključi farove, glasom jedva čujnim u brujanju turbine.
<BR>&nbsp;&nbsp;&nbsp;&nbsp;&nbsp;"Šta to?" Pretvarao se da je obuzet vožnjom, pazeći da ne pogleda u njenom pravcu.
<BR>&nbsp;&nbsp;&nbsp;&nbsp;&nbsp;"Stvar u mojoj glavi. Obično samo kad spavam."
<BR>&nbsp;&nbsp;&nbsp;&nbsp;&nbsp;"Je li?" Setio se njenih beonjača u spavaćoj sobi kod Rudija, drhtanja, bujice reči na jeziku koji nije prepoznao.
<BR>&nbsp;&nbsp;&nbsp;&nbsp;&nbsp;"Ponekad i kada sam budna. Kao da sam uključena u dek, ali nisam vezana za mrežu matrice, već slobodno letim i nisam sama. Jedne noći sam sanjala dečaka, uzeo je nešto što ga je povređivalo, a nije mogao da vidi da je slobodan, da treba samo da se udalji od toga. Rekla sam mu to. A tada sam na trenutak mogla da vidim gde se nalazi, ne u snu već stvarno, u ružnoj sobici sa zamrljanim tepihom, i znala sam da bi trebalo da se okupa, i osećala da su mu stopala lepljiva u patikama, zato što nije nosio čarape... Snovi nisu takvi..."
<BR>&nbsp;&nbsp;&nbsp;&nbsp;&nbsp;"Nisu?"
<BR>&nbsp;&nbsp;&nbsp;&nbsp;&nbsp;"Ne. Snovi su o velikim stvarima, i ja sam velika u njima, krećem se sa drugima..."
<BR>&nbsp;&nbsp;&nbsp;&nbsp;&nbsp;Kada se hover zavijajući uspeo uz betonsku rampu na Međudržavni auto-put, Tarnere ispusti dah, odjednom svestan da ga je zadržavao. "Kojim drugima?"
<BR>&nbsp;&nbsp;&nbsp;&nbsp;&nbsp;"Onim blistavima." Opet ćutanje. "To nisu ljudi..."
<BR>&nbsp;&nbsp;&nbsp;&nbsp;&nbsp;"Provodiš dosta vremena u kiberprostoru, Endži? Mislim, uključena u dek?"
<BR>&nbsp;&nbsp;&nbsp;&nbsp;&nbsp;"Ne. Samo u školi. Moj otac kaže da to nije dobro za mene."
<BR>&nbsp;&nbsp;&nbsp;&nbsp;&nbsp;"Da li je rekao nešto za te snove?"
<BR>&nbsp;&nbsp;&nbsp;&nbsp;&nbsp;"Samo da postaju sve stvarniji. Ali mu nikad nisam rekla za one druge..."
<BR>&nbsp;&nbsp;&nbsp;&nbsp;&nbsp;"Možda bi htela da kažeš meni? Može mi pomoći da razumem, da odlučim šta da radimo..."
<BR>&nbsp;&nbsp;&nbsp;&nbsp;&nbsp;"Neki od njih pričaju mi priče. Nekada tamo nije bilo ničega, ništa se nije kretalo samo po sebi, samo podaci i ljudi koji su ih premeštali. Onda se nešto dogodilo, i to... to je postalo svesno sebe. Postoji posebna priča o tome, o devojci sa ogledalima preko očiju i čoveku koji se bojao da se veže za nekoga... Taj čovek je učinio nešto što je pomoglo da cela stvar postane svesna sebe... A posle toga, ono se podelilo na delove, i mislim da su ti delovi bili oni drugi, oni blistavi. Ali teško je reći, jer oni to ne iskazuju baš rečima..."
<BR>&nbsp;&nbsp;&nbsp;&nbsp;&nbsp;Tarner oseti kako mu se ježi koža na vratu. Prisetio se nečega, iz potopljenog sadržaja Mičelovog dosjea. Gorući stid u hodniku, prljava krem boja koja se ljušti, Kembridž, spavaonice diplomaca... "Gde si se rodila, Endži?"
<BR>&nbsp;&nbsp;&nbsp;&nbsp;&nbsp;"U Engleskoj. Posle je moj otac prešao u Maas, preselili smo se. U Ženevu."
<BR>
<BR>&nbsp;&nbsp;&nbsp;&nbsp;&nbsp;Negde u Virdžiniji skrenuo je hoverkraft sa puta na šljunčano proširenje i produžio preko zapuštenog pašnjaka. Za njima se dizala prašina letnje suše kada je povezao hover u jedan borovik. Turbina je utihnula i spustili su se na meh vozila.
<BR>&nbsp;&nbsp;&nbsp;&nbsp;&nbsp;"Mogli bismo da jedemo", reče on, posegnuvši unazad za Selinom platnenom nosiljkom.
<BR>&nbsp;&nbsp;&nbsp;&nbsp;&nbsp;Endži se odvezala i raskopčala crnu majicu. Ispod je nosila nešto tesno i belo, što je otkrivalo preplanulu mladalačku kožu u oblom izrezu oko vrata, iznad propupelih grudi. Uzela je torbu od njega i počela da razmotava sendviče koje je Seli napravila za njih. "Šta je s tvojim bratom?" upita, pruživši mu polovinu sendviča.
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Pa, nešto se događa... Seli kaže da neprestano pije. Nesrećan je?"
<BR>&nbsp;&nbsp;&nbsp;&nbsp;&nbsp;"Ne znam", reče Tarner, grbeći se i istežući leđa da odagna bol iz vrata i ramena. "Mislim, mora da jeste, ali ne znam zbog čega. Ljudi ponekad tako zaglave."
<BR>&nbsp;&nbsp;&nbsp;&nbsp;&nbsp;"Misliš, kad nemaju kompaniju da se brine o njima?" Zagrizla je sendvič.
<BR>&nbsp;&nbsp;&nbsp;&nbsp;&nbsp;On je pogleda. "Je l' ti to mene zezaš?"
<BR>&nbsp;&nbsp;&nbsp;&nbsp;&nbsp;Klimnula je glavom, punih usta. Progutala zalogaj. "Malo. Znam mnogo ljudi koji ne rade za Maas. Nikad nisu i nikad neće. Eto, ti si jedan od njih, i tvoj brat. Ali ozbiljno sam pitala. Nekako sam zavolela Rudija, znaš? Ali izgledao mi je tako..."
<BR>&nbsp;&nbsp;&nbsp;&nbsp;&nbsp;"Stegnut", završio je umesto nje, još držeći nedirnut sendvič. "Zaglavljen. Mislim da ljudi ponekad treba da naprave skok, jer ako to ne učine, zauvek zaglave... A Rudi to nikada nije učinio."
<BR>&nbsp;&nbsp;&nbsp;&nbsp;&nbsp;"Kao što je moj otac hteo da me izvuče iz Maasa? Je li to bio skok?"
<BR>&nbsp;&nbsp;&nbsp;&nbsp;&nbsp;"Nije. Tako nešto moraš sama da odlučiš. Da shvatiš da te negde čeka nešto bolje..." Zastao je, iznenada se osećajući besmisleno, i zagrizao sendvič.
<BR>&nbsp;&nbsp;&nbsp;&nbsp;&nbsp;"Je li tako bilo s tobom?"
<BR>&nbsp;&nbsp;&nbsp;&nbsp;&nbsp;Klimnuo je glavom, pitajući se da li je to istina.
<BR>&nbsp;&nbsp;&nbsp;&nbsp;&nbsp;"I otišao si, a Rudi je ostao?"
<BR>&nbsp;&nbsp;&nbsp;&nbsp;&nbsp;"Bio je pametan. Još je, a stekao je i gomilu diploma, jednu za drugom. U dvadesetoj je doktorirao biotehnologiju na Tulejnu, i ko zna šta sve još. Nikad nije poslao nijednu molbu za zaposlenje, ništa. Odasvud su dolazili ljudi da ga regrutuju, a on bi ih folirao, svađao se... Mislim da je verovao da može sam nešto da postigne. Kao one kapuljače na psima. Čini mi se da ima par originalnih patenata, ali... U svakom slučaju, ostao je ovde. Sklapao je poslove i pravio ljudima opremu, i bio je veoma tražen u oblasti. A onda se i naša majka razbolela, dugo je bolovala, a ja nisam bio tu..."
<BR>&nbsp;&nbsp;&nbsp;&nbsp;&nbsp;"Gde si bio?" Otvorila je termos i miris kafe ispuni kabinu.
<BR>&nbsp;&nbsp;&nbsp;&nbsp;&nbsp;"Najdalje što je moglo odavde", reče on, zatečen gnevom s kojim je to rekao.
<BR>&nbsp;&nbsp;&nbsp;&nbsp;&nbsp;Dodala mu je plastičnu šolju, do vrha punu vruće, crne kafe.
<BR>&nbsp;&nbsp;&nbsp;&nbsp;&nbsp;"A ti? Rekla si da nikada nisi upoznala svoju majku."
<BR>&nbsp;&nbsp;&nbsp;&nbsp;&nbsp;"I nisam. Rastali su se kada sam bila mala. Nije htela da obnovi ugovor ako je on ne uključi u neki posao. Tako je bar rekao."
<BR>&nbsp;&nbsp;&nbsp;&nbsp;&nbsp;"Kakav je on?" Otpio je gutljaj kafe i vratio joj šolju.
<BR>&nbsp;&nbsp;&nbsp;&nbsp;&nbsp;Pogledala ga je preko ruba crvene, plastične šolje, očiju oivičenih Selinom šminkom. "Ti mi reci", reče ona. "Ili me pitaj za dvadeset godina. Tek mi je sedamnaest godina, kako bih mogla da znam?"
<BR>&nbsp;&nbsp;&nbsp;&nbsp;&nbsp;On se nasmeja. "Već ti je bolje, vidim."
<BR>&nbsp;&nbsp;&nbsp;&nbsp;&nbsp;"Valjda. S obzirom na sve."
<BR>&nbsp;&nbsp;&nbsp;&nbsp;&nbsp;Odjednom ju je osećao na drugačiji način, i ruke mu žurno posegnuše za komandama. "To mi se dopada. Još je dug put pred nama."
<BR>&nbsp;&nbsp;&nbsp;&nbsp;&nbsp;Tu noć su prespavali u hoveru, parkiranom iza zarđale čelične rešetke koja je jednom nosila bioskopsko platno drajv-ina u južnoj Pensilvaniji. Na Tarnerovoj jakni, prostrtoj ispod dugačkog kućišta turbine. Pijuckala je preostalu kafu, sada hladnu, sedeći u četvrtastom dovratku iznad suvozačevog sedišta i posmatrajući treptanje svitaca iznad polja požutele trave.
<BR>&nbsp;&nbsp;&nbsp;&nbsp;&nbsp;Negde u njegovim snovima - još obojenim povremenim prizorima iz dosjea njenog oca - priljubila se uz njega, grudima, toplim i mekim na njegovim golim leđima kroz tanki pamuk njene majice, a onda je prebacila ruku preko njega, milujući pljosnate mišiće njegovog stomaka, ali je on ležao bez pokreta, pretvarajući se da je u dubljem snu, i uskoro je pronašao put u mračne hodnike Mičelovog biosofta, gde su se čudne stvari mešale sa njegovim najstarijim strahovima i ranama. Da bi se ujutru probudio i začuo je kako pevuši za sebe sa svog sedišta u otvoru krovnog poklopca.
<BR>
<BR>&nbsp;&nbsp;&nbsp;&nbsp;&nbsp;Moj je ćale zgodan đavo
<BR>&nbsp;&nbsp;&nbsp;&nbsp;&nbsp;Lanac od devet milja okačio
<BR>&nbsp;&nbsp;&nbsp;&nbsp;&nbsp;Na svakoj alki srce devojačko
<BR>&nbsp;&nbsp;&nbsp;&nbsp;&nbsp;Koje je voleo i prevario.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
