<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. BOBI PRDI U ČABAR
<P>&nbsp;&nbsp;&nbsp;&nbsp;&nbsp;Smrt je vrlo jednostavna stvar. To mu je sada bilo jasno: naprosto se dogodila. Najmanji zajeb i eto ti nje, nečeg ledenog i bez mirisa, što se nadima iz sva četiri ugla idiotske sobe, dnevne sobe tvoje majke u Baritaunu.
<BR>&nbsp;&nbsp;&nbsp;&nbsp;&nbsp;Sranje, pomislio, Dva-na-dan će da crkne od smeha. Prvi put, i odma' sam prdn'o u čabar.
<BR>&nbsp;&nbsp;&nbsp;&nbsp;&nbsp;Jedini zvuk u sobi bilo je tiho, uporno titranje njegovih zuba, nadzvučna paraliza, uticaj povratne sprege na njegov nervni sistem. Posmatrao je svoju okamenjenu ruku kako jedva primetno podrhtava, par centimetara od crvenog, plastičnog dugmeta koje je moglo da prekine vezu što ga je ubijala.
<BR>&nbsp;&nbsp;&nbsp;&nbsp;&nbsp;Seranije.
<BR>&nbsp;&nbsp;&nbsp;&nbsp;&nbsp;Došao je kući i odmah se dao na posao, ubacio ledolomca koga je iznajmio od Dva-na-dan i uključio se, jurnuvši prema bazi koju je izabrao za prvu živu metu. Verovao je da to ide tako: 'oćeš to da uradiš, uradi. Imao je taj mali Ono-Sendai tek mesec dana, ali je znao da ne želi da ostane neki tamo levi beritaunski muvaroš. Bobi Njumark, iliti Grof Nula, ali s tim je već gotovo. Filmovi se nikada nisu ovako završavali, ne na samom početku. U filmu bi utrčala kaubojeva riba, ili njegov partner, smaknuli bi mu trode, drmnuli ono malo crveno 'OFF' dugme. I izvukao bi se, isplivao bi.
<BR>&nbsp;&nbsp;&nbsp;&nbsp;&nbsp;Ali Bobi je sada bio sam, autonomni nervni sistem bio mu je blokiran odbrambenim programom baze podataka tri hiljade kilometara daleko od Beritauna, i znao je to. U dolazećoj tami bilo je neke magične hemije, nečega što mu je omogućavalo da opazi beskrajnu privlačnost te sobe, sa tepihom boje tepiha i zavesama boje zavesa, prljavim sofa-kompletom od pene, uglastom hromiranom policom sa uređajima šest godina starog Hitačijevog kućnog modula.
<BR>&nbsp;&nbsp;&nbsp;&nbsp;&nbsp;Pripremajući se za ulazak, pažljivo je navukao te zavese, ali sada, nekako, kao da je ipak mogao da vidi napolje, gde su se stambene zgrade Beritauna uzdizale kao talas koji će se razbiti o tamnije kule Projekata. Talas stanova bio je načičkan finim dlačicama antena i mrežastih tanjira, povezanih konopcima za sušenje veša. Njegova majka volela je da psuje zbog toga; imala je sušač. Sećao se njenih pobelelih zglobova na lažnoj bronzi ograde balkona, sa suvim borama tamo gde je zglob bio savijen. Sećao se mrtvog dečaka koga su odneli sa Velikog Igrališta na nosilima od legure, umotanog u plastiku iste boje kao murijaška kola. Pao i udario glavom. Glavom. Prd u čabar.
<BR>&nbsp;&nbsp;&nbsp;&nbsp;&nbsp;Stade mu srce. Činilo mu se da je palo u stranu, ritajući se poput neke životinje u crtaćima.
<BR>&nbsp;&nbsp;&nbsp;&nbsp;&nbsp;Šesnaesta sekunda smrti Bobija Vilsona. Smrti levog muvaroša.
<BR>&nbsp;&nbsp;&nbsp;&nbsp;&nbsp;A onda se nešto unese, ogromnost nepojmljiva, dalje od kraja krajeva svega što je ikada znao ili zamišljao, i dodirnu ga.
<BR>
<BR>&nbsp;&nbsp;&nbsp;&nbsp;&nbsp;::: ŠTA TO RADIŠ? ZAŠTO TI TO RADE?
<BR>&nbsp;&nbsp;&nbsp;&nbsp;&nbsp;Devojčinglas, smeđakosa, tamneoči...
<BR>&nbsp;&nbsp;&nbsp;&nbsp;&nbsp;: UBIJA ME UBIJA ME SKLONI GA SKLONI GA OD MENE.
<BR>&nbsp;&nbsp;&nbsp;&nbsp;&nbsp;Tamneoči, pustinjskazvezda, kratkamajica, devojčinakosa...
<BR>&nbsp;&nbsp;&nbsp;&nbsp;&nbsp;::: ALI TO JE TRIK, ZAR NE VIDIŠ? TI SAMO MISLIŠ DA TE JE
<BR>&nbsp;&nbsp;&nbsp;&nbsp;&nbsp;ZGRABILO. GLEDAJ. SAD ĆU PODESITI OVDE I SLOBODAN SI.
<BR>
<BR>&nbsp;&nbsp;&nbsp;&nbsp;&nbsp;I srce mu se preturi na leđa, povrati ručak ritajući se nacrtanim crvenim nogama, a galvanski trzaj šoka odbaci ga sa stolice i strgnu mu trode sa čela. Udari glavom u ivicu Hitačija i bešika mu popusti; začu kako neko ponavlja jebote jebote jebote u prašnjavi miris tepiha. Devojčinglas je nestao, nije bilo pustinjskezvezde, osećaja hladnog vetra i izlokanog kamena na koži...
<BR>&nbsp;&nbsp;&nbsp;&nbsp;&nbsp;Onda mu se rasprsnu glava. Video je to sasvim jasno, odnekud izdaleka. Kao fosforna granata.
<BR>&nbsp;&nbsp;&nbsp;&nbsp;&nbsp;Belo.
<BR>&nbsp;&nbsp;&nbsp;&nbsp;&nbsp;Svetlo.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
