<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. CENTAR
<P>&nbsp;&nbsp;&nbsp;&nbsp;&nbsp;Konroj je skrenuo plavi Foker sa izlokane trake predratnog auto-puta i zakočio. Dugačak petlov rep blede prašine koji ih je pratio od Nidlsa poče da se sleže; hoverkraft se spusti na izduvanoj vreći kada su se zaustavili.
<BR>&nbsp;&nbsp;&nbsp;&nbsp;&nbsp;"Mesto zločina, Tarnere."
<BR>&nbsp;&nbsp;&nbsp;&nbsp;&nbsp;"Šta ga je pogodilo?" Pravougaoni potez betona širio se prema nejednakim zidovima od trošne šljake.
<BR>&nbsp;&nbsp;&nbsp;&nbsp;&nbsp;"Zakoni ekonomije", reče Konroj. "Još pre rata. Nikada ga nisu dovršili. Deset klikova zapadno odavde nalazi se čitava oblast predviđena za gradnju, samo obeležen teren, nema nijedne kuće, ničega."
<BR>&nbsp;&nbsp;&nbsp;&nbsp;&nbsp;"Koliko je ljudi u ekipi na odredištu?"
<BR>&nbsp;&nbsp;&nbsp;&nbsp;&nbsp;"Devetoro, ne računajući tebe. I medicinari."
<BR>&nbsp;&nbsp;&nbsp;&nbsp;&nbsp;"Kakvi medicinari?"
<BR>&nbsp;&nbsp;&nbsp;&nbsp;&nbsp;"Hosakini. Maas se bavi bioproizvodima, zar ne? Ko zna šta su sve ugradili u našeg čoveka. Zato je Hosaka podigla pravu malu neurohiruršku jedinicu i dovela tri čarobnjaka na tom polju. Dvojica su iz kompanije, a treći je Korejanac koji je majstor u ilegalnoj medicini. Medicinska čaura je u onoj dugačkoj konstrukciji" - pokazao je - "zato što je delimično pod krovom."
<BR>&nbsp;&nbsp;&nbsp;&nbsp;&nbsp;"Kako ste je dopremili ovamo?"
<BR>&nbsp;&nbsp;&nbsp;&nbsp;&nbsp;"Doneli je iz Tusona u cisterni. Odglumili kvar. Istovarili je, otkotrljali unutra. Svi zajedno. Trebalo je tri minuta."
<BR>&nbsp;&nbsp;&nbsp;&nbsp;&nbsp;"Maas", reče Tarner.
<BR>&nbsp;&nbsp;&nbsp;&nbsp;&nbsp;"Naravno." Konroj isključi motore. "Predviđen rizik", reče u iznenadnoj tišini. "Možda im je promaklo. Naš čovek je sedeo u cisterni i kukao preko CB-a svom dispečeru u Tusonu o posranom regulatoru temperature i koliko dugo mu je trebalo da ga popravi. Verovatno su to pokupili. Znaš bolji način da se to uradi?"
<BR>&nbsp;&nbsp;&nbsp;&nbsp;&nbsp;"Ne. Ako već klijent traži da ta stvar bude na odredištu. Ali sad baš sedimo na mestu koje su obeležili..."
<BR>&nbsp;&nbsp;&nbsp;&nbsp;&nbsp;"Dušo", Konroj frknu, "možda smo stali da se pojebemo. Da predahnemo na putu za Tuson, je li? Ovo je takvo mesto. Znaš, ljudi ovde staju da pišaju." Pogledao je na svoj crni sat Porše. "Treba da budem tamo za sat, da uhvatim kopter za obalu."
<BR>&nbsp;&nbsp;&nbsp;&nbsp;&nbsp;"Ideš na platformu?"
<BR>&nbsp;&nbsp;&nbsp;&nbsp;&nbsp;"Ne. Po tvoj jebeni mlaznjak. Valjda ću umeti da se snađem."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Ja bih izabrao Dornijeov model sa sistemom podražavanja zemljišta. Ostavio bih ga da čeka pored puta dok ne ugledam Mičela kako dolazi. Mogao bi da bude ovde taman kad ga lekari očiste; samo ga ubacimo i odmaglimo prema granici Sonore..."
<BR>&nbsp;&nbsp;&nbsp;&nbsp;&nbsp;"Podzvučnom brzinom", reče Tarner. "Nema izgleda. Ideš u Kalforniju da mi nabaviš taj mlaznjak. Naš čovek ima da poleti odavde u višenamenskoj borbenoj letelici koja nije zastarela."
<BR>&nbsp;&nbsp;&nbsp;&nbsp;&nbsp;"Imaš u vidu nekog pilota?"
<BR>&nbsp;&nbsp;&nbsp;&nbsp;&nbsp;"Sebe", reče Tarner i potapša utičnicu iza uha. "To je potpuno samostalan interaktivni sistem. Prodaće ti priključni softver i posle treba samo da se uključim."
<BR>&nbsp;&nbsp;&nbsp;&nbsp;&nbsp;"Nisam znao da umeš da pilotiraš."
<BR>&nbsp;&nbsp;&nbsp;&nbsp;&nbsp;"Ne umem. Ne treba ti ručno upravljanje da odvučeš dupe do Meksiko Sitija."
<BR>&nbsp;&nbsp;&nbsp;&nbsp;&nbsp;"Još si neobuzdan momak, Tarnere? Znaš da se priča da ti je neko razneo đoku, tamo u Delhiju?" Konroj se okrenu prema njemu, sa ledenim, belim kezom.
<BR>&nbsp;&nbsp;&nbsp;&nbsp;&nbsp;Tarner iskopa jaknu iza sedišta i izvadi pištolj i kutiju sa municijom. Hteo je da je ponovo strpa pozadi, ali Konroj reče: "Zadrži je. Ovde su noći pakleno hladne."
<BR>&nbsp;&nbsp;&nbsp;&nbsp;&nbsp;Tarner posegnu za rezom kabine, a Tarner uključi motore. Hoverkraft se podiže nekoliko centimetara, lagano se zaljuljavši kada je Tarner otvorio stranicu i izvukao se. Izbeljeno sunce i vazduh kao vreo somot. Izvadio je meksičke naočari za sunce iz džepa plave teksas-košulje i stavio ih. Nosio je bele, platnene cipele i tropske, vojničke pantalone. Kutija sa eksplozivnim patronama završila je u jednom od džepova na nogavicama pantalona. Zadržao je revolver u desnoj ruci, a jaknu je smotao ispod leve ruke. "Pođi prema dugačkoj zgradi", reče Konroj, nadvikujući buku motora. "Očekuju te."
<BR>&nbsp;&nbsp;&nbsp;&nbsp;&nbsp;Skočio je u sažižuću jaru pustinjskog podneva, a Konroj je ponovo pokrenuo motore Fokera i vratio ga na auto-put. Posmatrao ga je kako ubrzava prema istoku, izobličen u isparenjima žege.
<BR>&nbsp;&nbsp;&nbsp;&nbsp;&nbsp;Kada je nestao, nastala je tišina, potpuno odsustvo kretanja. Okrenuo se prema ruševini. Između dve stene pretrča nešto sitno i kameno sivo.
<BR>&nbsp;&nbsp;&nbsp;&nbsp;&nbsp;Nazubljeni zidovi dizali su se nekih osamdeset metara od auto-puta. Međuprostor je nekada bilo parking.
<BR>&nbsp;&nbsp;&nbsp;&nbsp;&nbsp;Napravio je pet koraka i zastao. Začuo je more, šum talasa, prigušene eksplozije njihovog udara o obalu. Revolver mu je bio u ruci, preveliki, previše stvaran; metal mu se već zagrejao na suncu.
<BR>&nbsp;&nbsp;&nbsp;&nbsp;&nbsp;Nema mora, nema ga, reče sebi, ne čuješ ga. Pošao je dalje, cipele su mu se klizale po naslagama prastarog prozorskog stakla začinjenog smeđim i zelenim krhotinama boca. Bilo je i zarđalih diskova poklopaca, spljoštenih pravougaonika aluminijumskih konzervi. Iz suvih klupaka žbunova uzletali su insekti.
<BR>&nbsp;&nbsp;&nbsp;&nbsp;&nbsp;Gotovo. Kraj. Za ovo mesto. Vreme je stalo.
<BR>&nbsp;&nbsp;&nbsp;&nbsp;&nbsp;Ponovo je zastao, nagnut napred, kao da traži nešto što će mu pomoći da imenuje stvar koja se uzdizala u njemu. Nešto šuplje...
<BR>&nbsp;&nbsp;&nbsp;&nbsp;&nbsp;Tržni centar je rođen mrtav. Hotel na plaži u Meksiku nekada je živeo, bar godinu dana...
<BR>&nbsp;&nbsp;&nbsp;&nbsp;&nbsp;Iza parkinga, na suncu, ležala je građevina od šljake, jeftina i bez duše, i čekala.
<BR>
<BR>&nbsp;&nbsp;&nbsp;&nbsp;&nbsp;Našao ih je kako čuče u uskoj traci hladovine ispod sivog zida. Njih troje; pre nego što ih je ugledao, osetio je miris kafe, u čađavom emajliranom lončetu u labavoj ravnoteži na sićušnom primusu. Naravno, bilo je predviđeno da ga oseti; očekivali su ga. Inače bi ruševinu zatekao praznu, a zatim bi umro, u tišini i gotovo prirodno.
<BR>&nbsp;&nbsp;&nbsp;&nbsp;&nbsp;Dva muškarca i žena; ispucale, prašnjave teksaške čizme i platno, tako sjajno od masnoće da je verovatno bilo otporno na vodu. Muškarci su bili zarasli u bradu, dugačkih kosa vezanih kožnim trakama u izbledele punđe. Žena je imala kosu podeljenu u sredini i veoma zategnutu iznad izboranog lica koje je potamnelo na vetru. Na zid je bio naslonjen prastari BMW motorcikl, čiji su pegavi hrom i oguljena boja bili poprskani patinom i sivom pustinjskom prašinom.
<BR>&nbsp;&nbsp;&nbsp;&nbsp;&nbsp;Pustio je dršku Smit i Vesona i obrnuo ga na kažiprstu, tako da je cev bila okrenuta uvis i unazad.
<BR>&nbsp;&nbsp;&nbsp;&nbsp;&nbsp;"Tarner", reče jedan od muškaraca, ustajući, bleskajući jeftinim metalom zubnih proteza. "Satklif." Trag naglaska, verovatno Australijanac.
<BR>&nbsp;&nbsp;&nbsp;&nbsp;&nbsp;"Ekipa za doček?" Pogledao je prema ostalima.
<BR>&nbsp;&nbsp;&nbsp;&nbsp;&nbsp;"Za doček", reče Satklif i začačka po ustima potamnelim palcem i kažiprstom, pa izvuče požutelu, čeličnu protezu. Njegovi pravi zubi bili su beli i savršeno pravilni. "Preuzeo si Šovea od IBM-a za Mitsu", reče, "a kažu da si izvukao i Semenova iz Tomska."
<BR>&nbsp;&nbsp;&nbsp;&nbsp;&nbsp;"Je li to pitanje?"
<BR>&nbsp;&nbsp;&nbsp;&nbsp;&nbsp;"Bio sam u IBM-ovom obezbeđenju u Marakešu kada si razneo onaj hotel."
<BR>&nbsp;&nbsp;&nbsp;&nbsp;&nbsp;Tarner ga pogleda u oči. Bile su plave, spokojne, vrlo sjajne. "Smeta li ti to?"
<BR>&nbsp;&nbsp;&nbsp;&nbsp;&nbsp;"Ne boj se", reče Satklif. "Samo hoću da kažem da sam video kako radiš." Gurnuo je protezu na mesto. "Linč" - pokaza glavom prema drugom čoveku - "i Veberova" - prema ženi.
<BR>&nbsp;&nbsp;&nbsp;&nbsp;&nbsp;"Ispričajte mi ukratko", reče Tarner i spusti se u oskudnu senku. Čučao je na petama, još ne ispuštajući revolver.
<BR>&nbsp;&nbsp;&nbsp;&nbsp;&nbsp;"Došli smo pre tri dana", reče Veberova, "na dva motora. Udesili smo da jednom pukne radilica, za slučaj da nam zatreba izgovor što kampujemo ovde. Ovde postoji neveliko prolazno stanovništvo, cigani-motoristi i kultisti. Linč je odmotao kalem optičkog šest kiloa istočno i priključio ga na telefon."
<BR>&nbsp;&nbsp;&nbsp;&nbsp;&nbsp;"Privatni?"
<BR>&nbsp;&nbsp;&nbsp;&nbsp;&nbsp;"Govornicu", reče Linč.
<BR>&nbsp;&nbsp;&nbsp;&nbsp;&nbsp;"Poslali smo test signal", nastavi žena. "Da nije uspelo, znali biste."
<BR>&nbsp;&nbsp;&nbsp;&nbsp;&nbsp;Tarner klimnu glavom. "Pozivi spolja?"
<BR>&nbsp;&nbsp;&nbsp;&nbsp;&nbsp;"Ništa. Izgleda da je strogo za glavnu predstavu, šta god ona bila." Podigla je obrve.
<BR>&nbsp;&nbsp;&nbsp;&nbsp;&nbsp;"Prelazak igrača."
<BR>&nbsp;&nbsp;&nbsp;&nbsp;&nbsp;"Prilično očigledno", reče Satklif, smeštajući se pored Veberove, leđima uz zid. "Iako opšti ton operacije dosad nagoveštava da nama najamnicima neće biti rečeno ni koga prebacujemo. Tačno, gospodine Tarnere? Ili će to biti na faksu?"
<BR>&nbsp;&nbsp;&nbsp;&nbsp;&nbsp;Tarner nije obraćao pažnju na njega. "Nastavi, Vebere."
<BR>&nbsp;&nbsp;&nbsp;&nbsp;&nbsp;"Pošto smo postavili liniju, postepeno se okupio ostatak ekipe, pojedinačno ili u paru. Poslednji nas je pojačao za tank pun Japova."
<BR>&nbsp;&nbsp;&nbsp;&nbsp;&nbsp;"Bilo je grubo", reče Satklif, "malo suviše očigledno."
<BR>&nbsp;&nbsp;&nbsp;&nbsp;&nbsp;"Misliš da je moglo da nas otkrije?" upita Tarner.
<BR>&nbsp;&nbsp;&nbsp;&nbsp;&nbsp;Satklif slegnu ramenima. "Možda, možda ne. Prebacili smo ga prilično brzo. Imamo sreće što postoji krov da ga sakrijemo."
<BR>&nbsp;&nbsp;&nbsp;&nbsp;&nbsp;"Šta je sa putnicima?"
<BR>&nbsp;&nbsp;&nbsp;&nbsp;&nbsp;"Izlaze samo noću", reče Veberova. "Znaju da bismo ubili svakog ko bi se udaljio više od pet metara od te stvari."
<BR>&nbsp;&nbsp;&nbsp;&nbsp;&nbsp;Tarner okrznu pogledom Satklifa.
<BR>&nbsp;&nbsp;&nbsp;&nbsp;&nbsp;"Konrojevo naređenje", reče ovaj.
<BR>&nbsp;&nbsp;&nbsp;&nbsp;&nbsp;"Konrojeva naređenja više ne važe", reče Tarner. "Ali ovo ostaje. Kakvi su ti ljudi?"
<BR>&nbsp;&nbsp;&nbsp;&nbsp;&nbsp;"Medicinari", reče Linč, "medicinari sto posto."
<BR>&nbsp;&nbsp;&nbsp;&nbsp;&nbsp;"Pogodio si", reče Tarner. "Ostatak ekipe?"
<BR>&nbsp;&nbsp;&nbsp;&nbsp;&nbsp;"Podigli smo nekakav zaklon od mimetičkog platna. Spavaju na smenu. Nema dovoljno vode i ne smemo mnogo da rizikujemo sa kuvanjem." Satklif posegnu za lončetom. "Postavili smo stražare i povremeno proveravamo ispravnost linije." Usuo je kafu u plastičnu šolju koju kao da je žvakao pas. "Kad će igranka, gospodine Tarnere?"
<BR>&nbsp;&nbsp;&nbsp;&nbsp;&nbsp;"Hoću da vidim taj vaš tank sa medicinarima. I komandno mesto. Niste ništa rekli o komandnom mestu."
<BR>&nbsp;&nbsp;&nbsp;&nbsp;&nbsp;"Sve je postavljeno", reče Linč.
<BR>&nbsp;&nbsp;&nbsp;&nbsp;&nbsp;"Dobro. Evo." Tarner pruži revolver Veberovoj. "Vidi da li možeš da mi nađeš neku futrolu za ovo. A sad, neka mi Linč pokaže te medicinare."
<BR>
<BR>&nbsp;&nbsp;&nbsp;&nbsp;&nbsp;"Pretpostavljao je da ćeš to biti ti", reče Linč, lako se uspinjući uz padinu krša. Tarner ga je pratio. "Stekao si ime." Mlađi muškarac ga pogleda preko ramena ispod prljave, izbledele kose.
<BR>&nbsp;&nbsp;&nbsp;&nbsp;&nbsp;"Samo mi smeta", reče Tarner. "I to što ga uopšte imam. Već si radio s njim? U Marakešu?" Linč se uvuče postrance u pukotinu u zidu, Tarnere odmah za njim. Pustinjsko bilje mirisalo je na katran; bolo je i kačilo se ako bi ga očešao. Kroz četvrtast otvor predviđen za prozor, Tarnere opazi ružičaste visove; Linč tada pođe niz brdašce šljunka.
<BR>&nbsp;&nbsp;&nbsp;&nbsp;&nbsp;"A, pa da, radio sam za njega", reče Linč, zastavši na dnu padine. Bokovi su mu bili nisko opasani prastarim kožnim kaišem, sa teškom kopčom u obliku mrtvačke glave i krestom od tupih piramidalnih klinova. "A Marakeš je bio pre mog vremena."
<BR>&nbsp;&nbsp;&nbsp;&nbsp;&nbsp;"A Koni, Linče?"
<BR>&nbsp;&nbsp;&nbsp;&nbsp;&nbsp;"Kako reče?"
<BR>&nbsp;&nbsp;&nbsp;&nbsp;&nbsp;"Konroj. Jesi li radio za njega? Tačnije - radiš li sada za njega?" Tarner se polako spuštao niz šljunak dok je govorio; krckao je i klizio mu ispod platnenih cipela; nesigurna podloga. Nazirao je fini, mali bacač strelica u futroli ispod Linčove teksas-jakne.
<BR>&nbsp;&nbsp;&nbsp;&nbsp;&nbsp;Linč obliza suve usne, ostade na mestu. "To je Satova veza, ja ga nisam upoznao."
<BR>&nbsp;&nbsp;&nbsp;&nbsp;&nbsp;"Konroj ima jedan problem, Linče. Teško prenosi odgovornost. Zato voli da ima svog čoveka za početak, nekoga da posmatra posmatrače. Uvek. Jesi li ti taj, Linče?"
<BR>&nbsp;&nbsp;&nbsp;&nbsp;&nbsp;Linč zavrte glavom, jedva toliko da poricanje bude shvaćeno. Tarner je bio dovoljno blizu da oseti njegov znoj kroz katranasti miris pustinjskog rastinja.
<BR>&nbsp;&nbsp;&nbsp;&nbsp;&nbsp;"Video sam kako je Konroj minirao dva prelaska na taj način", reče Tarner. "Zar među gušterima i slomljenim staklom, Linče? Ovde bi da umreš?" Tarner podiže pesnicu ispred Linčovog lica i polako ispruži kažiprst, pravo uvis. "Tačno smo na njihovoj putanji. Ako Konrojev čovek pošalje samo jedan jebeni signal odavde, otkriće nas."
<BR>&nbsp;&nbsp;&nbsp;&nbsp;&nbsp;"Ako već nisu."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Sat je taj", reče Linč. "Ja nisam, a ne mogu da zamislim da je Veberova." Prljavi, polomljeni konti odsutno su češali bradu. "Dobro, jesi li me dovuk'o ovamo zbog ove naše pričice, ili još hoćeš da vidiš našu konzervu sa Japovima?"
<BR>&nbsp;&nbsp;&nbsp;&nbsp;&nbsp;"Da je vidimo."
<BR>&nbsp;&nbsp;&nbsp;&nbsp;&nbsp;Linč. Linč je bio taj.
<BR>&nbsp;&nbsp;&nbsp;&nbsp;&nbsp;Jednom, u Meksiku, mnogo godina ranije, Tarner je iznajmio prenosni turistički modul, francuske izrade, sa solarnim ćelijama, čije je sedam metara dugačko telo podsećalo na muvu bez krila izvajanu od izglačane legure, sa očima u obliku dve polukugle od zatamnjene foto-osetljive plastike; sedeo je iza tih očiju dok je stari, dvomotorni, ruski, teretni kopter grmeo niz obalu sa modulom u čeljustima, jedva prelećući krune najviših palmi. Ostavljen na zabačenoj plaži od crnog peska, Tarner je proveo tri dana razmažene samoće u uskoj kabini obloženoj tikovinom, grejući hranu iz friza u mikrotalasnoj rerni i tuširajući se, površno ali redovno, hladnom, svežom vodom. Četvrtasti nizovi solarnih ćelija obrtali su se na krovu modula, prateći sunce, a on je naučio da određuje vreme po njihovom položaju.
<BR>&nbsp;&nbsp;&nbsp;&nbsp;&nbsp;Hosakina prenosna neurohirurgija podsećala je na slepu verziju francuskog modula, ali bila je dva metra duža i obojena u mutnosmeđu boju. Duž donje polovine čaure bili su sveže zavareni povijeni segmenti od izbušenog gvožđa koji su nosili jednostavne žičane osovine za deset debelih, duboko profilisanih, crvenih, biciklističkih guma.
<BR>&nbsp;&nbsp;&nbsp;&nbsp;&nbsp;"Spavaju", reče Linč. "Ljulja se kad se kreću, pa tako znamo. Kad dođe vreme skinućemo točkove, ali za sada volimo da znamo šta rade."
<BR>&nbsp;&nbsp;&nbsp;&nbsp;&nbsp;Tarner polako obiđe smeđu čauru, primetivši sjajnu, crnu, odvodnu cev koja je vodila do malog, pravougaonog tanka.
<BR>&nbsp;&nbsp;&nbsp;&nbsp;&nbsp;"Sinoć sam morao da ga ispraznim. Isuse." Linč zatrese glavom. "Unutra imaju hranu i nešto vode."
<BR>&nbsp;&nbsp;&nbsp;&nbsp;&nbsp;Tarner prisloni uvo na čauru.
<BR>&nbsp;&nbsp;&nbsp;&nbsp;&nbsp;"Izolovana je", reče Linč.
<BR>&nbsp;&nbsp;&nbsp;&nbsp;&nbsp;Tarner osmotri čelični krov iznad njih. Jedinica je bila zaklonjena odozgo sa desetak metara zarđalog krova. Valjani čelik, dovoljno vreo da se isprži jaje. Taj usijani pravougaonik biće konstanta za Maasov infracrveni skener.
<BR>
<BR>&nbsp;&nbsp;&nbsp;&nbsp;&nbsp;"Šišmiši" reče Veberova, pruživši mu Smit i Veson u crnoj najlonskoj futroli sa kaiševima za rame. Sumrak je bio pun zvukova koji kao da su dolazili iz unutrašnjosti zaklona, metalnih piskova i cvrčanja buba, zova nevidljivih ptica. Tarner gurnu revolver i futrolu u džep jakne. "Kad ti se pripiša, idi tamo do onog meskita. Samo pazi na bodlje."
<BR>&nbsp;&nbsp;&nbsp;&nbsp;&nbsp;"Odakle si?"
<BR>&nbsp;&nbsp;&nbsp;&nbsp;&nbsp;"Novi Meksiko", reče žena. Lice joj je bilo kao izrezbareno drvo u preostaloj svetlosti. Okrenula se i otišla, prema spoju zidova koji je štitio platna. Tamo je prepoznao Satklifa i mladog crnca. Jeli su iz sivih paketa od folije. Ramirez, jahač konzole na odredištu, partner Džejlin Slajd. Onaj iz Los Anđelesa.
<BR>&nbsp;&nbsp;&nbsp;&nbsp;&nbsp;Tarner se zagleda u kupolu neba, beskrajnu zvezdanu kartu. Čudno koliko je veća odavde, pomisli, a sa orbite izgleda kao običan zaliv, bezobličan, razmere gube svaki smisao. Znao je da ove noći neće spavati i da će se Veliki Medved vrteti samo za njega, a potom zaroniti prema obzorju, vukući rep za sobom.
<BR>&nbsp;&nbsp;&nbsp;&nbsp;&nbsp;Preplavi ga talas mučnine i izgubljenosti kada mu slike iz dosjea biosofta zaplivaše, nepozvane, kroz um.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
