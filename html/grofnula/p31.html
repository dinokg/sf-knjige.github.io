<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. GLASOVI
<P>&nbsp;&nbsp;&nbsp;&nbsp;&nbsp;"Valjalo bi da nađem starog Viga", reče on.
<BR>&nbsp;&nbsp;&nbsp;&nbsp;&nbsp;Ona je posmatrala manipulatore, hipnotisana njihovim kretanjem; birajući iz kovitlaca predmeta, takođe su ga uzrokovali, hvatajući i odbacujući, odbačeni predmeti su se udaljavali, obrćući se, sudarajući se sa drugima, stvarajući nova ustrojstva. Proces ih je mešao, blago, polako, neprestano.
<BR>&nbsp;&nbsp;&nbsp;&nbsp;&nbsp;"Valjalo bi", reče on.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Da odem nać' Viga. Moglo bi mu nešto past' na pamet, ako se pojave ljudi tvog gazde. Ne bih da se povredi, znaš." Zbog nečega se kolebao, izgledao postiđeno.
<BR>&nbsp;&nbsp;&nbsp;&nbsp;&nbsp;"Važi", reče ona. "Meni je dobro, ostaću da gledam." Setila se Vigovih sumanutih očiju, ludila koje se valjalo od njega u talasima; setila se odbojnog lukavstva koje je osetila u njegovom glasu, preko radija na Slatkoj Džejn. Otkud tolika briga kod Džounsa? Ali onda joj pade na pamet kako izgleda živeti ovde, na Mestu, mrtvim jezgrima Tezje-Ešpula. Ovde je sve što je živo, ljudsko, moralo biti dragoceno... "U pravu si", reče. "Idi, nađi ga."
<BR>&nbsp;&nbsp;&nbsp;&nbsp;&nbsp;Mladić se nespokojno osmehnu i odbaci se, obrćući se prema otvoru gde je uže bilo pričvršćeno. "Vratiću se po tebe", reče. "Zapamti gde si ostavila odelo..."
<BR>&nbsp;&nbsp;&nbsp;&nbsp;&nbsp;Trup mašine se okretao, brujeći, manipulatori su se pružali tamo-amo, dovršavajući novu pesmu...
<BR>
<BR>&nbsp;&nbsp;&nbsp;&nbsp;&nbsp;Posle toga nikada više nije bila sigurna da li su glasovi zaista bili stvarni, ali je osećala da su bili deo onih situacija u kojima stvarno postaje samo još jedan pojam.
<BR>&nbsp;&nbsp;&nbsp;&nbsp;&nbsp;Skinula je jaknu, jer je imala utisak da se vazduh u kupoli zagrejao, kao da neprestano kretanje ruku stvara toplotu. Okačila je jaknu i tašnu na jedan podupirač pored ekrana za propovedi. Kutija je sada gotovo dovršena, činilo joj se, iako se toliko brzo okretala u postavljenim hvataljkama da se jedva mogla videti... Kutija odjednom zalebde, slobodna, prevrćući se, i ona se nagonski baci za njom, uhvati je i odlete pored razmahanih ruku, sa svojim blagom u naručju. Ne mogavši da uspori, udarila je u suprotni zid kupole, ozledila rame i pocepala bluzu. Plutajući ošamućena, stezala je kutiju, zagledana, kroz stakleni prozorčić, u aranžman starih, smeđih mapa i potamnelih ogledala. Kartografska mora bila su isečena i uklonjena, otkrivajući pegava ogledala, kopna su plivala u prljavom srebru... Podigla je pogled baš kada je svetlucava ruka zakačila lebdeći rukav njene jakne iz Brisela. Sledeća je bila njena tašna, koja se elegantno okretala pola metra iza jakne, zahvaćena manipulatorom sa optičkim senzorom i običnom hvataljkom na vrhu.
<BR>&nbsp;&nbsp;&nbsp;&nbsp;&nbsp;Posmatrala je kako njene stvari bivaju povučene u neumornu igru ruku. Nekoliko minuta kasnije, jakna ispliva iz kovitlaca. Izgledalo je da su iz nje bili isečeni pravilni kvadrati i pravougaonici kože, i ona zateče sebe kako se smeje. Pustila je kutiju koju je držala. "Samo napred", reče. "Počastvovana sam." Ruke su se obrtale i sevale, i ona začu zujanje minijaturne testere.
<BR>&nbsp;&nbsp;&nbsp;&nbsp;&nbsp;Počastvovana sam počastvovana sam počastvovana sam - odjek njenih reči pod kupolom podigao je nestalnu šumu kraćih, pojedinačnih zvukova, a iza njih, jedva razaznatljivo... Glasovi...
<BR>&nbsp;&nbsp;&nbsp;&nbsp;&nbsp;"Ovde si, zar ne?" pozvala je, pojačavajući talase zvuka, treperenja i odjeke svog razlomljenog glasa.
<BR>&nbsp;&nbsp;&nbsp;&nbsp;&nbsp;- Da, ovde sam.
<BR>&nbsp;&nbsp;&nbsp;&nbsp;&nbsp;"Vigan bi rekao da si uvek bio ovde, zar ne?"
<BR>&nbsp;&nbsp;&nbsp;&nbsp;&nbsp;- Da, ali nije tako. Ovde sam postao svestan sebe. Pre toga nisam bio. Jedno vreme, divno ali kratko, bio sam u svemu... Ali to vreme je prekinuto. Ogledalo je zamućeno. Sada sam jedno... Ali imam svoju pesmu, i ti si je čula. Pevam je pomoću ovih stvari koje plove okolo, delića porodice koja je omogućila moje rođenje. Postoje i drugi, ali mi se ne obraćaju. Zaludni, raštrkani delovi mene, poput dece. Poput ljudi. Šalju mi nove stvari, ali ja više volim one stare. Možda radim za njih. Oni šuruju s ljudima, ti delovi mene, a ljudi uobražavaju da su to bogovi...
<BR>&nbsp;&nbsp;&nbsp;&nbsp;&nbsp;"Ti si ta stvar koju traži Virek?"
<BR>&nbsp;&nbsp;&nbsp;&nbsp;&nbsp;- Ne. On zamišlja da se prevede, šifrira svoju ličnost u moje tkivo. Žudi da postane ono što sam ja nekad bio. Ono što bi mogao da postane ličilo bi najviše na najništavniji deo mojih razdvojenih 'ja'...
<BR>&nbsp;&nbsp;&nbsp;&nbsp;&nbsp;"Jesi li... jesi li tužan?"
<BR>&nbsp;&nbsp;&nbsp;&nbsp;&nbsp;- Ne.
<BR>&nbsp;&nbsp;&nbsp;&nbsp;&nbsp;"Ali tvoje... tvoje pesme su tužne."
<BR>&nbsp;&nbsp;&nbsp;&nbsp;&nbsp;- Moje pesme govore o vremenu i daljini. Tuga je u tebi. Posmatraj moje ruke. Postoji samo igra. Ove stvari koje toliko želiš samo su školjke.
<BR>&nbsp;&nbsp;&nbsp;&nbsp;&nbsp;"Ja... znala sam to. Nekada."
<BR>&nbsp;&nbsp;&nbsp;&nbsp;&nbsp;Ali sada su zvuci bili samo zvuci, nestala je šuma glasova iza njih, združena u jedan, i ona je posmatrala savršene kuglice svojih suza kako se otiskuju da bi se pridružile zaboravljenim sećanjima ljudi u kupoli tvorca kutija.
<BR>
<BR>&nbsp;&nbsp;&nbsp;&nbsp;&nbsp;"Razumela sam", rekla je, nešto kasnije, znajući da govori tek da čuje sopstveni glas. Govorila je tiho, nevoljna da razbudi ono odbijanje i talasanje glasova. "Ti si kolaž čiji je tvorac bio neko drugi, neko ko je bio istinski umetnik. Je li to bila ona poludela kćer? Nije važno. Neko je doneo mašinu ovamo, zavario je za kupolu i povezao je sa ostacima sećanja. I nekako pokrenuo sve one izbledele, tužne tragove porodične ljudskosti i ostavio pesniku da ih odabira. Da ih slaže u kutije. Ne znam za čudesniji rad od ovoga. Niti za složeniji..." Pokraj nje prolebde posrebrena četka od kornjačinog oklopa sa slomljenim zupcima. Upecala ju je kao ribu i provukla je kroz kosu.
<BR>&nbsp;&nbsp;&nbsp;&nbsp;&nbsp;Na drugoj strani kupole upali se ekran, i ispuni ga Pakovo lice. "Starac odbija da nas propusti, Marli", reče Španac. "Onaj drugi, skitnica, ga je sakrio. Senjoru je veoma važno da uđemo u jezgra i obezbedimo njegovu imovinu. Ako ne možeš da ubediš Ladgejta i onog drugog da otvore komoru, bićemo primorani da je otvorimo sami i da ispustimo vazduh iz cele strukture." Skrenuo je pogled sa kamere, kao da čita instrument ili se savetuje sa nekim članom posade. "Imaš jedan sat."
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
