<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. DŽEJLIN SLAJD
<P>&nbsp;&nbsp;&nbsp;&nbsp;&nbsp;"Isuse", Bobi se obrati Džeki, "zar ne možeš to da previješ nečim ili tako nešto?" Džemerova opekotina ispunila je ured mirisom nalik na prepečenu svinjetinu, od čega se Bobiju okretao želudac.
<BR>&nbsp;&nbsp;&nbsp;&nbsp;&nbsp;"Opekotine se ne previjaju", reče ona, pomažući Džemeru da se spusti na stolicu. Otvarala je ladice, jednu za drugom. "Imaš nešto protiv bolova? Derme? Bilo šta?"
<BR>&nbsp;&nbsp;&nbsp;&nbsp;&nbsp;Džemer odmahnu glavom. Dugačko lice bilo mu je bledo i upalo. "Možda iza šanka. U kompletu..."
<BR>&nbsp;&nbsp;&nbsp;&nbsp;&nbsp;"Donesi to!" odseče Džeki. "Požuri!"
<BR>&nbsp;&nbsp;&nbsp;&nbsp;&nbsp;"Šta se toliko brineš za njega", poče Bobi, povređen njenim tonom. "Pokušao je da pusti Gotike ovamo..."
<BR>&nbsp;&nbsp;&nbsp;&nbsp;&nbsp;"Donesi kutiju, glupane! Imao je trenutak slabosti, pa šta. Uplašio se. Donesi mi tu kutiju ili će i tebi biti potrebna."
<BR>&nbsp;&nbsp;&nbsp;&nbsp;&nbsp;Istrčao je u klub i zatekao Bovoara kako spaja žicom ružičaste kobasice plastičnog eksploziva sa žutom, plastičnom kontrolnom kutijom sličnom kamionu-igrački. Kobasice su bile zalepljene oko šarki vrata i sa obe strane brave.
<BR>&nbsp;&nbsp;&nbsp;&nbsp;&nbsp;"Zašto to?" upita Bobi, penjući se preko šanka.
<BR>&nbsp;&nbsp;&nbsp;&nbsp;&nbsp;"Ako neko poželi da uđe", reče Bovoar. "Da im pomognemo da otvore."
<BR>&nbsp;&nbsp;&nbsp;&nbsp;&nbsp;Bobi zastade da se nadivi sklopu. "Što ih nisi zalepio na staklo, da eksplodiraju napolje?"
<BR>&nbsp;&nbsp;&nbsp;&nbsp;&nbsp;"Suviše očigledno", reče Bovoar, uspravljajući se, sa žutim detonatorom u rukama. "Ali drago mi je što razmišljaš o tim stvarima. Ako pokušamo da ih detoniramo napolje, nešto od toga otići će i unutra. Ovako je... urednije."
<BR>&nbsp;&nbsp;&nbsp;&nbsp;&nbsp;Bobi slegnu ramenima i spusti se iza šanka. Ispod su se nalazile žičane police sa štapićima od rakova, nekoliko zaboravljenih kišobrana, jedan neskraćeni rečnik, plava ženska cipela, bela plastična kutija sa razmazanim crvenim krstom naslikanim lakom za nokte... Zgrabio je kutiju i ponovo preskočio šank.
<BR>&nbsp;&nbsp;&nbsp;&nbsp;&nbsp;"Hej, Džeki..." reče, spustivši komplet prve pomoći pored Džemerovog deka.
<BR>&nbsp;&nbsp;&nbsp;&nbsp;&nbsp;"Zaboravi." Otvorila je kutiju i počela da pretura po sadržaju. "Džemere, ovde ima više pilula nego svega drugog..."
<BR>&nbsp;&nbsp;&nbsp;&nbsp;&nbsp;Džemer se slabašno nasmeši.
<BR>&nbsp;&nbsp;&nbsp;&nbsp;&nbsp;"Evo. Ove će poslužiti." Odmotala je traku crvenih dermi i počela da ih ljušti sa pozadine, a onda zalepila tri komada na zglob spaljene šake. "Mada bi tu ipak trebala lokalna..."
<BR>&nbsp;&nbsp;&nbsp;&nbsp;&nbsp;"Nešto sam razmišljao", reče Džemer, posmatrajući Bobija. "Možda je trenutak da stekneš malo vremena u matrici..."
<BR>&nbsp;&nbsp;&nbsp;&nbsp;&nbsp;"Kako to?" upita Bobi, zagledan u dek.
<BR>&nbsp;&nbsp;&nbsp;&nbsp;&nbsp;"Vrlo je verovatno", reče Džemer, "da onaj koji je postavio one drkadžije napolju takođe prisluškuje telefone."
<BR>&nbsp;&nbsp;&nbsp;&nbsp;&nbsp;Bobi klimnu glavom. Bovoar je rekao istu stvar, kada im je izneo svoj plan.
<BR>&nbsp;&nbsp;&nbsp;&nbsp;&nbsp;"Elem, kada smo Bovoar i ja odlučili da ti i ja malo zavirimo u matricu, imao sam, zapravo, nešto drugo na umu." Džemer pokaza Bobiju svoje mnoštvo sitnih belih zuba. "Vidiš, ja sam u ovome zbog usluge koju dugujem Bovoaru i Lukasu. Ali postoje i ljudi koji meni duguje usluge, i to odavno. Usluge koje nisam imao potrebu da naplatim."
<BR>&nbsp;&nbsp;&nbsp;&nbsp;&nbsp;"Džemere", reče Džeki, "treba da se opustiš. Sedi s mirom. Doživećeš šok."
<BR>&nbsp;&nbsp;&nbsp;&nbsp;&nbsp;"Dobro pamtiš, Bobi? Reći ću ti jedan niz. Treba da ga uvežbaš na mom deku. Ali isključenom, bez ulaska u matricu. U redu?"
<BR>&nbsp;&nbsp;&nbsp;&nbsp;&nbsp;Bobi potvrdi.
<BR>&nbsp;&nbsp;&nbsp;&nbsp;&nbsp;"Probaj ga nekoliko puta na suvo. Ulazna šifra. Uvešće te na sporedni ulaz."
<BR>&nbsp;&nbsp;&nbsp;&nbsp;&nbsp;"Čiji sporedni ulaz?" Bobi okrenu crni dek i postavi prste iznad tastature.
<BR>&nbsp;&nbsp;&nbsp;&nbsp;&nbsp;"Jakuza", reče Džemer.
<BR>&nbsp;&nbsp;&nbsp;&nbsp;&nbsp;Džeki je zurila u njega. "Hej, šta to..."
<BR>&nbsp;&nbsp;&nbsp;&nbsp;&nbsp;"Kao što rekoh. Stari dug. Znate šta kažu, Jakuze nikad ne zaboravljaju. Važi za sve..."
<BR>&nbsp;&nbsp;&nbsp;&nbsp;&nbsp;Bobi oseti zadah sprženog mesa i trgnu se.
<BR>&nbsp;&nbsp;&nbsp;&nbsp;&nbsp;"Zašto to nisi pomenuo pred Bovoarom?" Džeki je slagala nazad sadržaj bele kutije.
<BR>&nbsp;&nbsp;&nbsp;&nbsp;&nbsp;"Dušo", reče Džemer, "jednom ćeš naučiti da zapamtiš da zaboraviš neke stvari."
<BR>&nbsp;&nbsp;&nbsp;&nbsp;&nbsp;"Slušaj", reče Bobi, fiksirajući Džeki pogledom za koji se nadao da je dovoljno ubedljiv, "ovaj put ja vodim. I zato neću tvoje loe, razumeš, idu mi na živce..."
<BR>&nbsp;&nbsp;&nbsp;&nbsp;&nbsp;"Ona ih ne priziva", reče Bovoar, čučeći kraj vrata ureda, sa detonatorom u jednoj ruci i južnoafričkom policijskom puškom u drugoj, "jednostavno dođu. Kad požele, tu su. Uostalom, dopadaš im se..."
<BR>&nbsp;&nbsp;&nbsp;&nbsp;&nbsp;Džeki namesti trode na čelo. "Bobi", reče, "biće sve u redu. Ne brini, slobodno se uključi." Uklonila je maramu sa čela. Kosa joj je bila podšišana na uske, brojne pruge između kojih se sjajila smeđa koža, sa prastarim otpornicima upletenim tu i tamo, malim valjcima fenolske smole sa kodovima označenim bojom.
<BR>&nbsp;&nbsp;&nbsp;&nbsp;&nbsp;"Kada prođeš pored Košarke", reče Džemer Bobiju, "treba da se spustiš tri klika desno, a zatim da se sjuriš, mislim pravo dole..."
<BR>&nbsp;&nbsp;&nbsp;&nbsp;&nbsp;"Pored čega?"
<BR>&nbsp;&nbsp;&nbsp;&nbsp;&nbsp;"Košarke. To je Sfera prosperiteta Sunčevog pojasa Dalas-Fort Vort, kraj koje treba da proneseš dupe što brže, pravo naniže, a onda ideš kako sam ti rekao, oko dvadeset klikova. Dole su sve baze prodavnica polovnih automobila i računovodstava, al' ti samo stani tamo, u redu?
<BR>&nbsp;&nbsp;&nbsp;&nbsp;&nbsp;Bobi klimnu glavom, cereći se.
<BR>&nbsp;&nbsp;&nbsp;&nbsp;&nbsp;"Ako te neko vidi kako prolaziš, neka, to je njihov osmatrač. Ljudi koji se tamo uključuju ionako su navikli da vide svakojaka otkačena sranja..."
<BR>&nbsp;&nbsp;&nbsp;&nbsp;&nbsp;"Čoveče", reče Bovoar Bobiju, "počnite već jednom. Treba da se vratim kod vrata..."
<BR>&nbsp;&nbsp;&nbsp;&nbsp;&nbsp;Bobi se uključi.
<BR>
<BR>&nbsp;&nbsp;&nbsp;&nbsp;&nbsp;Sledio je Džemerova uputstva, potajno zahvalan što oseća Džeki pored sebe dok su ponirali u zaposlene dubine kiberprostora, a sjaj Košarke se smanjivao iznad njih. Dek je bio brz, superpokretljiv, i pružao mu osećaj brzine i moći. Pitao se kako se dogodilo da Jakuze duguju Džemeru protivuslugu, koju ovaj nikad nije zatražio, i deo njega već je pravio scenarije, kad naleteše na led.
<BR>&nbsp;&nbsp;&nbsp;&nbsp;&nbsp;"Isuse..." Džeki nestade. Nešto se spustilo između njih, nešto što je osećao kao hladnoću, tišinu i nedostatak daha. "Ali tu nije bilo ničega, bogamu!" Bio je zaleđen, nekako, potpuno nepokretan. Još je video matricu, ali nije osećao ruke.
<BR>&nbsp;&nbsp;&nbsp;&nbsp;&nbsp;"Ko to pušta takve kao ti da se uključe u ovakav dek? Toj stvari je mesto u muzeju, a tebi u osnovnoj školi."
<BR>&nbsp;&nbsp;&nbsp;&nbsp;&nbsp;"Džeki!" Uzvik je bio mahinalan.
<BR>&nbsp;&nbsp;&nbsp;&nbsp;&nbsp;"Čoveče", reče glas, "nije mi jasno. Nakupilo se dana kako nisam spavala, al' ti sigurno ne ličiš na ono što sam vrebala da zgrabim kada si izišao... Koliko ti je godina?"
<BR>&nbsp;&nbsp;&nbsp;&nbsp;&nbsp;"Odjebi!" reče Bobi. Nije umeo da smisli ništa drugo.
<BR>&nbsp;&nbsp;&nbsp;&nbsp;&nbsp;Glas se nasmeja. "Ramirez bi puk'o od smeha zbog ovoga, znaš? Imao je osećaj za besmisleno. Nedostaje mi zbog toga..."
<BR>&nbsp;&nbsp;&nbsp;&nbsp;&nbsp;"Ko je Ramirez?"
<BR>&nbsp;&nbsp;&nbsp;&nbsp;&nbsp;"Moj partner. Bivši. Mrtav. Veoma. Mislila sam da bi mi ti možda mogao reći kako je postao takav."
<BR>&nbsp;&nbsp;&nbsp;&nbsp;&nbsp;"Nikad čuo za njega", reče Bobi. "Gde je Džeki?"
<BR>&nbsp;&nbsp;&nbsp;&nbsp;&nbsp;"Zaleđena u kiberprostoru, dok te ne ispitam, čabronjo. Kako se zoveš?"
<BR>&nbsp;&nbsp;&nbsp;&nbsp;&nbsp;"Bo... Grof Nula."
<BR>&nbsp;&nbsp;&nbsp;&nbsp;&nbsp;"Nije nego. Ime!"
<BR>&nbsp;&nbsp;&nbsp;&nbsp;&nbsp;"Bobi. Bobi Njumark..."
<BR>&nbsp;&nbsp;&nbsp;&nbsp;&nbsp;Tišina. Onda: "A. Gle'. Izgleda da ipak ima smisla. Ono mesto što su ga avetinje iz Maasa raznele raketom bilo je stan tvoje majke? Al' ti nisi bio tamo, inače ne bio ovde. Ček' malo..."
<BR>&nbsp;&nbsp;&nbsp;&nbsp;&nbsp;Kvadrat kiberprostora pravo ispred njega vrtoglavo se obrnu i on se nađe u bledoplavom grafičkom prikazu nekog prostranog stana, sa niskim obličjima nameštaja skiciranim tananim linijama plavog neona. Pred njim je stajala žena, neka vrsta blistavog, crtanog krokija žene, sa smeđom mrljom umesto lica. "Ja sam Slajdova", reče lik, podbočen rukama, "Džejlin. Sa mnom nema zajebavanja. Niko u L. A.-u", ona pokaza prema prozoru koji se pojavio niotkuda iza nje, "ne zajebava se sa mnom. Je l' ti to jasno?"
<BR>&nbsp;&nbsp;&nbsp;&nbsp;&nbsp;"Kako da ne", reče Bobi. "Šta je ovo? Mislim, ako biste mogli, kao, da objasnite..." Još je bio paralisan. "Prozor" je gledao na plavo-sivu video panoramu palmi i starih zgrada.
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Ovaj crtež, šta li je. I vi. I onaj stari snimak..."
<BR>&nbsp;&nbsp;&nbsp;&nbsp;&nbsp;"'Ej, čoveče, krvavo sam platila dizajneru da mi sastavi ovaj program. Ovo je moja gajba, moj konstrukt. Ovo je L. A., dečko. Ljudi ovde ne mogu ništa dok se ne uključe. Ovde ja nastupam!"
<BR>&nbsp;&nbsp;&nbsp;&nbsp;&nbsp;"A", reče Bobi, još u šoku.
<BR>&nbsp;&nbsp;&nbsp;&nbsp;&nbsp;"A sad ti. Koga ima tamo, u onom posranom diskaću?"
<BR>&nbsp;&nbsp;&nbsp;&nbsp;&nbsp;"Kod Džemera? Ja, Džeki, Bovoar, Džemer."
<BR>&nbsp;&nbsp;&nbsp;&nbsp;&nbsp;"Kuda si pošao kada sam te maznula?"
<BR>&nbsp;&nbsp;&nbsp;&nbsp;&nbsp;Bobi je oklevao. "Kod Jakuza. Džemer ima šifru..."
<BR>&nbsp;&nbsp;&nbsp;&nbsp;&nbsp;"Zašto?" Senzualna skica animirana četkicom pokrenu se napred.
<BR>&nbsp;&nbsp;&nbsp;&nbsp;&nbsp;"Da tražim pomoć."
<BR>&nbsp;&nbsp;&nbsp;&nbsp;&nbsp;"Sranje. Biće da govoriš istinu..."
<BR>&nbsp;&nbsp;&nbsp;&nbsp;&nbsp;"Govorim, govorim, kunem ti se Bogom..."
<BR>&nbsp;&nbsp;&nbsp;&nbsp;&nbsp;"Pa, onda nisi od onih koje tražim, Bobi Nula. Prečešljala sam kiberprostor uzduž i popreko, pokušavajući da otkrijem ko mi je ubio ortaka. Mislila sam da je Maas, zato što smo prebacivali jednog od njihovih u Hosaku, pa sam pošla u lov na njihov tim avetinja. Prvo sam videla šta su uradili sa stanom tvoje mame. Onda sam videla trojicu njih kako upadaju kod tipa po imenu Fin, ali više nisu izišli odande..."
<BR>&nbsp;&nbsp;&nbsp;&nbsp;&nbsp;"Pobio ih Fin", reče Bobi. "Vid'o sam ih. Mrtve."
<BR>&nbsp;&nbsp;&nbsp;&nbsp;&nbsp;"Stvarno? Pa, onda možda i imamo o čemu da razgovaramo. Posle toga, posmatrala sam kako koriste isti bacač na automobilu jednog kurvara..."
<BR>&nbsp;&nbsp;&nbsp;&nbsp;&nbsp;"Lukas", reče on.
<BR>&nbsp;&nbsp;&nbsp;&nbsp;&nbsp;"Al' tek što su to uradili, nadleteo ih kopter i spržio svu trojicu laserom. Znaš nešto o tome?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Zar ne misliš da bi valjalo da mi ispričaš svoju priču, Bobi Nula? Al' samo brzo."
<BR>&nbsp;&nbsp;&nbsp;&nbsp;&nbsp;"Pa eto, 'teo sam da provalim u tu bazu u matrici, znaš? A dobio sam taj ledolomac od Dva-na-dana, odozgo iz Projekata, i..."
<BR>
<BR>&nbsp;&nbsp;&nbsp;&nbsp;&nbsp;Kada je završio, zavladala je tišina. Vitka crtana prilika stajala je kod prozora, kao da proučava televizijsko drveće.
<BR>&nbsp;&nbsp;&nbsp;&nbsp;&nbsp;"Imam ideju", odvaži se on. "Možda bi mogla da nam pomogneš..."
<BR>&nbsp;&nbsp;&nbsp;&nbsp;&nbsp;"Ne", reče ona.
<BR>&nbsp;&nbsp;&nbsp;&nbsp;&nbsp;"Ali to bi moglo da ti pomogne da otkriješ to što tražiš..."
<BR>&nbsp;&nbsp;&nbsp;&nbsp;&nbsp;"Ne. Hoću samo da ubijem kopile koje je ubilo Ramireza."
<BR>&nbsp;&nbsp;&nbsp;&nbsp;&nbsp;"Ali mi smo zarobljeni tamo unutra, ima da nas pobiju. To je Maas, ljudi koje si pratila po matrici! Unajmili su gomilu Ladnjaka i Gotika..."
<BR>&nbsp;&nbsp;&nbsp;&nbsp;&nbsp;"Nije to Maas", reče ona. "To su neki Evropljani dole na Park Aveniji. Oko njih milju debeo led."
<BR>&nbsp;&nbsp;&nbsp;&nbsp;&nbsp;Bobi pokuša da shvati. "To su oni isti iz helikoptera, što su ubili te momke iz Maasa?"
<BR>&nbsp;&nbsp;&nbsp;&nbsp;&nbsp;"Nisu. Nisam mogla da provalim ko je u tom kopteru, odleteo je na jug. Izgubila sam ih. Mada imam osećaj... Dobro, sad te šaljem nazad. Ako o'ćeš da oprobaš šifru tih Jakova, samo napred."
<BR>&nbsp;&nbsp;&nbsp;&nbsp;&nbsp;"Ali, gospoja, treba nam pomoć..."
<BR>&nbsp;&nbsp;&nbsp;&nbsp;&nbsp;"Nema zarade u pomaganju, Bobi Nula", reče ona, i on se ponovo nađe ispred Džemerovog deka, sa bolom u mišićima vrata i leđa. Nije odmah mogao da izoštri pogled, i prošao je ceo minut pre nego što je opazio da se u sobi nalaze stranci.
<BR>&nbsp;&nbsp;&nbsp;&nbsp;&nbsp;Muškarac je bio visok, možda viši od Lukasa, ali vitkiji, užih bokova. Nosio je nekakvu vrećastu vojničku jaknu koja je visila oko njega u naborima, sa ogromnim džepovima, a grudi su mu bile gole, izuzev vodoravnog, crnog kaiša. Oči su mu bile modre i grozničave, i držao je najveći pištolj koji je Bobi ikad video, neku vrstu proširenog revolvera sa čudnom spravom zavarenom ispod burenceta, stvar nalik na glavu kobre. Pokraj njega, povodeći se, stajala je devojka, možda Bobijevih godina, sa istim modrim očima - mada su njene bile tamne - i ravnom, smeđom kosom kojoj je bilo potrebno pranje. Nosila je crnu majicu, nekoliko brojeva veću, i farmerke. Čovek pruži levu ruku i pridrža je.
<BR>&nbsp;&nbsp;&nbsp;&nbsp;&nbsp;Bobi je zurio, a onda zinu, setivši se.
<BR>&nbsp;&nbsp;&nbsp;&nbsp;&nbsp;Devojčin glas, smeđakosa, tamne oči, led koji ga izjeda, treperenje u njegovim zubima, njen glas, velika stvar koja se naginje...
<BR>&nbsp;&nbsp;&nbsp;&nbsp;&nbsp;"Viv la Vyej", reče Džeki, pored njega, zanesena, snažno mu stežući rame, "Devica Čudotvorka. Došla je, Bobi. Poslao je Dambala!"
<BR>&nbsp;&nbsp;&nbsp;&nbsp;&nbsp;"Dugo si bio bez svesti, dečko", reče visoki čovek Bobiju. "Šta se dogodilo?"
<BR>&nbsp;&nbsp;&nbsp;&nbsp;&nbsp;Bobi zatrepta, pogleda izbezumljeno oko sebe, srete Džemerov pogled, staklast od droga i bola.
<BR>&nbsp;&nbsp;&nbsp;&nbsp;&nbsp;"Reci mu", reče Džemer.
<BR>&nbsp;&nbsp;&nbsp;&nbsp;&nbsp;"Nisam stigao do Jakuza. Neko me zgrabio, ne znam kako..."
<BR>&nbsp;&nbsp;&nbsp;&nbsp;&nbsp;"Ko?" Visoki čovek sad je prebacio ruku oko devojčinih ramena.
<BR>&nbsp;&nbsp;&nbsp;&nbsp;&nbsp;"Rekla je da se preziva Slajd. Iz Los Anđelesa."
<BR>&nbsp;&nbsp;&nbsp;&nbsp;&nbsp;"Džejlin", reče čovek.
<BR>&nbsp;&nbsp;&nbsp;&nbsp;&nbsp;Na Džemerovom stolu zazuja telefon.
<BR>&nbsp;&nbsp;&nbsp;&nbsp;&nbsp;"Javi se", reče čovek.
<BR>&nbsp;&nbsp;&nbsp;&nbsp;&nbsp;Bobi se okrenu baš kad je Džeki pružila ruku i pritisnula pozivnu dirku ispod četvrtastog ekrana. Ekran se osvetli, zatrepta i pokaza im čovekovo lice, široko i veoma bledo, utonulih i pospanih očiju. Kosa mu je bila gotovo seda i začešljana unazad. Imao je najopakija usta koja je Bobi ikad video.
<BR>&nbsp;&nbsp;&nbsp;&nbsp;&nbsp;"Tarnere", reče čovek, "trebalo bi da porazgovaramo. Nemaš više mnogo vremena. Mislim da bi trebalo da ostali iziđu iz sobe, za početak..."
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
