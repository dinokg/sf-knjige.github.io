<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. ALEN
<P>&nbsp;&nbsp;&nbsp;&nbsp;&nbsp;Dogovorili su se da se nađu na petom podzemnom nivou centra Napoleon Court, ispod staklene piramide Luvra. Bilo je to mesto koje su oboje poznavali, iako nije posedovalo nikakav poseban značaj za njih. Alen ga je predložio, i bila je ubeđena da je pažljivo izabrao. Bio je to emotivno neutralan teren; poznata okolina, a opet lišena uspomena. Bilo je uređeno u stilu sa početka veka: granitne tezge, crne potporne grede, zidovi u ogledalima i italijanski nameštaj za restorane od tamnog, varenog čelika koji je mogao pripadati bilo kojoj deceniji u poslednjih sto godina. Stolovi su bili prekriveni sivim, lanenim platnom sa tankim, crnim prugama, i taj se motiv ponavljao na koricama jelovnika i omotima šibica i pregačama konobara.
<BR>&nbsp;&nbsp;&nbsp;&nbsp;&nbsp;Nosila je kožni kaput kupljen u Briselu, crvenu, lanenu bluzu i nove, crne, pamučne farmerke. Andrea se pretvarala da ne primećuje pomnu pažnju sa kojom se obukla za sastanak i pozajmila joj je jednostavnu nisku bisera, u savršenom skladu sa crvenom bluzom.
<BR>&nbsp;&nbsp;&nbsp;&nbsp;&nbsp;Kada je ušla, videla je da je on već tamo i da je sto već bio prekriven njegovim stvarima. Nosio je omiljenu maramu, onu što su je zajedno našli na buvljoj pijaci godinu dana ranije, i izgledao je kao i obično, neuredan, ali savršeno opušten. Ofucana kožna akt-tašna prosula je svoj sadržaj po nevelikom kvadratu uglačanog granita: beležnice povezane spiralom, nepročitan primerak romana u trendu za taj mesec, paklica Goloaza bez filtera, kutija drvenih šibica, kožni rokovnik koji mu je kupila kod Braunsa.
<BR>&nbsp;&nbsp;&nbsp;&nbsp;&nbsp;"Već sam pomislio da nećeš doći", rekao je, smešeći joj se.
<BR>&nbsp;&nbsp;&nbsp;&nbsp;&nbsp;"Zašto bi pomislio tako nešto?" upitala je; nasumičan odgovor - patetičan, pomislila je - maska za užas koji je sada osećala, zbog toga što je konačno dozvolila sebi da nešto oseti, strah od izvesnog gubitka sebe, volje i smisla, strah od ljubavi koju je još osećala. Izvukla je drugu stolicu i sela baš kada je stigao konobar, mladi Španac sa prugastom pregačom, da zabeleži narudžbinu. Zatražila je višijsku vodu.
<BR>&nbsp;&nbsp;&nbsp;&nbsp;&nbsp;"Ništa drugo?" upita Alen. Konobar je lebdeo na petama.
<BR>&nbsp;&nbsp;&nbsp;&nbsp;&nbsp;"Ne, hvala."
<BR>&nbsp;&nbsp;&nbsp;&nbsp;&nbsp;"Već nedeljama pokušavam da te nađem", reče on; znala je da je to laž, pa ipak, kao i mnogo puta ranije, pitala se da li je potpuno svestan da laže. Andrea je tvrdila da muškarci kao Alen lažu tako često, tako strasno, da se tu gubi osnovna razlika. Oni su umetnici svog zanata, govorila je Andrea, posvećeni preoblikovanju stvarnosti, a Novi Jerusalim bio je dobro odabrano mesto, zaštićeno od menica bez pokrića, nezadovoljnih kućevlasnika i potrebe da se nađe neko ko će platiti račun za to veče.
<BR>&nbsp;&nbsp;&nbsp;&nbsp;&nbsp;"Nisam primetila da si pokušao da me nađeš kada je došao Gnas sa policijom", reče, nadajući se da će se bar trgnuti, ali je njegovo dečačko lice bilo spokojno kao i uvek, pod čistom, smeđom kosom koju je običavao da začešljava unazad prstima.
<BR>&nbsp;&nbsp;&nbsp;&nbsp;&nbsp;"Žao mi je", reče on, istresajući Goloaz. Pošto se navikla da povezuje miris njegovog crnog, francuskog duvana s njim, Pariz se činio pun njegovog mirisa, njegovog priviđenja, njegovih tragova. "Bio sam ubeđen da nikada neće otkriti... prirodu kupljenog dela. Moraš me razumeti: kad sam postao svestan koliko nam je potreban novac, znao sam da moram nešto da preduzmem. Znao sam da si ti preveliki idealist. Galerija bi ionako morala da propadne. Da su stvari išle po planu, sa Gnasom, sada bismo bili tamo i ti bi bila srećna. Srećna", ponovio je, vadeći novu cigaretu iz paklice.
<BR>&nbsp;&nbsp;&nbsp;&nbsp;&nbsp;Mogla je samo da zuri u njega, osećajući neku vrstu čuđenja i mučno gađenje zbog želje da mu poveruje.
<BR>&nbsp;&nbsp;&nbsp;&nbsp;&nbsp;"Znaš", reče on, uzevši šibicu iz crveno-žute kutije, "već sam imao problema sa policijom. Na studijama. Zbog politike, naravno." Kresnuo je šibicu, spustio kutiju i pripalio cigaretu.
<BR>&nbsp;&nbsp;&nbsp;&nbsp;&nbsp;"Zbog politike", reče ona, i odjednom joj dođe smešno. "Nisam znala da postoji stranka za takve kao što si ti. Mogu da zamislim kako bi se zvala."
<BR>&nbsp;&nbsp;&nbsp;&nbsp;&nbsp;"Marli", reče on, spustivši glas, kao što je uvek činio kada je hteo da pokaže snagu osećanja, "ti znaš, moraš znati, da sam to učinio za tebe. Za nas, ako hoćeš. Ali svakako znaš, osećaš, da te nikada ne bih namerno povredio ili te doveo u opasnost." Na stolu nije bilo mesta za njenu tašnu, pa ju je držala u krilu; sad opazi da su joj nokti zariveni duboko u debelu, meku kožu...
<BR>&nbsp;&nbsp;&nbsp;&nbsp;&nbsp;"Nikada me ne bi povredio..." Glas je bio njen, izgubljen i začuđen, glas deteta, i odjednom je bila slobodna, slobodna od potrebe, žudnje, slobodna od straha, i sve što je osećala za to privlačno lice sa druge strane stola bilo je najobičnije gađenje, i samo ga je posmatrala, tog stranca pored koga je spavala godinu dana, u sobičku iza malene galerije u ulici Mokonsej. Konobar spusti čašu višijske vode ispred nje.
<BR>&nbsp;&nbsp;&nbsp;&nbsp;&nbsp;Mora da je shvatio njeno ćutanje kao početak prihvatanja, potpuno odsustvo izraza na njenom licu kao otvorenost. "Ono što ne razumeš" - ovo je bio, koliko se sećala, njegov omiljeni uvod - "jeste da ljudi poput Gnasa postoje, između ostalog, da podržavaju umetnost. Da podržavaju nas, Marli." Onda se nasmešio, kao da se smeje sebi, šaljivim, zavereničkim osmehom od koga se naježila. "Pretpostavljam, ipak, da bi trebalo da mu odam priznanje što je imao bar toliko soli u glavi da unajmi sopstvenog stručnjaka za Kornelovo delo, iako je moj stručnjak za Kornela, uveravam te, bio mnogo učeniji..."
<BR>&nbsp;&nbsp;&nbsp;&nbsp;&nbsp;Kako da pobegne od njega? Samo ustani, reče sebi. Okreni se. Mirno odšetaj do vrata. Iziđi. U prigušeni sjaj Napoleon Court-a, gde je uglačani mermer vodio iznad Rue du Champ Fleuri, ulicu iz četrnaestog veka za koju se govorilo da je rezervisana za prostituciju. Bilo šta, bilo kako, samo idi, odmah, što dalje od njega, bilo kuda, izgubi se u onom Parizu iz vodiča koji si upoznala kad si prvi put došla ovamo.
<BR>&nbsp;&nbsp;&nbsp;&nbsp;&nbsp;"Ali sada", govorio je dalje, "vidiš da se sve sredilo na najbolji način. Uvek je tako bilo, zar ne?" Opet osmeh, ali ovaj put dečački, pomalo čežnjiv i nekako, na njen užas, prisniji. "Izgubili smo galeriju, ali si našla zaposlenje, Marli. Imaš posao, i to zanimljiv, a ja imam veze koje su ti potrebne, Marli. Poznajem ljude sa kojima ćeš hteti da se upoznaš, da bi pronašla tog tvog umetnika."
<BR>&nbsp;&nbsp;&nbsp;&nbsp;&nbsp;"Mog umetnika?" Sakrila je iznenadnu zbunjenost gutljajem vode.
<BR>&nbsp;&nbsp;&nbsp;&nbsp;&nbsp;Otvorio je izgrebanu tašnu i izvadio nekakav pljosnat predmet, običan reflekcioni hologram. Uzela ga je, zahvalna što ima čime da zaposli ruke, i videla da je to amaterski snimak kutije koju je videla u Virekovom konstruktu Barselone. Neko ga je držao u rukama. Ruke muškarca, ali ne Alenove, i na jednoj pečatni prsten od nekog tamnog metala. Nije se videla pozadina. Samo kutija i ruke.
<BR>&nbsp;&nbsp;&nbsp;&nbsp;&nbsp;"Alene", reče, "odakle ti ovo?" Pogledala je smeđe oči ispunjene zastrašujućim detinjastim likovanjem.
<BR>&nbsp;&nbsp;&nbsp;&nbsp;&nbsp;"Nekoga će skupo stajati da to sazna." Zgnječio je cigaretu i ustao. "Izvini me načas." Otišao je prema toaletima. Kada je nestao, iza ogledala i crnih čeličnih stubova, spustila je hologram, posegnula preko stola i podigla poklopac njegove tašne. Bila je prazna, izuzev plave, rastegljive trake i nešto vlakana duvana.
<BR>&nbsp;&nbsp;&nbsp;&nbsp;&nbsp;"Da vam donesem nešto drugo? Još Višija, možda?" Konobar je stajao pored nje.
<BR>&nbsp;&nbsp;&nbsp;&nbsp;&nbsp;Pogledala ga je odozdo, osetivši odjednom da joj je poznat. Usko, tamno lice...
<BR>&nbsp;&nbsp;&nbsp;&nbsp;&nbsp;"Ima primopredajnik", reče konobar. "I naoružan je. Bio sam onaj portir u Briselu. Dajte mu to što traži. Setite se da vam novac ništa ne znači." Uzeo je njenu čašu i pažljivo je spustio na svoj poslužavnik. "Vrlo je verovatno da će ga to uništiti."
<BR>&nbsp;&nbsp;&nbsp;&nbsp;&nbsp;Kada se Alen vratio, smešio se. "A sad, draga", reče posegavši za cigaretama, "da razgovaramo o poslu."
<BR>&nbsp;&nbsp;&nbsp;&nbsp;&nbsp;Marli uzvrati osmeh i klimnu glavom.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
