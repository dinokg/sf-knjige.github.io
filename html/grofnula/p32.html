<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. GROF NULA
<P>&nbsp;&nbsp;&nbsp;&nbsp;&nbsp;Bobi je pošao iz kancelarije za Džeki i smeđokosom devojkom. Činilo mu se da je već mesec dana kod Džemera i da nikada neće moći da pročisti ukus mesta iz usta. Glupe svetiljke u udubljenjima koje zure sa tavanice, sedišta postavljena debelim ultraantilopom, okrugli, crni stolovi, izrezbareni, drveni zastori... Bovoar je sedeo za šankom sa detonatorom pored sebe i južnoafričkom puškom na ajkulinoj koži u krilu.
<BR>&nbsp;&nbsp;&nbsp;&nbsp;&nbsp;"Kako to da si ih pustio?" upita Bobi kada je Džeki povela devojku do stola.
<BR>&nbsp;&nbsp;&nbsp;&nbsp;&nbsp;"Džeki", reče Bovoar, "pala je u trans dok si ti bio pod ledom. Legba. Rekao nam je da se Devica penje ovamo sa onim tipom."
<BR>&nbsp;&nbsp;&nbsp;&nbsp;&nbsp;"Ko je on?"
<BR>&nbsp;&nbsp;&nbsp;&nbsp;&nbsp;Bovoar slegnu ramenima. "Plaćenik, reklo bi se. Vojnik zaibacua. Regrutovani ulični samuraj. Šta se dogodilo s tobom, dok si bio zaleđen?"
<BR>&nbsp;&nbsp;&nbsp;&nbsp;&nbsp;Bobi mu ispriča o Džejlin Slajd.
<BR>&nbsp;&nbsp;&nbsp;&nbsp;&nbsp;"L. A.", reče Bovoar. "Proseći će dijamant da dođe do čoveka koji je spržio njenog čoveka, al' kad brat zatraži pomoć, mož' da zaboraviš."
<BR>&nbsp;&nbsp;&nbsp;&nbsp;&nbsp;"Ja nisam od braće."
<BR>&nbsp;&nbsp;&nbsp;&nbsp;&nbsp;"Mislim da ima nečega u tome što kažeš."
<BR>&nbsp;&nbsp;&nbsp;&nbsp;&nbsp;"Znači, neću pokušavati da doprem do Jakuza?"
<BR>&nbsp;&nbsp;&nbsp;&nbsp;&nbsp;"Šta kaže Džemer?"
<BR>&nbsp;&nbsp;&nbsp;&nbsp;&nbsp;"Patku. Eno ga unutra, gleda kako plaćenik razgovara telefonom."
<BR>&nbsp;&nbsp;&nbsp;&nbsp;&nbsp;"Telefonom? S kim?"
<BR>&nbsp;&nbsp;&nbsp;&nbsp;&nbsp;"Nekim belcem sa izbeljenom kosom. Opakog izgleda."
<BR>&nbsp;&nbsp;&nbsp;&nbsp;&nbsp;Bovoar pogleda Bobija, pogleda vrata, ponovo pogleda Bobija. "Legba kaže da sedimo i čekamo. Ovo već postaje dovoljno nekontrolisano i bez Sinova Neonske Hrizanteme."
<BR>&nbsp;&nbsp;&nbsp;&nbsp;&nbsp;"Bovoare", reče Bobi, progušenim glasom, "ona devojka, to je ta, iz matrice, kad sam pokušao da provalim u tu..."
<BR>&nbsp;&nbsp;&nbsp;&nbsp;&nbsp;Ovaj klimnu glavom i plastični okvir mu skliznu niz nos. "Devica."
<BR>&nbsp;&nbsp;&nbsp;&nbsp;&nbsp;"Ali šta se događa? Mislim..."
<BR>&nbsp;&nbsp;&nbsp;&nbsp;&nbsp;"Bobi, savetujem ti da prihvatiš stvari kakve jesu. Meni ona znači jednu stvar, Džeki možda drugu, a za tebe je ona samo preplašena klinka. Budi pažljiv prema njoj. Nemoj je još više plašiti. Daleko je od kuće, a mi ima da popričekamo da iziđemo odavde."
<BR>&nbsp;&nbsp;&nbsp;&nbsp;&nbsp;"Važi..." Bobi se zagleda u pod. "Žao mi je zbog Lukasa, čoveče. Bio je... laf."
<BR>&nbsp;&nbsp;&nbsp;&nbsp;&nbsp;"Idi popričaj sa Džeki i devojkom", reče Bovoar. "Treba da pazim na vrata."
<BR>&nbsp;&nbsp;&nbsp;&nbsp;&nbsp;"Važi."
<BR>&nbsp;&nbsp;&nbsp;&nbsp;&nbsp;Prešao je preko tepiha na podu kluba do mesta gde je Džeki sedela sa devojkom. Nije Bog zna kako izgledala, i samo je neki glasić u njemu govorio da je to ona. Nije ga pogledala, i on vide da je uplakana.
<BR>&nbsp;&nbsp;&nbsp;&nbsp;&nbsp;"Oteli su me", obratio se Džeki. "Tebe nigde nije bilo."
<BR>&nbsp;&nbsp;&nbsp;&nbsp;&nbsp;"Ni tebe", reče igračica. "Onda mi je došao Legba..."
<BR>&nbsp;&nbsp;&nbsp;&nbsp;&nbsp;"Njumark", pozva čovek po imenu Tarner, sa vrata Džemerove kancelarije, "dođi da razgovaramo."
<BR>&nbsp;&nbsp;&nbsp;&nbsp;&nbsp;"Moram d' idem", reče on, želeći da devojka podigne pogled, da vidi da onaj veliki momak traži baž njega. "Potreban sam im."
<BR>&nbsp;&nbsp;&nbsp;&nbsp;&nbsp;Džeki mu steže ruku.
<BR>
<BR>&nbsp;&nbsp;&nbsp;&nbsp;&nbsp;"Zaboravi Jakuze", reče Džemer. "Ovo je teži posao. Ideš u L. A. mrežu, na koordinate deka one kaubojke. Kada te je Slajdova ugrabila, nije znala da je moj dek provalio njen broj."
<BR>&nbsp;&nbsp;&nbsp;&nbsp;&nbsp;"Rekla je da mu je mesto u muzeju."
<BR>&nbsp;&nbsp;&nbsp;&nbsp;&nbsp;"Mnogo ona zna", reče Džemer. "Eto, znam gde stanuje, zar ne?" Udahnuo je iz inhalatora i vratio ga na dek. "Tvoj problem je u tome što te je otpisala. Ne želi više da ima posla s tobom. Moraš da prodreš do nje i da joj kažeš ono što želi da zna."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Da se čovek koji je sredio njenog momka zove Konroj", reče visoki, ispružen u jednoj od Džemerovih stolica, sa onim ogromnim pištoljem u krilu. "Konroj. Reci joj da je to bio Konroj. Konroj je unajmio one čupavce napolju."
<BR>&nbsp;&nbsp;&nbsp;&nbsp;&nbsp;"Radije bih pokušao s Jakovima", reče Bobi.
<BR>&nbsp;&nbsp;&nbsp;&nbsp;&nbsp;"Ne", reče Džemer, "Slajdova će mu se pre naći za guzicom. Jakuze će prvo odmeriti uslugu, proveriti celu stvar. Osim toga, mislio sam da te svrbi da se izvežbaš na deku."
<BR>&nbsp;&nbsp;&nbsp;&nbsp;&nbsp;"Ja ću s njim", reče Džeki, sa vrata.
<BR>
<BR>&nbsp;&nbsp;&nbsp;&nbsp;&nbsp;Uključili su se.
<BR>&nbsp;&nbsp;&nbsp;&nbsp;&nbsp;Umrla je gotovo odmah, u prvih osam sekundi.
<BR>&nbsp;&nbsp;&nbsp;&nbsp;&nbsp;Osetio je to, ponelo ga je do same ivice i gotovo da je uvideo šta je to. Vrištao je, vrteći se, usisan kroz ledeni, beli dimnjak koji je čekao na njih...
<BR>&nbsp;&nbsp;&nbsp;&nbsp;&nbsp;Razmere te stvari bile su nemoguće, preterane, kao da se neka vrsta kibernetičke megastrukture koja je predstavljala ukupnost multinacionalki ustrojila samo da bi se obrušila svom tom nagomilanom težinom na Bobija Njumarka i igračicu po imenu Džeki. Nemoguće...
<BR>&nbsp;&nbsp;&nbsp;&nbsp;&nbsp;Ali negde, na rubu svesti, baš kad ju je izgubio, nalazilo se nešto... Nešto što ga je vuklo za rukav...
<BR>&nbsp;&nbsp;&nbsp;&nbsp;&nbsp;Ležao je na licu, na nečemu hrapavom. Otvorio je oči. Staza od okruglih kamenih ploča, vlažna od kiše. S mukom se podigao, povodeći se, i ugledao maglovitu panoramu nepoznatog grada, sa morem u pozadini. Tornjevi nekakve crkve, otkačena rebra i spirale od obrađenog kamena... Okrenuo se i video ogromnog guštera kako klizi niz padinu, prema njemu, razjapljenih čeljusti. Zatrepta. Zubi guštera bili su od keramike poprskane zelenim, a preko usne od plavog mozaičkog porculana polako se cedila voda. Stvar je bila vodoskok, bokova oblepljenih hiljadama komadića slomljenog porculana. Okrenuo se oko sebe, pomahnitao od blizine njene smrti. Led, bio je to led, i deo njega tačno je znao koliko je stvarno bio blizu, u majčinoj dnevnoj sobi.
<BR>&nbsp;&nbsp;&nbsp;&nbsp;&nbsp;Otkačene, izuvijane klupe, pokrivene istim vrtoglavim krpežom slomljenog porculana, drveće, trava... Park.
<BR>&nbsp;&nbsp;&nbsp;&nbsp;&nbsp;"Fantastično", reče neko. Neki čovek, koji je sad ustajao sa jedne od zmijolikih klupa. Imao je uredno podšišanu, gustu, sivu kosu, preplanulo lice i okrugle naočari bez okvira koje su uvećavale njegove plave oči. "Prošao si pravo ovamo, je li?"
<BR>&nbsp;&nbsp;&nbsp;&nbsp;&nbsp;"Šta je ovo? Gde sam ja?"
<BR>&nbsp;&nbsp;&nbsp;&nbsp;&nbsp;"U Huel Parku, na neki način, u Barseloni, ako više voliš."
<BR>&nbsp;&nbsp;&nbsp;&nbsp;&nbsp;"Ubili ste Džeki."
<BR>&nbsp;&nbsp;&nbsp;&nbsp;&nbsp;Čovek se namršti. "Razumem. Mislim da razumem. Ipak, ne bi trebalo da si ovde. Slučajnost."
<BR>&nbsp;&nbsp;&nbsp;&nbsp;&nbsp;"Slučajnost? Ubili ste Džeki!"
<BR>&nbsp;&nbsp;&nbsp;&nbsp;&nbsp;"Moji sistemi su danas prezaposleni", reče čovek, sa rukama u džepovima komotnog tamnog kaputa. "Ovo je zaista neobično..."
<BR>&nbsp;&nbsp;&nbsp;&nbsp;&nbsp;"Ne smete da pravite takva sranja", reče Bobi, pogleda zamućenog od suza. "Ne smete. Ne smete da ubijete nekog samo zato što je tamo..."
<BR>&nbsp;&nbsp;&nbsp;&nbsp;&nbsp;"Samo gde?" Čovek skinu naočari i poče da ih čisti besprekorno čistom belom maramicom iz džepa kaputa.
<BR>&nbsp;&nbsp;&nbsp;&nbsp;&nbsp;"Živ", reče Bobi, i zakorači napred.
<BR>&nbsp;&nbsp;&nbsp;&nbsp;&nbsp;Čovek ponovo stavi naočari. "Ovo nam se nikad nije dogodilo."
<BR>&nbsp;&nbsp;&nbsp;&nbsp;&nbsp;"Ne smete." Još bliže.
<BR>&nbsp;&nbsp;&nbsp;&nbsp;&nbsp;"Ovo postaje zamorno. Pako!"
<BR>&nbsp;&nbsp;&nbsp;&nbsp;&nbsp;"Senjor."
<BR>&nbsp;&nbsp;&nbsp;&nbsp;&nbsp;Bobi se osvrnu na zvuk detinjeg glasa i ugleda dečačića u čudnom, krutom odelu, sa crnim, kožnim čizmicama na dugmeta.
<BR>&nbsp;&nbsp;&nbsp;&nbsp;&nbsp;"Ukloni ga."
<BR>&nbsp;&nbsp;&nbsp;&nbsp;&nbsp;"Senjor", reče dečak i ukočeno se pokloni, vadeći mali, plavi Brauning automatik iz džepa tamnog odela. Bobi pogleda u tamne oči ispod sjajnih lokni i srete se sa pogledom kakav nije imalo nijedno dete. Dečak nanišani u Bobija.
<BR>&nbsp;&nbsp;&nbsp;&nbsp;&nbsp;"Ko ste vi?" Bobi nije obraćao pažnju na pištolj, ali je prestao da se približava čoveku u kaputu.
<BR>&nbsp;&nbsp;&nbsp;&nbsp;&nbsp;Čovek se zagleda u njega. "Virek. Jozef Virek. Koliko mi se čini, ljudi uglavnom prepoznaju moje lice."
<BR>&nbsp;&nbsp;&nbsp;&nbsp;&nbsp;"Jeste bili u Ljudima od značaja ili tako nešto?"
<BR>&nbsp;&nbsp;&nbsp;&nbsp;&nbsp;Čovek žmirnu, mršteći se. "Ne znam o čemu govoriš. Pako, otkud ova osoba ovde?"
<BR>&nbsp;&nbsp;&nbsp;&nbsp;&nbsp;"Slučajni proboj", reče dete, zvonkim, lepim glasom. "Usmerili smo najveći deo našeg sistema prema Njujorku, sa ciljem da sprečimo bekstvo Anđele Mičel. Ovaj ovde je pokušao da uđe u matricu i naleteo je na naš sistem. Još nastojimo da utvrdimo kako je premostio naš odbrambeni sistem. Ne preti vam nikakva opasnost." Cev malog Brauninga bila je potpuno mirna.
<BR>&nbsp;&nbsp;&nbsp;&nbsp;&nbsp;Tada, ponovo osećaj da ga nešto vuče za rukav. Ne baš rukav, već pre deo uma, tako nešto...
<BR>&nbsp;&nbsp;&nbsp;&nbsp;&nbsp;"Senjor", reče dete, "susreli smo se sa neprirodnom pojavom u matrici, verovatno zbog naše trenutne preopterećenosti. Najozbiljnije vam savetujemo da nam dozvolite da prekinemo vaše veze sa konstruktom dok ne utvrdimo prirodu anomalije."
<BR>&nbsp;&nbsp;&nbsp;&nbsp;&nbsp;Osećaj je sad bio jači. Grebanje, u dubini uma...
<BR>&nbsp;&nbsp;&nbsp;&nbsp;&nbsp;"Šta?" reče Virek. "Da se vratim u tankove? Ne verujem da postoji opravdanje za to..."
<BR>&nbsp;&nbsp;&nbsp;&nbsp;&nbsp;"Postoji stvarna mogućnost da se nađete u opasnosti", reče dečak, odjednom otvrdnulim glasom. Malo je pomerio cev Brauninga. "Ti", reče Bobiju, "lezi na ploče i raširi ruke i noge..."
<BR>&nbsp;&nbsp;&nbsp;&nbsp;&nbsp;Ali Bobi je gledao iza njega, prema cvetnoj leji, gledao kako se cvetovi suše i venu, trava postaje siva i trošna, kako se vazduh iznad leje komeša i treperi. Osećaj grebanja u glavi bio je sve snažniji, uporniji.
<BR>&nbsp;&nbsp;&nbsp;&nbsp;&nbsp;Virek se okrenu i zagleda u svenulo cveće. "Šta je to?"
<BR>&nbsp;&nbsp;&nbsp;&nbsp;&nbsp;Bobi sklopi oči i pomisli na Džeki. Čuo je nekakav zvuk i znao da potiče od njega. Posegao je u sebe, kroz zvuk koji je nadolazio, i dodirnuo Džemerov dek. Dođi! - vrisnuo je, u sebi, ne znajući i ne mareći šta to priziva. Dođi sad! Osetio je kako nešto popušta, neka vrsta brane, i osećaj grebanja prestade.
<BR>&nbsp;&nbsp;&nbsp;&nbsp;&nbsp;Kada je otvorio oči, nešto je ležalo među uvenulim cvećem. Žmirnuo je. Ličilo je na krst od običnog, belo obojenog drveta; neko je navukao rukave stare mornaričke dolame preko vodoravnih krakova, nekakav mundir poprskan mrljama buđi, sa teškim epoletama oivičenim potamnelim, zlatnim vezom, zarđalim dugmetima, još veza na manžetnama... Pored belog, uspravnog stuba krsta bila je položela zarđala sablja, drškom uvis, a kraj nje je ležala boca do pola ispunjena nekom bistrom tečnošću.
<BR>&nbsp;&nbsp;&nbsp;&nbsp;&nbsp;Dete se okrenu, maglovito brzo pokrenu pištolj... I rastoči se, sroza u sebe kao izduvan balon, balon usisan u ništavilo, a Brauning pade na kamenu stazu kao zaboravljena igračka.
<BR>&nbsp;&nbsp;&nbsp;&nbsp;&nbsp;"Moje ime", reče glas, i Bobiju dođe da vrisne kada je shvatio da dolazi iz njegovih usta, "jeste Samedi, a ti si ubio ždrebicu mog rođaka..."
<BR>&nbsp;&nbsp;&nbsp;&nbsp;&nbsp;Virek tada potrča, uz lepršanje dugačkog kaputa, niz zavojitu stazu sa zmijolikim klupama, i Bobi vide da ga tamo čeka još jedan beli krst, baš na mestu gde se staza gubila iz vida. Mora da ga je i Virek video; on vrisnu, a Baron Samedi, Gospodar Grobalja, loa čije kraljevstvo beše smrt, nadvi se nad Barselonom poput tamne, ledne kiše.
<BR>
<BR>&nbsp;&nbsp;&nbsp;&nbsp;&nbsp;"Šta sad ti 'oćeš? Ko si ti?" Glas je bio poznat, ženski. Nije bio Džekin.
<BR>&nbsp;&nbsp;&nbsp;&nbsp;&nbsp;"Bobi", reče on, sa talasima mraka u sebi, "Bobi..."
<BR>&nbsp;&nbsp;&nbsp;&nbsp;&nbsp;"Kako si dospeo ovamo?"
<BR>&nbsp;&nbsp;&nbsp;&nbsp;&nbsp;"Džemer. On zna. Njegov dek te je locirao kad si me zaledila." Upravo je video nešto, nešto ogromno... Nije mogao da se seti... "Poslao me Tarner. Konroj. Rek'o je kaži joj da je to Konrojevo maslo. Konroj je taj koga tražiš..." Slušao je svoj glas kao da pripada nekom drugom. Bio je negde, i vratio se, i sad je bio tu, sa kosturnom neonskom skicom Džejlin Slajd. U povratku je video tu džinovsku stvar, stvar koja ih je usisala, kako se menja i prestrojava, kako se obrću njeni gargantuanski blokovi, pretapaju, zauzimaju nove rasporede, potpuno preobražavajući obrise celine...
<BR>&nbsp;&nbsp;&nbsp;&nbsp;&nbsp;"Konroj", reče ona. Seksi skica se nasloni na video-prozor, odajući svojim linijama izvesnu iscrpljenost, zasićenost. "Tako sam i mislila." Video slika izbledi, zameni je snimak neke stare, kamene zgrade. "Park Avenija. On je tamo, sa svim tim Evropljanima, sprema neku novu svinjariju." Uzdahnu. "Misli da je bezbedan, znaš? Zgazio je Ramireza kao muvu, slagao me u lice, odleteo u Njujork na novi posao i sad misli da je bezbedan..." Lik se pokrenu, i slika se ponovo izmeni. Sada je na ekranu bilo lice plavokosog čoveka koga je Bobi video kako razgovara sa onim visokim tipom, na Džemerovom telefonu. Prikačila mu se na liniju, pomisli Bobi...
<BR>&nbsp;&nbsp;&nbsp;&nbsp;&nbsp;"Ili ne", reče Konroj, kada se uključio zvuk. "Bilo kako bilo, imamo je. Nema problema." Izgleda umorno, pomisli Bobi, ali vlada situacijom. Tvrd. Kao Tarner.
<BR>&nbsp;&nbsp;&nbsp;&nbsp;&nbsp;"Posmatrala sam te, Konroje", reče tiho Slajdova. "Moj dobar prijatelj Bani posmatrao te je za mene. Nisi jedini koji ne spava na Park Aveniji ove noći..."
<BR>&nbsp;&nbsp;&nbsp;&nbsp;&nbsp;"Ne", govorio je Konroj, "već sutra vam je možemo prebaciti u Stokholm. Apsolutno." Nasmešio se u kameru.
<BR>&nbsp;&nbsp;&nbsp;&nbsp;&nbsp;"Ubij ga, Bani", reče ona. "Sve ih pobij. Zbriši ceo prokleti sprat, i onaj ispod. Sada."
<BR>&nbsp;&nbsp;&nbsp;&nbsp;&nbsp;"Tako je", reče Konroj, a onda se nešto dogodi, nešto što potrese kameru, zamaglivši mu lik. "Šta je to?" upita, veoma izmenjenim glasom, i ekran se isprazni.
<BR>&nbsp;&nbsp;&nbsp;&nbsp;&nbsp;"Gori, mamicu ti jebem", reče ona.
<BR>&nbsp;&nbsp;&nbsp;&nbsp;&nbsp;A Bobija nešto povuče u mrak...
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
