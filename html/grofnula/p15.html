<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. KUTIJA
<P>&nbsp;&nbsp;&nbsp;&nbsp;&nbsp;Marli je sanjala Alena, sumrak u cvetnom polju, glava joj je bila u njegovom krilu, milovao joj je vrat, a onda ga je slomio. Ležala je bez pokreta, ali bila je svesna svega što joj je radio. Ljubio ju je svuda. Uzeo joj je novac i ključ od sobe. Zvezde su narasle ogromne, zakovane iznad osvetljenih polja, i još je osećala njegove ruke na vratu...
<BR>&nbsp;&nbsp;&nbsp;&nbsp;&nbsp;Probudila se u jutro koje je mirisalo na kafu i ugledala sunčeve svetlosti kako se šire preko knjiga na Andreinom stolu, čula Andrein umirujuće poznat jutarnji kašalj kada je zapalila prvu cigaretu na gorioniku štednjaka. Stresla je tamne boje sna sa sebe i uspravila se na Andreinom kauču, obgrlivši rukama tamnocrveni pokrivač na kolenima. Posle Gnasa, policije i novinara, nije ga više sanjala. A ako i jeste, pretpostavljala je da je nekako cenzurisala snove, brisala ih pre no što bi se probudila. Zadrhtala je, iako je jutro već bilo toplo, i pošla u kupatilo. Bilo joj je dosta snova o Alenu.
<BR>&nbsp;&nbsp;&nbsp;&nbsp;&nbsp;"Pako mi je rekao da je Alen bio naoružan kad smo se našli", kazala je kada joj je Andrea dodala emajliranu, plavu šolju sa kafom.
<BR>&nbsp;&nbsp;&nbsp;&nbsp;&nbsp;"Alen naoružan?" Andrea podeli omlet i istrese polovinu na Marlin tanjir. "Kakva bizarna pomisao. To bi bilo kao... kao kad naoružaš pingvina." Obe se nasmejaše. "Alen nije taj tip", reče Andrea. "Prosvirao bi sopstvenu nogu usred neke vatrene izjave o stanju u umetnosti i visini računa za večeru. Alen je težak serator, ali to nije ništa novo. Da sam na tvom mestu, više bih brinula o tom Paku. Koji razlog imaš da mu veruješ da radi za Vireka?"
<BR>&nbsp;&nbsp;&nbsp;&nbsp;&nbsp;"Videla sam ga. Bio je tamo, u Virekovom konstruktu."
<BR>&nbsp;&nbsp;&nbsp;&nbsp;&nbsp;"Videla si nešto... možda samo sliku, sliku deteta... koja samo podseća na njega."
<BR>&nbsp;&nbsp;&nbsp;&nbsp;&nbsp;Marli je posmatrala kako Andrea jede svoju polovinu omleta, dok se njena hladila na tanjiru. Kako da joj objasni osećaj koji je imala, izlazeći iz Luvra? Pouzdanost da je nešto okružuje i nadgleda, sa opuštenom delotvornošću, da je postala središnja tačka bar dela Virekovog carstva. "On je veoma bogat čovek", počela je.
<BR>&nbsp;&nbsp;&nbsp;&nbsp;&nbsp;"Virek?" Andrea odloži nož i viljušku na tanjir i uze kafu. "Rekla bih da jeste. Ako je verovati novinarima, on je bez pogovora najbogatiji pojedinac na svetu. Bogat kao neka zaibacu. Ali tu postoji kvaka: da li je on pojedinac? Onako kao što si ti, ili ja? Ne. 'Oćeš li ti da jedeš?"
<BR>&nbsp;&nbsp;&nbsp;&nbsp;&nbsp;Marli poče mehanički da seče i nabada zalogaje ohlađenog omleta, a Andrea nastavi: "Trebalo bi da pogledaš rukopis na kome radimo ovog meseca."
<BR>&nbsp;&nbsp;&nbsp;&nbsp;&nbsp;Marli upitno podiže obrve, žvaćući.
<BR>&nbsp;&nbsp;&nbsp;&nbsp;&nbsp;"Priča o industrijskim klanovima na visokoj orbiti. Napisao ju je čovek sa univerziteta u Nici. Pominje se i tvoj Virek, čini mi se; pomenut je kao protivprimer, ili tačnije kao neka vrsta paralelne evolucije. Tog tipa iz Nice zanima paradoks individualnog bogatstva u doba korporacija, to što još uopšte postoji. Mislim na veliko bogatstvo. Klanove na visokoj orbiti, svet poput Tezje-Ešpulovih, vidi kao poznu varijantu tradicionalnog modela plemstva, poznu zato što korporacijski model ne ostavlja mesta za plemstvo." Odložila je šolju na tanjir i odnela ga u sudoperu. "U stvari, sad kad sam počela da opisujem, i nije tako zanimljivo. Ima tu dosta beskrvnog teksta o prirodi Velikog Čoveka, velikim početnim slovima. Voli da upotrebljava velika slova. I nije bog zna kakav stilista." Odvrnula je slavine, i voda zašišta kroz filtere.
<BR>&nbsp;&nbsp;&nbsp;&nbsp;&nbsp;"Ali šta kaže o Vireku?"
<BR>&nbsp;&nbsp;&nbsp;&nbsp;&nbsp;"Ako sam dobro upamtila, a nisam sigurna da jesam, pominje da je Virek još veći promašaj nego industrijski klanovi na orbiti. Klanovi su generacijski nasledni, i obično je tu u znatnoj meri upletena medicina: kriogenizacija, genetska manipulacija, različiti metodi za usporavanje starenja. Smrt nekog pripadnika klana, čak i osnivača, obično ne dovodi klan u krizu, klan kao poslovnu organizaciju. Uvek ima ko da uskoči, neko ko čeka. Razlika između klana i korporacije, međutim, ogleda se u tome što u korporaciju ne moraš da uđeš brakom..."
<BR>&nbsp;&nbsp;&nbsp;&nbsp;&nbsp;"Ali oni potpisuju ugovore..."
<BR>&nbsp;&nbsp;&nbsp;&nbsp;&nbsp;Andrea slegnu ramenima. "To je nešto kao najam. Postoji razlika. To je, u stvari, poslovno osiguranje. Ali kad tvoj Herr Virek konačno umre, njegovi poslovni interesi izgubiće logični fokus. U toj tački, kaže naš čovek iz Nice, videćemo kako se Virek i Kompanija usitnjuju ili preobražavaju, s tim što ovo poslednje otvara prolaz za dolazak Štatijaznam Kompanije, prave multionacionalke, sedište Masovnog Čoveka, opet sa velikim početnim slovima." Očistila je tanjir, oprala ga, osušila i odložila na policu od borovine pored sudopere. "Kaže da je to šteta, na neki način, zato što je ostalo malo ljudi sposobnih da sagledaju kraj."
<BR>&nbsp;&nbsp;&nbsp;&nbsp;&nbsp;"Kraj?"
<BR>&nbsp;&nbsp;&nbsp;&nbsp;&nbsp;"Kraj gomile. Ti i ja smo izgubljene usred gomile. Ili sam bar ja, u svakom slučaju." Prešla je kuhinju i položila ruke na Marlina ramena. "Budi opezna u ovome. Jednim delom već si srećnija, ali sada vidim da sam možda ja izazvala sve to, kada sam pomogla da se nađeš na ručku sa onom svinjom, tvojim bivšim. Za ono posle nisam sigurna... Mislim da naša akademska teorija pada u vodu zbog očigledne činjenice da su Virek i njegova vrsta već podaleko od svega što je ljudsko. Savetujem ti da budeš oprezna..." Tada poljubi Marli u obraz i ode na posao pomoćnika urednika u popularno staromodnom zanatu štampanja knjiga.
<BR>
<BR>&nbsp;&nbsp;&nbsp;&nbsp;&nbsp;Provela je jutro u Andreinom stanu, pored Brauna, proučavajući holograme sedam umetničkih predmeta. Svaki je komad bio izuzetan na svoj način, ali se neprestano vraćala na kutiju koju joj je Virek prvo pokazao. Kada bih ovde imala original, pomislila je, i kad bih uklonila staklo i povadila predmete, jedan po jedan, šta bih dobila? Bezvredne starudije, prazan prostor, možda miris prašine.
<BR>&nbsp;&nbsp;&nbsp;&nbsp;&nbsp;Ispružila se na kauču, sa Braunom na stomaku, zureći u kutiju. Prizor je bio bolan. Činilo joj se da njeno ustrojstvo pobuđuje neko snažno osećanje u njoj, ali tom osećanju nedostajao je naziv. Prošla je rukama kroz sjajnu opsenu, dužinom šuplje ptičje kosti. Bila je sigurna da je Virek unajmio ornitologa da utvrdi kojoj ptici pripada ta kost. Pretpostavljala je da je moguće utvrditi, sa velikom pouzdanošću, vreme nastanka svakog predmeta. Svaka pločica holofilma sadržala je opširno obaveštenje o utvrđenom poreklu svakog komada, ali ona ih je zbog nečega svesno zanemarila. Ponekad je bilo najbolje, kad se nađeš pred zagonetkom umetnosti, da joj priđeš kao dete. Dete zapaža stvari koje su očigledne, odveć očigledne za uvežbano oko.
<BR>&nbsp;&nbsp;&nbsp;&nbsp;&nbsp;Spustila je Braun na niski sto pored kauča i otišla do Andreinog telefona, da pita za tačno vreme. U jedan treba da se nađe sa Pakom, da bi se dogovorili oko mehanizma plaćanja Alenu. Alen joj je rekao da će je pozvati kod Andree u tri. Kad je otkucala broj za tačno vreme, preko ekrana zatreperi automatski pregled satelitskih vesti: JAL šatl raspao se prilikom povratka u atmosferu iznad Indijskog okeana, inspektori iz Boston-Atlanta Metropoliten Osovine dolaze da ispitaju mesto surovog i na prvi pogled bezrazložnog bombardovanja u mirnom stambenom predgrađu Nju Džersija, milicija nadgleda evakuaciju južnog kvadranta Novog Bona, pošto su građevinski radnici pronašli dve neispaljene rakete iz doba rata za koje se veruje da nose biološko oružje, a izvori bliski vlastima u Arizoni odbijaju optužbe Meksika o eksploziji manje atomske ili nuklearne naprave blizu granice Sonore... Posmatrala je kako pregled teče iznova, kako simulacija šatla ponovo doživljava svoju ognjenu smrt. Zavrtela je glavom, i pritisnula dugme. Bilo je podne.
<BR>
<BR>&nbsp;&nbsp;&nbsp;&nbsp;&nbsp;Leto je bilo tu, nebo nad Parizom bilo je toplo i plavo, i ona se nasmešila na miris dobrog hleba i crnog duvana. Osećaj da je posmatraju sada je bio slabiji, dok je išla od metroa prema adresi koju joj je dao Pako. Fobur Sen Onore. Adresa joj je bila maglovito poznata. Neka galerija, pomislila je.
<BR>&nbsp;&nbsp;&nbsp;&nbsp;&nbsp;Tačno. 'Roberts'. Vlasnik je bio Amerikanac koji je vodio još tri galerije u Njujorku. Skupa, ali ne više toliko u modi. Pako je čekao pored ogromnog panela, prekrivenog, ispod debelog i neravnomernog nanosa laka, stotinama malih fotografija, od one vrste koja se mogla naći samo u nekim veoma starim automatima na železničkim i autobuskim stanicama. Činilo se da su sve bile snimci mladih devojaka. Mahinalno je pročitala ime autora i naziv dela: Čitaj nam iz knjige sa imenima mrtvih.
<BR>&nbsp;&nbsp;&nbsp;&nbsp;&nbsp;"Pretpostavljam da razumeš ovakve stvari", kiselo procedi Španac. Nosio je očigledno skupoceno plavo odelo skrojeno u pariskom poslovnom stilu, belu platnenu košulju i mašnu veoma engleskog izgleda, verovatno kupljenu kod Charveta. Nimalo nije podsećao na konobara. Preko ramena je prebacio italijansku torbu od crne, rebraste gume.
<BR>&nbsp;&nbsp;&nbsp;&nbsp;&nbsp;"Kako to misliš?" upitala je.
<BR>&nbsp;&nbsp;&nbsp;&nbsp;&nbsp;"Imena mrtvih", i pokaza glavom prema panelu. "Prodavala si stvari poput ovih."
<BR>&nbsp;&nbsp;&nbsp;&nbsp;&nbsp;"Šta tu ne razumeš?"
<BR>&nbsp;&nbsp;&nbsp;&nbsp;&nbsp;"Ponekad imam osećaj da je ovo, ova kultura, u stvari samo trik. Lukavstvo. Vidiš, celog života služim Senjora, u ovoj ili onoj ulozi. I ta služba nije bila bez zadovoljstava, trenutaka likovanja. Ali nikada kad bi me uključio u neki posao u vezi sa umetnošću. On je oličeno bogatstvo. Svet je prepun predmeta velike lepote. No, i pored toga, Senjor traga za..." Slegnuo je ramenima.
<BR>&nbsp;&nbsp;&nbsp;&nbsp;&nbsp;"Eto, bar znaš šta ti se dopada." Osmehnula mu se. "Zašto si odabrao ovu galeriju za naš sastanak?"
<BR>&nbsp;&nbsp;&nbsp;&nbsp;&nbsp;"Ovde je Senjorov agent kupio jednu od kutija. Nisi pročitala podatke koje smo ti dali u Briselu?"
<BR>&nbsp;&nbsp;&nbsp;&nbsp;&nbsp;"Ne", reče ona. "Ometaju mi intuiciju. Herr Virek plaća moju intuiciju."
<BR>&nbsp;&nbsp;&nbsp;&nbsp;&nbsp;Podigao je obrve. "Upoznaću te sa Pikarom, upravnikom. Možda će moći nekako da pomogne toj tvojoj intuiciji."
<BR>&nbsp;&nbsp;&nbsp;&nbsp;&nbsp;Poveo ju je preko odaje, pa kroz jedan prolaz. Prosedi, zdepasti Francuz u izlizanom, somotskom odelu govorio je u telefon. Opazila je nizove brojki i slova na ekranu telefona. Dnevni pregled njujorškog tržišta.
<BR>&nbsp;&nbsp;&nbsp;&nbsp;&nbsp;"A", reče čovek, "Estevez. Izvinite me. Odmah ću." Pokajnički se nasmešio i vratio se razgovoru. Marli je proučavala podatke. Poloku je opet pala cena. Ovo je bila strana umetnosti koju je najmanje razumela. Pikar, ako je ovo bio on, razgovarao je sa trgovcem u Njujorku, ugovarajući kupovinu izvesnog broja 'stavki', radova određenog umetnika. 'Stavka' se mogla tumačiti na više načina, zavisno od tehnike, ali je bilo gotovo sigurno da Pikar nikada neće videti dela koja je kupovao. Ako umetnik uživa dovoljan ugled, originali će vrlo verovatno biti sklonjeni u neki trezor, gde ih niko neće videti. Danima ili godinama kasnije, Pikar će možda pozvati telefonom i narediti trgovcu da proda.
<BR>&nbsp;&nbsp;&nbsp;&nbsp;&nbsp;Marlina galerija prodavala je originale. Bio je to posao sa malom zaradom, ali je posedovao izvestan tradicionalni šarm. Naravno, postojala je mogućnost da se nekom osmehne sreća. Bila je ubedila sebe da joj se sreća široko osmehnula kada je Alen uredio da lažni Kornel iskrsne kao senzacionalno otkriće. Kornel je imao svoje mesto na trgovčevoj tabeli, a njegove 'stavke' bile su veoma skupe.
<BR>&nbsp;&nbsp;&nbsp;&nbsp;&nbsp;"Pikare", reče Pako, kao da se obraća slugi, "ovo je Marli Kruškova. Senjor ju je angažovao u vezi sa onim kutijama čiji se autor ne zna. Mislim da ima nekoliko pitanja za vas."
<BR>&nbsp;&nbsp;&nbsp;&nbsp;&nbsp;"Očaran sam", reče Pikar i toplo se osmehnu, ali se njoj učini da mu je opazila blesak u smeđim očima. Verovatno je pokušao da poveže ime sa nekim srazmerno svežim skandalom.
<BR>&nbsp;&nbsp;&nbsp;&nbsp;&nbsp;"Koliko sam shvatila, vaša galerija je obavila tu kupoprodaju?"
<BR>&nbsp;&nbsp;&nbsp;&nbsp;&nbsp;"Da", reče Pikar. "Izložili smo delo u našim njujorškim prostorijama i dobili smo nekoliko ponuda. No, odlučili smo da ga prikažemo i Parizu" - sijao je od ponosa - "i vaš poslodavac je pokazao da je naša odluka bila opravdana. Kako je Herr Virek, Esteveze? Nismo ga videli nekoliko nedelja."
<BR>&nbsp;&nbsp;&nbsp;&nbsp;&nbsp;Marli hitro pogleda Paka, ali je njegovo tamno lice bilo neprobojno, potpuno staloženo.
<BR>&nbsp;&nbsp;&nbsp;&nbsp;&nbsp;"Senjor je vrlo dobro, rekao bih", odvrati.
<BR>&nbsp;&nbsp;&nbsp;&nbsp;&nbsp;"Odlično", reče Pikar, ponešto preterano susretljivo. Okrenuo se prema Marli. "Čudesan čovek. Legenda. Veliki pokrovitelj. Veliki znalac."
<BR>&nbsp;&nbsp;&nbsp;&nbsp;&nbsp;Marli se učini da je čula Pakov uzdah.
<BR>&nbsp;&nbsp;&nbsp;&nbsp;&nbsp;"Možete li mi reći, molim vas, gde je vaš njujorški ogranak našao delo o kome je reč?"
<BR>&nbsp;&nbsp;&nbsp;&nbsp;&nbsp;Pikar obesi usta. Pogleda Paka, pa opet Marli. "Ne znate? Nisu vam rekli?"
<BR>&nbsp;&nbsp;&nbsp;&nbsp;&nbsp;"Da li biste mi vi rekli, molim vas?"
<BR>&nbsp;&nbsp;&nbsp;&nbsp;&nbsp;"Ne mogu", reče Pikar, "žao mi je, ali ne mogu. Vidite, mi to ne znamo."
<BR>&nbsp;&nbsp;&nbsp;&nbsp;&nbsp;Marli je zurila u njega. "Oprostite, ali ne shvatam kako je moguće..."
<BR>&nbsp;&nbsp;&nbsp;&nbsp;&nbsp;"Nije čitala izveštaj, Pikare. Recite joj. Koristiće njenoj intuiciji, ako to čuje iz vaših usta."
<BR>&nbsp;&nbsp;&nbsp;&nbsp;&nbsp;Pikar uputi Paku začuđen pogled, a onda se sabra. "Svakako", reče. "Biće mi zadovoljstvo..."
<BR>
<BR>&nbsp;&nbsp;&nbsp;&nbsp;&nbsp;"Misliš da govori istinu?" upitala je Paka kada su izišli na Fobur Sen Onore i letnje sunce. U gomili je bilo puno japanskih turista.
<BR>&nbsp;&nbsp;&nbsp;&nbsp;&nbsp;"Lično sam otišao u Gradove", reče Pako, "i ispitao sve koji su bili uključeni u to. Roberts nije ostavio nikakav trag o kupovini, iako nije bio ništa tajnovitiji od drugih galerista."
<BR>&nbsp;&nbsp;&nbsp;&nbsp;&nbsp;"Njegova smrt zaista je bila nesrećan slučaj?"
<BR>&nbsp;&nbsp;&nbsp;&nbsp;&nbsp;Stavio je Poršeove naočari za sunce. "Bila je slučajna koliko takva pogibija obično jeste", reče. "Ne postoji način da saznamo kada i gde je nabavio delo. Otkrili smo ga ovde, pre osam meseci, i svaki pokušaj da se vratimo po tragu završavao se kod Robertsa, a Roberts je stradao godinu dana ranije. Pikar je propustio da ti kaže da je malo nedostajalo da izgube delo. Roberts ga je čuvao u svom letnjikovcu, zajedno sa još nekim komadima koje su njegovi naslednici smatrali za obične kuriozitete. Zamalo da sve zajedno bude prodato na licitaciji. Ponekad poželim da jeste."
<BR>&nbsp;&nbsp;&nbsp;&nbsp;&nbsp;"Kakvi su bili", upita ona, uhvativši korak s njim, "ti drugi predmeti?"
<BR>&nbsp;&nbsp;&nbsp;&nbsp;&nbsp;Osmehnuo se. "Misliš da im nismo ušli u trag, svakom ponaosob? Naravno da jesmo. Reč je bila..." - namrštio se, prenaglašavajući napor pamćenja - "o nekoliko sasvim prosečnih primeraka savremene naivne umetnosti..."
<BR>&nbsp;&nbsp;&nbsp;&nbsp;&nbsp;"Da li se Roberts zanimao za tu vrstu?"
<BR>&nbsp;&nbsp;&nbsp;&nbsp;&nbsp;"Ne", reče on, "ali znamo da je otprilike godinu dana pre smrti podneo molbu za prijem u članstvo u Institut de l'Art Brut, ovde u Parizu, i postarao se da postane pokrovitelj Ešmanove Zbirke u Hamburgu."
<BR>&nbsp;&nbsp;&nbsp;&nbsp;&nbsp;Marli klimnu glavom. Ešmanova Zbirka okupljala je isključivo dela duševno poremećenih autora.
<BR>&nbsp;&nbsp;&nbsp;&nbsp;&nbsp;"U razumnoj meri smo sigurni", nastavi Pako, prihvativši je za lakat i povevši za ugao, u pobočnu ulicu, "da nije ni pokušao da iskoristi izvore obeju ustanova, osim ako nije angažovao posrednika, za šta mislimo da je malo verovatno. Naravno, Senjor je uposlio nekoliko desetina stručnjaka da prouče te izvore. Ali bez učinka..."
<BR>&nbsp;&nbsp;&nbsp;&nbsp;&nbsp;"Kaži mi", reče ona, "otkud Pikaru ideja da je nedavno video Herr Vireka? Kako je to moguće?"
<BR>&nbsp;&nbsp;&nbsp;&nbsp;&nbsp;"Senjor je bogat. Senjor se pojavljuje u mnogo različitih vidova."
<BR>&nbsp;&nbsp;&nbsp;&nbsp;&nbsp;Uveo ju je u hromiranu odaju veličine ambara, svetlucavu od ogledala i boca i arkadnih igara. Ogledala su stvarala privid ogromnosti prostorije; u njenom dnu videla je odraz pločnika, nogu prolaznika, odblesak sunca sa radkapne automobila. Pako klimnu glavom čoveku pospanog izgleda iza šanka i uze je za ruku, povevši je između gusto poređanih, okruglih, plastičnih stolova.
<BR>&nbsp;&nbsp;&nbsp;&nbsp;&nbsp;"Ovde možeš da sačekaš Alenov poziv", reče on. "Uredili smo da bude preusmeren iz stana tvoje prijateljice." Izvukao joj je stolicu, automatskim gestom profesionalne ljubaznosti, zbog koga se zapitala da nije nekada zaista bio konobar. Spustila je tašnu na sto.
<BR>&nbsp;&nbsp;&nbsp;&nbsp;&nbsp;"Ali uvideće da nisam kod kuće", reče ona. "Ako isključim sliku, postaće sumnjičav."
<BR>&nbsp;&nbsp;&nbsp;&nbsp;&nbsp;"Neće uvideti. Napravili smo digitalnu sliku tvog lica i odgovarajuću pozadinu. Udesićemo da se pojavi na ovom telefonu." Izvadio je iz kese elegantni modularni uređaj i postavio ga ispred nje. Na vrhu sprave razmota se ekran od polikarbonskih vlakana, tanak kao papir, i odmah se ukruti. Jednom je posmatrala rađanje leptira i preobražaj njegovih vlažnih krila. "Kako je to postignuto?" upita ona, oprezno dodirnuvši ekran. Bio je tvrd poput lista čelika.
<BR>&nbsp;&nbsp;&nbsp;&nbsp;&nbsp;"Jedna od novih varijanti polikarbona", reče on, "novi Maasov proizvod..."
<BR>&nbsp;&nbsp;&nbsp;&nbsp;&nbsp;Telefon tiho zaprede. Podesio mu je položaj ispred nje, stao sa druge strane stola, a onda rekao: "Tvoj poziv. Zapamti, kod kuće si!" Pruži ruku i dodirnu dugme sa slojem titanijuma.
<BR>&nbsp;&nbsp;&nbsp;&nbsp;&nbsp;Alenovo lice i ramena ispuniše ekran. Slika je imala zamućen, slabo osvetljen izgled javne govornice. "Dobro veče, draga."
<BR>&nbsp;&nbsp;&nbsp;&nbsp;&nbsp;"Zdravo, Alene."
<BR>&nbsp;&nbsp;&nbsp;&nbsp;&nbsp;"Kako si, Marli? Verujem da imaš novac o kome smo govorili?" Videla je da nosi neku tamnu jaknu, ali su pojedinosti bile nejasne. "Tvoja cimerka mogla bi malo da se pozabavi spremanjem stana", reče on; učinilo joj se da joj viri preko ramena.
<BR>&nbsp;&nbsp;&nbsp;&nbsp;&nbsp;"Ti nikada u životu nisi čistio sobu", reče ona.
<BR>&nbsp;&nbsp;&nbsp;&nbsp;&nbsp;Slegnuo je ramenima, osmehnuvši se. "Svako ima nešto u čemu je dobar", reče. "Jesi li nabavila novac, Marli?"
<BR>&nbsp;&nbsp;&nbsp;&nbsp;&nbsp;Pogledala je prema Paku, koji klimnu glavom. "Da", reče, "naravno."
<BR>&nbsp;&nbsp;&nbsp;&nbsp;&nbsp;"Divno, Marli. Sjajno. Postoji samo jedan mali problem." Još se smešio.
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Moj izvor udvostručio je cenu. Stoga sam morao i ja."
<BR>&nbsp;&nbsp;&nbsp;&nbsp;&nbsp;Pako klimnu glavom. I on se smešio.
<BR>&nbsp;&nbsp;&nbsp;&nbsp;&nbsp;"U redu. Naravno, moraću da pitam..." Bilo joj je muka od njega. Poželela je da prekine vezu.
<BR>&nbsp;&nbsp;&nbsp;&nbsp;&nbsp;"A oni će, naravno, pristati."
<BR>&nbsp;&nbsp;&nbsp;&nbsp;&nbsp;"Dobro, gde ćemo se onda naći?"
<BR>&nbsp;&nbsp;&nbsp;&nbsp;&nbsp;"Pozvaću ponovo u pet", reče on. Slika se skupi u tačku plavo-zelene boje, a onda i tačka nestade.
<BR>&nbsp;&nbsp;&nbsp;&nbsp;&nbsp;"Izgledaš umorno", reče Pako, pošto je spustio ekran i vratio telefon u kesu. "Kao da si ostarila od razgovora s njim."
<BR>&nbsp;&nbsp;&nbsp;&nbsp;&nbsp;"Je li?" Odnekud joj se ukazao panel kod 'Robertsa', sa svim onim licima. Čitaj nam iz knjige sa imenima mrtvih. Sve same Marli, pomislila je, sve one devojke koje su bile ja u dugom dobu moje mladosti.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
