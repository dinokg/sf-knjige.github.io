<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. VEVERIČINA ŠUMA
<P>&nbsp;&nbsp;&nbsp;&nbsp;&nbsp;Avion se zaustavio blizu neke tekuće vode. Tarner je slušao zvuk, okrećući se, u groznici ili snu, u g-mreži, vodu na kamenu, jednu od najstarijih pesama. Avion je bio pametan, pametan kao bilo koji pas, sa ugrađenim nagonom skrivanja. Osećao ga je kako se ljulja na stajnom trapu, negde u grozničavoj noći, i puzi napred, dok mu grančice grebu i šušte po tamnoj kupoli kabine. Avion se zavukao u duboku, zelenu senku i kleknuo, a letni okvir je zavijao i krckao dok se slegao uz ilovaču i granit kao raža na pesak. Mimetički polikarbon kojim su mu bila obložena krila i trup osuo se mrljama i potamneo, preuzimajući boje i izgled mesečinom išaranog kamena i šumskog tla. Konačno se umirio, i jedini zvuk bio je šum vode u koritu potoka...
<BR>
<BR>&nbsp;&nbsp;&nbsp;&nbsp;&nbsp;Probudio se poput mašine, otvorivši oči, uključivši sliku, crveni blesak Linčove smrti iza usmerenog nišana Smit i Vesona. Luk krova kabine iznad njega imao je čipku od mimetičkih podražaja lišća i grana. Bleda zora i zvuk tekuće vode. Još je nosio Oukijevu plavu, radnu košulju. Sada je oštro zaudarala na znoj, a dan ranije otrgnuo je rukave. Pištolj mu je ležao između nogu, cevi uperene u crnu ručicu upravljača mlaznjaka. G-mreža bila je mlitav čvor oko njegovih bokova i ramena. Izvio se i ugledao devojku, ovalno lice i smeđ, osušen potočić krvi ispod nozdrve. Još je bila bez svesti, znojava, nešto razmaknutih usana, kao u lutke.
<BR>&nbsp;&nbsp;&nbsp;&nbsp;&nbsp;"Gde se nalazimo?"
<BR>&nbsp;&nbsp;&nbsp;&nbsp;&nbsp;"Petnaest metara južno-jugoistočno od ciljnih koordinata koje ste dali", reče avion. "Ponovo ste izgubili svest. Opredelio sam se da nas sakrijem."
<BR>&nbsp;&nbsp;&nbsp;&nbsp;&nbsp;Pružio je ruku iza sebe i izvadio utikač interfejsa, prekidajući vezu sa avionom. Tupo je kružio pogledom po kabini sve dok nije našao ručne komande za otvaranje kupole. Uzdahnula je na servo-motorima, usput menjajući izgled polikarbonskog veza od lišća. Prebacio je nogu preko ivice i pogledao svoju šaku na spoju kabine i spoljne školjke aviona. Polikarbon je podražavao sive tonove obližnje stene; dok ga je posmatrao, počeo je da slika mrlju veličine šake u boji njegovog dlana. Prebacio je i drugu nogu, zaboravivši revolver na sedištu, i kliznuo na zemlju, u visoku, meku travu. Onda je ponovo zaspao, sa čelom na travi, i sanjao tekuću vodu.
<BR>&nbsp;&nbsp;&nbsp;&nbsp;&nbsp;Kada se probudio, zatekao se kako puzi na rukama i kolenima kroz nisko granje otežalo od rose. Konačno je izbio na čistinu i prevalio se napred i na leđa, ruku raširenih kao da se zbog nečega predaje. Visoko nad njim, nešto malo i sivo odbaci se sa grane, uhvati se za drugu, zaljulja se jedan tren na njoj, a zatim pohita dalje, izvan njegovog vidokruga.
<BR>&nbsp;&nbsp;&nbsp;&nbsp;&nbsp;Lezi mirno, začu glas kako mu govori, godinama udaljen. Samo lezi i opusti se i uskoro će zaboraviti na tebe, zaboraviće zbog sivila svitanja i zbog rose. Izišle su da traže hranu, da traže hranu i da se igraju, a njihovi mozgovi ne mogu da zapamte dve poruke, ne zadugo. I on je ležao na leđima, pored svoga brata, sa vinčesterkom u najlonskom kućištu, udišući miris novog mesinga i ulja za puške, miris logorske vatre u svojoj kosi. A brat mu je uvek bio u pravu, za veverice. Došle su. Zaboravile su jasan znak smrti ispod njih u zakrpljenom džinsu i plavom čeliku; došle su, trčeći po granama, zastajući da onjuše zoru, Tarnereova dvadeset dvojka je prasnula, i mlitavo telašce skotrljalo se sa visine. Ostale su se razbežale, nestajući, a Tarner je prepustio pušku bratu. Ponovo su čekali, čekali da ih veverice zaborave.
<BR>&nbsp;&nbsp;&nbsp;&nbsp;&nbsp;"Vi ste kao ja", reče Tarner vevericama, izranjajući iz sna. Jedna od njih iznenada sede na debeli rep i pogleda ga pravo u oči. "Uvek se vraćam." Veverica odskakuta dalje. "Kada sam pobegao od Holanđanina, bio je to, u stvari, povratak. Kada sam odleteo u Meksiko, opet isto. I još jednom, kada sam ubio Linča."
<BR>&nbsp;&nbsp;&nbsp;&nbsp;&nbsp;Dugo je tako ležao, posmatrajući veverice, dok se šuma budila i jutro postajalo toplije oko njega. Preletela ga je vrana, zaokrećući, kočeći perjem raširenim poput crnih, mehaničkih prstiju. Svratila je da proveri da li je mrtav.
<BR>&nbsp;&nbsp;&nbsp;&nbsp;&nbsp;Nacerio se vrani, a ova zalupa krilima i odlete.
<BR>&nbsp;&nbsp;&nbsp;&nbsp;&nbsp;Još nije.
<BR>
<BR>&nbsp;&nbsp;&nbsp;&nbsp;&nbsp;Ponovo je otpuzao pod nadneto granje i našao je kako sedi u kabini. Nosila je preveliku belu majicu presečenu ukoso MAAS-NEOTEK logoom. Majica je spreda bila išarana prugama sveže krvi. Ponovo je krvarila iz nosa. Sjajne, plave oči, zamućene i izgubljene, u crno-žutim izubijanim dupljama, nalik na egzotičnu šminku.
<BR>&nbsp;&nbsp;&nbsp;&nbsp;&nbsp;Mlada, zaključio je, veoma je mlada.
<BR>&nbsp;&nbsp;&nbsp;&nbsp;&nbsp;"Ti si Mičelova kćerka", reče, prisetivši se imena iz dosjea biosofta. "Anđela."
<BR>&nbsp;&nbsp;&nbsp;&nbsp;&nbsp;"Endži", reče ona, automatski. "A ko si ti? Krvarim." Pokazala je krvavi karanfil zgužvane maramice.
<BR>&nbsp;&nbsp;&nbsp;&nbsp;&nbsp;"Tarner. Očekivao sam tvog oca." Setio se revolvera, opazivši da joj je druga ruka izvan vidokruga, ispod ivice kabine. "Znaš li gde je?"
<BR>&nbsp;&nbsp;&nbsp;&nbsp;&nbsp;"Tamo, u mesi. Mislio je da će moći da razgovara s njima, da im objasni. Zato što im je potreban."
<BR>&nbsp;&nbsp;&nbsp;&nbsp;&nbsp;"Sa kojim to njima?"
<BR>&nbsp;&nbsp;&nbsp;&nbsp;&nbsp;"Sa Maasom. Odborom. Nemaju računa da mu naude. Zar ne?"
<BR>&nbsp;&nbsp;&nbsp;&nbsp;&nbsp;"Zašto bi to učinili?" Još jedan korak napred.
<BR>&nbsp;&nbsp;&nbsp;&nbsp;&nbsp;Obrisala je nos crvenom maramicom. "Zato što me je poslao napolje. Zato što je znao da hoće da mi naude, možda i ubiju. Zbog snova."
<BR>&nbsp;&nbsp;&nbsp;&nbsp;&nbsp;"Snova?"
<BR>&nbsp;&nbsp;&nbsp;&nbsp;&nbsp;"Misliš da će ga povrediti?"
<BR>&nbsp;&nbsp;&nbsp;&nbsp;&nbsp;"Ma ne, ne bi oni to. Popeću se kod tebe. Može?"
<BR>&nbsp;&nbsp;&nbsp;&nbsp;&nbsp;Klimnula je glavom. Morao je da pređe rukama preko školjke da bi našao plitke, udubljene rukohvate; mimetička obloga pokazivala je lišće i mahovinu, grančice... A onda se našao gore, kod nje, i ugledao revolver pored njene patike. "Ali zar nije trebalo i sam da pođe? Očekivao sam ga, mislim tvog oca."
<BR>&nbsp;&nbsp;&nbsp;&nbsp;&nbsp;"Ne. Nismo to planirali. Imali smo samo jedan avion. Zar vam nije rekao?" Počela je da se trese. "Zar vam ništa nije rekao?"
<BR>&nbsp;&nbsp;&nbsp;&nbsp;&nbsp;"Dovoljno", reče on, spustivši ruku na njeno rame, "rekao nam je koliko je bilo potrebno. Sve će biti u redu..." Prebacio je noge unutra, povio se, pomerio Smit i Veson dalje od njene noge i pronašao kabl interfejsa. Sa rukom na njenom ramenu, podigao ga je i ubacio na mesto iza uha.
<BR>&nbsp;&nbsp;&nbsp;&nbsp;&nbsp;"Daj mi proceduru za brisanje svega što si snimio u poslednjih četrdeset osam sati", reče. "Hoću da obrišeš kurs za Meksiko Siti, let od obale ovamo, sve..."
<BR>&nbsp;&nbsp;&nbsp;&nbsp;&nbsp;"Ne postoji unesen plan za Meksiko Siti", reče glas, direktan nervni audio signal.
<BR>&nbsp;&nbsp;&nbsp;&nbsp;&nbsp;Tarner se zagleda u devojku, protrlja vilicu.
<BR>&nbsp;&nbsp;&nbsp;&nbsp;&nbsp;"Kuda idemo?"
<BR>&nbsp;&nbsp;&nbsp;&nbsp;&nbsp;"U Bogotu", i mlaznjak navede koordinate za sletanje koje se nije dogodilo.
<BR>&nbsp;&nbsp;&nbsp;&nbsp;&nbsp;Ona zatrepta prema njemu, kapcima modrim poput okolne kože. "Kome to govoriš?"
<BR>&nbsp;&nbsp;&nbsp;&nbsp;&nbsp;"Avionu. Da li ti je Mičel rekao kuda ćeš ići?"
<BR>&nbsp;&nbsp;&nbsp;&nbsp;&nbsp;"U Japan..."
<BR>&nbsp;&nbsp;&nbsp;&nbsp;&nbsp;"Znaš nekoga u Bogoti? Gde ti je majka?"
<BR>&nbsp;&nbsp;&nbsp;&nbsp;&nbsp;"Ne. Mislim da je u Berlinu. Malo znam o njoj."
<BR>
<BR>&nbsp;&nbsp;&nbsp;&nbsp;&nbsp;Obrisao je banke podataka u avionu, poništivši Konrojev program, ono što se nalazilo tamo: dolazak iz Kalifornije, podaci o odredištu, plan leta koji bi ih odveo do piste udaljene tri stotine kilometara od urbanog jezgra Bogote...
<BR>&nbsp;&nbsp;&nbsp;&nbsp;&nbsp;Neko će već naći avion. Pomislio je na Maasov orbitalni sistem osmatranja i pitao se da li su sistemi ometanja i izbegavanja, čije je aktiviranje naredio avionu, bili od ikakve koristi. Mogao je da ponudi avion Rudiju, ali je sumnjao da će Rudi pristati da bude umešan. Kad je to bilo u pitanju, već samo pojavljivanje na imanju, sa Mičelovom kćerkom, uvaliće Rudija do guše. Ali nije imao kuda da ide, ne za stvari koje su mu sada bile potrebne.
<BR>&nbsp;&nbsp;&nbsp;&nbsp;&nbsp;Bio je to hod od četiri sata, duž poluzaboravljenih staza i niz krivudavi asfaltni drum sa dve trake, obrastao korovom. Činilo mu se da je drveće drugačije, a onda se setio koliko mora da je poraslo za sve te godine. U pravilnim razmacima prolazili su pored patrljaka drvenih stubova koji su nekada nosili telefonske kablove, a sada bili obrasli dračom i orlovim noktima. Kablovi su odavno bili prerađeni u gorivo. Pčele su skupljale med u procvaloj travi pored puta...
<BR>&nbsp;&nbsp;&nbsp;&nbsp;&nbsp;"Ima li hrane tamo kuda idemo?" upita devojka, vukući đonove belih patika po izlokanom asfaltu.
<BR>&nbsp;&nbsp;&nbsp;&nbsp;&nbsp;"Naravno", reče Tarner, "kol'ko hoćeš."
<BR>&nbsp;&nbsp;&nbsp;&nbsp;&nbsp;"Sad bih više volela malo vode." Sklonila je slepljen pramen smeđe kose sa potamnelog obraza. Primetio je da je počela da šepa i da se mršti svaki put kada stane na desnu nogu.
<BR>&nbsp;&nbsp;&nbsp;&nbsp;&nbsp;"Šta ti je s nogom?"
<BR>&nbsp;&nbsp;&nbsp;&nbsp;&nbsp;"Nešto sa zglobom, mislim od onda kada sam prevrnula 'laku." Iskrivila je lice, ali je nastavila da hoda.
<BR>&nbsp;&nbsp;&nbsp;&nbsp;&nbsp;"Da se odmorimo."
<BR>&nbsp;&nbsp;&nbsp;&nbsp;&nbsp;"Neću. Htela bih da stignemo tamo, da stignemo bilo gde."
<BR>&nbsp;&nbsp;&nbsp;&nbsp;&nbsp;"Odmor", reče on, uhvativši je za ruku, i povede je sa puta. Napravila je grimasu, ali je sela pokraj njega, pažljivo ispruživši desnu nogu ispred sebe.
<BR>&nbsp;&nbsp;&nbsp;&nbsp;&nbsp;"Veliki pištolj", reče. Već je bilo toplo, pretoplo za jaknu. Zakopčao je futrolu preko golih leđa, obukavši otkopčanu košulju preko nje, izvučenih krajeva, koji su lepršali na vetru. "Zašto burence tu dole izgleda kao kobrina glava?"
<BR>&nbsp;&nbsp;&nbsp;&nbsp;&nbsp;"To je nišanska sprava, za noćnu borbu." Nagnuo se napred da pogleda njen članak. Sada je brzo oticao. "Ne znam koliko ćeš dugo moći da hodaš na tome", reče on.
<BR>&nbsp;&nbsp;&nbsp;&nbsp;&nbsp;"Često si se borio, noću? Pištoljima?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Nije mi baš jasno čime se baviš."
<BR>&nbsp;&nbsp;&nbsp;&nbsp;&nbsp;Pogledao ju je. "Ponekad ni sam ne razumem, naročito u poslednje vreme. Trebalo je da dočekam tvog oca. Hteo je da promeni kompaniju, da radi za nekog drugog. Oni za koje je trebalo da radi unajmili su mene i još neke ljude kao osiguranje da će se osloboditi starog ugovora."
<BR>&nbsp;&nbsp;&nbsp;&nbsp;&nbsp;"Ali nije bilo načina da se oslobodi ugovora", reče ona. "Bar ne zakonski."
<BR>&nbsp;&nbsp;&nbsp;&nbsp;&nbsp;"Tako je." Odvezao je čvor, razlabavio pertle na patiki. "Ne zakonski."
<BR>&nbsp;&nbsp;&nbsp;&nbsp;&nbsp;"Oh. Znači, to je tvoj posao?"
<BR>&nbsp;&nbsp;&nbsp;&nbsp;&nbsp;"Da." Skinuo joj je patiku. Bez čarapa. Članak joj je gadno otekao. "Iščašila si je."
<BR>&nbsp;&nbsp;&nbsp;&nbsp;&nbsp;"Šta je sa onim drugim ljudima? Bilo ih je još, tamo, u onoj ruševini? Neko je pucao, i one svetleće rakete..."
<BR>&nbsp;&nbsp;&nbsp;&nbsp;&nbsp;"Teško je reći ko je pucao", reče on, "ali rakete nisu bile naše. Možda je to bilo Maasovo obezbeđenje, u poteri za tobom. Zar si mislila da ćeš se tako lako izvući?"
<BR>&nbsp;&nbsp;&nbsp;&nbsp;&nbsp;"Sve sam uradila kako mi je Kris rekao", reče ona. "Kris je moj otac."
<BR>&nbsp;&nbsp;&nbsp;&nbsp;&nbsp;"Znam. Mislim da ću morati da te nosim ostatak puta."
<BR>&nbsp;&nbsp;&nbsp;&nbsp;&nbsp;"Ali šta će biti sa tvojim drugovima?"
<BR>&nbsp;&nbsp;&nbsp;&nbsp;&nbsp;"Kojim drugovima?"
<BR>&nbsp;&nbsp;&nbsp;&nbsp;&nbsp;"Tamo, u Arizoni."
<BR>&nbsp;&nbsp;&nbsp;&nbsp;&nbsp;"A, da. Pa", on obrisa nadlanicom znoj sa čela, "nisam siguran. Zaista ne znam."
<BR>&nbsp;&nbsp;&nbsp;&nbsp;&nbsp;Opet je video pobelelo nebo, blesak energije, jači od sunca. Ali avion je rekao da nije bilo elektromagnetskog talasa...
<BR>&nbsp;&nbsp;&nbsp;&nbsp;&nbsp;Prvi od Rudijevih poboljšanih pasa primetio ih je petnaest minuta pošto su nastavili put, Endži jašući na Tarnerovim leđima, obgrlivši ga oko ramena, sa mršavim butinama ispod njegovih mišica, prstiju prepletenih na njegovim grudima. Imala je miris deteta iz otmenih predgrađa. Neki diskretan biljni sapun ili šampon. Pomislivši to, zapitao se na šta on mora da miriše njoj. Rudi ima kupatilo...
<BR>&nbsp;&nbsp;&nbsp;&nbsp;&nbsp;"Oh, sranje, šta je ono?" Ukočila mu se na leđima, pokazavši prstom.
<BR>&nbsp;&nbsp;&nbsp;&nbsp;&nbsp;Vitak, sivi lovački pas posmatrao ih je sa vrha visokog obronka od ilovače na zavoju puta, uske glave prekrivene i oslepljene crnom kapuljačom načičkanom senzorima. Dahtao je, isplaženog jezika, i polako pomerao glavu sa jedne na drugu stranu.
<BR>&nbsp;&nbsp;&nbsp;&nbsp;&nbsp;"U redu je", reče Tarner. "Pas čuvar. Pripada mom prijatelju."
<BR>
<BR>&nbsp;&nbsp;&nbsp;&nbsp;&nbsp;Kuća je bila narasla, dobila krila i radionice, ali Rudi nikad nije obojio oguljeno daščano pročelje prvobitne građevine. Dok je Tarner bio odsutan, Rudi je podigao žičanu ogradu oko svoje zbirke vozila, ali kapija je bila otvorena kada su stigli, šarki obraslih ladoležom i rđom. Tarner je znao da onu pravu zaštitu predstavljaju neke druge stvari. Četiri usavršena psa kaskali su za njim dok se uspinjao šljunčanom stazom, sa besvesnom Endžinom glavom na ramenu, još obgrljen njenim rukama.
<BR>&nbsp;&nbsp;&nbsp;&nbsp;&nbsp;Rudi je čekao na prednjem tremu, u starom, belom šortsu i mornaričkoj majici, u čijem se jedinom džepu nalazilo najmanje deset različitih olovaka. Pogledao ih je i podigao zelenu limenku holandskog piva u znak pozdrava. Iza njega, iz kuhinje iziđe plavuša u izbledeloj vojničkoj košulji, sa hromiranom špatulom u ruci; kosa joj je bila kratko podšišana, začešljana uvis i unazad na način koji podseti Tarnera na korejansku medicinarku u Hosakinoj čauri, na zapaljenu čauru, na Veberovu, na pobelelo nebo... Ljuljao se tamo, na Rudijevom šljunčanom putu, raskrečenih nogu pod devojčinom težinom, golih prsa ispruganih potočićima znoja na prašini iz ruševine onog centra u Arizoni, i posmatrao Rudija i plavušu.
<BR>&nbsp;&nbsp;&nbsp;&nbsp;&nbsp;"Spremili smo vam doručak", reče Rudi. "Kada ste se pojavili na monitorima pasa, pomislili smo da biste mogli biti gladni." Glas mu je bio oprezno neutralan.
<BR>&nbsp;&nbsp;&nbsp;&nbsp;&nbsp;Devojka zastenja.
<BR>&nbsp;&nbsp;&nbsp;&nbsp;&nbsp;"Dobro ste uradili", reče Tarner. "Devojka je povredila članak, Rudi. Treba to da pogledamo. A imam još o nečemu da porazgovaram s tobom."
<BR>&nbsp;&nbsp;&nbsp;&nbsp;&nbsp;"Malo je premlada za tebe, rek'o bih", reče Rudi i otpi pivo.
<BR>&nbsp;&nbsp;&nbsp;&nbsp;&nbsp;"Odjebi, Rudi", reče žena pored njega, "zar ne vidiš da je povređena? Donesi je ovamo", obrati se Tarneru i uđe na kuhinjska vrata.
<BR>&nbsp;&nbsp;&nbsp;&nbsp;&nbsp;"Izgledaš drugačije", reče Rudi, zagledajući ga, i Tarner vide da je pijan. "Isti, ali drugačiji."
<BR>&nbsp;&nbsp;&nbsp;&nbsp;&nbsp;"Ide vreme", reče Tarner, pošavši prema drvenim stepenicama.
<BR>&nbsp;&nbsp;&nbsp;&nbsp;&nbsp;"Jesi li operisao lice ili tako nešto?"
<BR>&nbsp;&nbsp;&nbsp;&nbsp;&nbsp;"Rekonstrukcija. Morali su da ga obnove na osnovu snimka." Pošao je uz stepenice, probadan bolom u slabinama pri svakom pokretu.
<BR>&nbsp;&nbsp;&nbsp;&nbsp;&nbsp;"Nije loše", reče Rudi, "gotovo da nisam primetio." Podrignuo je. Bio je niži od Tarnera i sklon debljanju, ali su imali istu smeđu kosu i veoma slične crte lica.
<BR>&nbsp;&nbsp;&nbsp;&nbsp;&nbsp;Kada su im se oči našle na istoj visini, Tarnere zastade na stepenicama. "Još se baviš svačim pomalo, Rudi? Treba mi sken za ovu malu. I još neke druge stvari."
<BR>&nbsp;&nbsp;&nbsp;&nbsp;&nbsp;"Pa", reče njegov brat, "videćemo šta možemo da učinimo. Čuli smo nešto, sinoć. K'o da je neko probio zvučni zid. Ima li to neke veze sa tobom?"
<BR>&nbsp;&nbsp;&nbsp;&nbsp;&nbsp;"Aha. Tamo u veveričinoj šumi leži mlaznjak, ali dobro je sakriven."
<BR>&nbsp;&nbsp;&nbsp;&nbsp;&nbsp;Rudi uzdahnu. "Isuse... Dobro, donesi je ovamo..."
<BR>
<BR>&nbsp;&nbsp;&nbsp;&nbsp;&nbsp;Godine koje je Rudi proveo u kući ogolele su je od većine stvari kojih bi se Tarner sećao, i nešto u njemu bilo je maglovito zahvalno zbog toga. Posmatrao je plavušu kako razbija jaja u čeličnu posudu, tamnonarandžasta žumanca domaćih kokošaka; Rudi je držao kokoške. "Ja sam Seli", reče ona, mućkajući jaja viljuškom.
<BR>&nbsp;&nbsp;&nbsp;&nbsp;&nbsp;"Tarner."
<BR>&nbsp;&nbsp;&nbsp;&nbsp;&nbsp;"I on te samo tako zove", reče ona. "Retko te je pominjao."
<BR>&nbsp;&nbsp;&nbsp;&nbsp;&nbsp;"Nismo baš bili u vezi. Možda bi trebalo da odem gore da mu pomognem."
<BR>&nbsp;&nbsp;&nbsp;&nbsp;&nbsp;"Sedi tu. Tvoja mala je sigurna sa Rudijem. Ima nežnu ruku."
<BR>&nbsp;&nbsp;&nbsp;&nbsp;&nbsp;"Čak i kad je nalizan?"
<BR>&nbsp;&nbsp;&nbsp;&nbsp;&nbsp;"Polunalizan. Dobro, neće je operisati, samo će joj staviti derme i povezati članak." Izdrobila je suve tortilje u tiganj, preko vrelog maslaca, i nasula preko svega jaja. "Šta vam se dogodilo sa očima, Tarnere? I tebi i njoj..." Mešala je hromiranom lopaticom smešu u tiganju, posipajući je salsom iz plastične tube.
<BR>&nbsp;&nbsp;&nbsp;&nbsp;&nbsp;"Gravitaciona sila. Morali smo da uzletimo na brzinu."
<BR>&nbsp;&nbsp;&nbsp;&nbsp;&nbsp;"Tako je povredila članak?"
<BR>&nbsp;&nbsp;&nbsp;&nbsp;&nbsp;"Možda. Ne znam."
<BR>&nbsp;&nbsp;&nbsp;&nbsp;&nbsp;"Sad te traže? Ili nju?" Dok ju je posmatrao zaposlenu vađenjem tanjira iz kredenca iznad sudopere, jeftin smeđi furnir vrata kredenca pokrenu u njemu iznenadan talas nostalgije, njene mrke ruke postadoše majčine...
<BR>&nbsp;&nbsp;&nbsp;&nbsp;&nbsp;"Verovatno", reče on. "Ne znam šta je sve u igri, za sad."
<BR>&nbsp;&nbsp;&nbsp;&nbsp;&nbsp;"Pojedi ovo." Prebacila je kajganu na beli tanjir, potražila mu viljušku. "Rudi se boji ljudi koji bi mogli da budu poslati za tobom."
<BR>&nbsp;&nbsp;&nbsp;&nbsp;&nbsp;Privukao je tanjir, uzeo viljušku. Jaja su se pušila. "I ja."
<BR>
<BR>&nbsp;&nbsp;&nbsp;&nbsp;&nbsp;"Donela sam ti nešto odeće", reče Seli, kroz šum vode u tuš-kabini. "Ostavio je neki Rudijev prijatelj, trebalo bi da ti odgovara..." Tuš je radio na načelu sile teže, sa kišnicom u rezervoaru na krovu i debelom, belom filterskom jedinicom pričvršćenom na cev iznad glave tuša. Tarner isturi glavu između zaparenih plastičnih zavesa, žmirkajući. "Hvala."
<BR>&nbsp;&nbsp;&nbsp;&nbsp;&nbsp;"Devojka se onesvestila", reče ona. "Rudi misli da je to šok, zbog iscrpljenosti. Kaže da su joj kritične konstante visoke, pa bi sad mogao i da je skenira." Izišla je iz sobe, ponevši Tarnerove stare pantalone i Oukijevu košulju.
<BR>
<BR>&nbsp;&nbsp;&nbsp;&nbsp;&nbsp;"Šta je ona?" reče Rudi, pruživši mu zgužvan svitak srebrnaste hartije iz štampača.
<BR>&nbsp;&nbsp;&nbsp;&nbsp;&nbsp;"Ne znam kako se to čita", reče Tarner, osvrćući se po beloj prostoriji u potrazi za Endži. "Gde je ona?"
<BR>&nbsp;&nbsp;&nbsp;&nbsp;&nbsp;"Spava. Seli je čuva." Rudi se okrenu i pođe u dno sobe, a Tarner se seti da je to nekada bila dnevna soba. Rudi poče da isključuje konzole. Sićušne signalne svetiljkice gasile su se jedna za drugom. "Ne znam, čoveče. Jednostavno ne znam. Šta je to, neka vrsta kancera?"
<BR>&nbsp;&nbsp;&nbsp;&nbsp;&nbsp;Tarner je išao za njim, pored radnog stola na kome je ležao pokriveni mikromanipulator. Pored prašnjavih, četvrtastih okana niza isluženih monitora. Jedan je imao razbijen ekran.
<BR>&nbsp;&nbsp;&nbsp;&nbsp;&nbsp;"Prolazi joj kroz celu glavu", reče Rudi. "Kao dugački lanci. Tako nešto nikada nisam video. Nikada."
<BR>&nbsp;&nbsp;&nbsp;&nbsp;&nbsp;"Šta znaš o biočipovima, Rudi?"
<BR>&nbsp;&nbsp;&nbsp;&nbsp;&nbsp;Rudi načini grlen zvuk. Već je izgledao sasvim trezan, ali napet, zabrinut. Neprestano je provlačio prste kroz kosu. "Tako sam i mislio. To je neka vrsta... Nije implant. Kalem."
<BR>&nbsp;&nbsp;&nbsp;&nbsp;&nbsp;"Čemu služi?"
<BR>&nbsp;&nbsp;&nbsp;&nbsp;&nbsp;"Čemu? Bože. Jebi ga, ko zna? Ko joj je to uradio? Neko za koga radiš?"
<BR>&nbsp;&nbsp;&nbsp;&nbsp;&nbsp;"Njen otac, mislim."
<BR>&nbsp;&nbsp;&nbsp;&nbsp;&nbsp;"Gospode." Rudi pređe rukom preko usta. "Zasenčeno je kao tumor, na skeneru, ali su joj konstante dovoljno visoke, normalne. Kakva je, inače?"
<BR>&nbsp;&nbsp;&nbsp;&nbsp;&nbsp;"Šta ja znam. Klinka." Slegnu ramenima.
<BR>&nbsp;&nbsp;&nbsp;&nbsp;&nbsp;"Jebena đavolja posla", reče Rudi. "Čudi me da uopšte hoda." Otvorio je mali laboratorijski zamrzivač i izvadio zamagljenu bocu Moskovskaje. "'Oćeš jednu iz boce?" upita.
<BR>&nbsp;&nbsp;&nbsp;&nbsp;&nbsp;"Možda kasnije."
<BR>&nbsp;&nbsp;&nbsp;&nbsp;&nbsp;Rudi uzdahnu, pogleda bocu i vrati je u zamrzivač. "Dobro, šta nameravaš? Sudeći po tom uvrnutom sranju što ga mala ima u glavi, neko će uskoro doći po to. Ako već nisu."
<BR>&nbsp;&nbsp;&nbsp;&nbsp;&nbsp;"Jesu", reče Tarner. "Ne znam da li znaju da je ona ovde."
<BR>&nbsp;&nbsp;&nbsp;&nbsp;&nbsp;"Još ne." Rudi obrisa dlanove o prljavi, beli šorts. "Al' verovatno hoće, zar ne?"
<BR>&nbsp;&nbsp;&nbsp;&nbsp;&nbsp;Tarner potvrdi.
<BR>&nbsp;&nbsp;&nbsp;&nbsp;&nbsp;"Pa, kuda ćeš onda odavde?"
<BR>&nbsp;&nbsp;&nbsp;&nbsp;&nbsp;"U Gradove."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što tamo imam novac. Imam račune na četiri različita imena, koja nikako ne mogu da se povežu sa mnom. I zato što imam mnogo drugih veza koje ću možda moći da iskoristim. I zato što su Gradovi najbolje skrovište. Tako ih je prokleto mnogo, znaš?"
<BR>&nbsp;&nbsp;&nbsp;&nbsp;&nbsp;"U redu", reče Rudi. "Kada?"
<BR>&nbsp;&nbsp;&nbsp;&nbsp;&nbsp;"Ako toliko brineš, hoćeš odmah da pođemo?"
<BR>&nbsp;&nbsp;&nbsp;&nbsp;&nbsp;"Ma, ne. Mislim, ne znam. To u devojčinoj glavi dosta je zanimljivo. Imam prijatelje u Atlanti koji bi mogli da mi pozajme funkcijski analizator, moždanu mapu, jedan na jedan; kad bih je stavio pod to, mogao bih da naslutim šta je ta stvar... Možda ima vrednost."
<BR>&nbsp;&nbsp;&nbsp;&nbsp;&nbsp;"Sigurno. Kad bi znao gde da je prodaš."
<BR>&nbsp;&nbsp;&nbsp;&nbsp;&nbsp;"Zar nisi radoznao? Mislim, koji je đavo ona? Odakle si je iskopao, iz neke vojne laboratorije?" Rudi ponovo otvori vrata belog zamrzivača, izvadi bocu votke, otvori je i otpi.
<BR>&nbsp;&nbsp;&nbsp;&nbsp;&nbsp;Tarner uze bocu i nagnu je, pustivši da mu ledena tečnost zapljusne zube. Proguta i strese se. "Reč je o korporaciji. Krupnoj. Trebalo je da izvučem njenog oca odande, ali on je poslao nju. Onda je neko zbrisao celo odredište, reklo bi se malom atomskom. Jedva smo se izvukli. Dovde." Dodade Rudiju bocu. "Ostani trezan zbog mene, Rudi. Kad te nešto uplaši, suviše piješ."
<BR>&nbsp;&nbsp;&nbsp;&nbsp;&nbsp;Rudi je zurio u njega, ne obraćajući pažnju na bocu. "Arizona", reče. "Bilo je u vestima. Meksiko još šizi zbog toga. Ali nije bila atomska. Ekipe su preplavile mesto. Nije bila atomska."
<BR>&nbsp;&nbsp;&nbsp;&nbsp;&nbsp;"A šta drugo?"
<BR>&nbsp;&nbsp;&nbsp;&nbsp;&nbsp;"Misle da je bio katapult. Misle da je neko natovario superbrzi bacač u teretni cepelin i zbrisao neki srušeni centar tamo napolju u divljini. Znaju da je u blizini bio cepelin, ali za sad nema traga od njega. Možeš da podesiš bacač da se raznese u plazmu pri ispaljivanju. Projektil je moglo da bude gotovo sve, pri tim brzinama. Oko sto pedeset kila leda obavilo bi posao." Uzeo je bocu, poklopio je i spustio na sto pored sebe. "Sve zemljište oko tog mesta pripada Maasu, Maasu Biolabsu, zar ne? Bili su u vestima, taj Maas. Pružaju punu saradnju različitim institucijama vlasti. Možeš da se kladiš. To nam valjda govori odakle dolazi tvoje malo zlato."
<BR>&nbsp;&nbsp;&nbsp;&nbsp;&nbsp;"Naravno. Ali mi ne govori ko je upotrebio bacač. Niti zašto."
<BR>&nbsp;&nbsp;&nbsp;&nbsp;&nbsp;Rudi slegnu ramenima.
<BR>&nbsp;&nbsp;&nbsp;&nbsp;&nbsp;"Dođite da vidite ovo", reče Seli sa vrata.
<BR>
<BR>&nbsp;&nbsp;&nbsp;&nbsp;&nbsp;Mnogo kasnije, Tarnere je sedeo sa Seli na tremu. Devojka je konačno zapala u nešto što je Rudijev EEG prikazivao kao san. Rudi je bio u nekoj od radionica, verovatno u društvu boce sa votkom. Oko loza ladoleža pored žičane kapije rojili su se svici. Tarner je otkrio da, ako zatvori oči, sa mesta na drvenoj ljuljašci na tremu, gotovo može da zamisli jabukovo drvo koje više nije bilo tamo, drvo koje je nekada nosilo srebrnastosivi konopac i prastaru automobilsku gumu. I tada je bilo svitaca, Rudijevi tabani udarali su u tvrdu, golu zemlju dok se odbacivao na ljuljašci, a Tarner je ležao na leđima u travi, posmatrajući zvezde...
<BR>&nbsp;&nbsp;&nbsp;&nbsp;&nbsp;"Na jezicima", reče Seli, Rudijeva ženska, sa škripave trščane stolice. Žar njene cigarete bio je crveno oko u mraku. "Govorila je na jezicima."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"To je tvoja mala radila, gore u sobi. Razumeš francuski?"
<BR>&nbsp;&nbsp;&nbsp;&nbsp;&nbsp;"Ne, možda malo. Ne bez rečnika."
<BR>&nbsp;&nbsp;&nbsp;&nbsp;&nbsp;"Nešto od toga zvučalo mi je kao francuski." Crvena žar na trenutak postade kratak luk, kada je otresla pepeo. "Kad sam bila mala, moj stari me je jednom odveo na stadion, i tamo sam videla prikazanje i kako govore na jezicima. Uplašilo me je. Ali mislim da sam se danas još više uplašila, kada je počela to."
<BR>&nbsp;&nbsp;&nbsp;&nbsp;&nbsp;"Rudi je snimio kraj toga, zar ne?"
<BR>&nbsp;&nbsp;&nbsp;&nbsp;&nbsp;"Aha. Znaš, Rudiju nije baš išlo najbolje. Najviše sam se zbog toga ponovo doselila ovde. Rekla sam mu da ne ostajem ako se ne sredi, ali onda je postalo stvarno gadno, pa sam pre dve nedelje morala da se vratim. Već sam se spremala da pođem kada ste se vi pojavili." Žar njene cigarete napravi luk preko ograde i pade na šljunak u dvorištu.
<BR>&nbsp;&nbsp;&nbsp;&nbsp;&nbsp;"Pije?"
<BR>&nbsp;&nbsp;&nbsp;&nbsp;&nbsp;"To i stvari koje mućka za sebe u laboratoriji. Znaš već, taj se razume u sve i svašta. Još ima puno prijatelja, po kraju; čula sam ih kako pričaju priče o dobu kad ste vas dvojica bili klinci, pre nego što si otišao."
<BR>&nbsp;&nbsp;&nbsp;&nbsp;&nbsp;"Trebalo je da i on ode."
<BR>&nbsp;&nbsp;&nbsp;&nbsp;&nbsp;"On mrzi grad", reče ona. "Kaže da će se ionako proširiti ovamo, pa čemu onda odlaziti u njega?"
<BR>&nbsp;&nbsp;&nbsp;&nbsp;&nbsp;"Ja sam otišao zato što se ovde ništa nije događalo. Rudi je uvek znao da pronađe nešto da radi. I još je tako, kako mi izgleda."
<BR>&nbsp;&nbsp;&nbsp;&nbsp;&nbsp;"Trebalo je da ostanete u vezi. Bio si mu potreban ovde kada je umirala vaša majka."
<BR>&nbsp;&nbsp;&nbsp;&nbsp;&nbsp;"Bio sam u Berlinu. Radio sam nešto što nisam mogao da napustim."
<BR>&nbsp;&nbsp;&nbsp;&nbsp;&nbsp;"Pretpostavljam. Tada ni ja još nisam bila ovde. Došla sam kasnije. Bilo je to dobro leto. Rudi me je izvukao iz te prljave jazbine od kluba u Memfisu; jedne večeri ušao je tamo sa gomilom seoskih momaka, i sledećeg dana već sam bila ovde, ne znajući ni sama zašto. Ali on je bio dobar prema meni, u to vreme, i smešan, i pružio mi je priliku da ohladim glavu. Naučio me je da kuvam." Nasmejala se. "Prijalo mi je sve to, samo sam se bojala onih prokletih pilića iza kuće." Ustala je i protegnula se, uz škripanje stare stolice, a on je postao svestan dužine njenih preplanulih nogu, mirisa i letnje topline njenog tela, blizu svog lica.
<BR>&nbsp;&nbsp;&nbsp;&nbsp;&nbsp;Položila je ruke na njegova ramena. Oči su mu bile u visini trake smeđeg, golog stomaka ispod komotnog šortsa, sa mekom senkom pupka; setivši se Elison u beloj, praznoj sobi, požele da tamo pritisne lice, da je okusi... Učinilo mu se da se malo zaljuljala, ali nije bio siguran.
<BR>&nbsp;&nbsp;&nbsp;&nbsp;&nbsp;"Tarnere", reče ona, "ponekad, kad sam ovde s njim, kao da sam sama..."
<BR>&nbsp;&nbsp;&nbsp;&nbsp;&nbsp;Tada je ustao, zazvečao je stari lanac na mestu gde su šrafovi sa kukom bili duboko zavrnuti u gredu nadstrešnice trema, šrafovi koje je verovatno zavrnuo njegov otac četrdeset godina ranije, i poljubio joj je usne koje su se otvorile, oslobođen u vremenu pričom i svicima i podsvesnim prekidačima sećanja, tako da mu se činilo, dok je prelazio dlanovima uz toplinu njenih golih leđa, ispod majice, da ljudi u njegovom životu nisu perle nanizane na nit događanja, već okupljeni ovde u jedno, tako da ju je znao isto tako dobro kao Rudija, ili Elison, ili Konroja, isto tako dobro kao što je znao devojku koja je bila Mičelova kćerka.
<BR>&nbsp;&nbsp;&nbsp;&nbsp;&nbsp;"Hej", prošaptala je, oslobodivši usta, "polazi, vodim te gore u sobu."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
