<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. LANAC OD DEVET MILJA
<P>&nbsp;&nbsp;&nbsp;&nbsp;&nbsp;Pomogao je Bovoaru da iznese Džeki do pozornice, gde su je položili ispred bubnjeva višnjeve boje i pokrili je starim, crnim kaputom koji su pronašli u garderobi, sa somotskom kragnom i višegodišnjom prašinom na ramenima. "Map fe jubile mnan", rekao je Bovoar, dodirnuvši palcem čelo pokojnice. Pogleda Tarnera. "Žrtvovala je sebe", prevede i pažljivo povuče crni kaput naviše, pokrivajući joj lice.
<BR>&nbsp;&nbsp;&nbsp;&nbsp;&nbsp;"Bilo je prebrzo", reče Tarner. Nije umeo da smisli ništa drugo.
<BR>&nbsp;&nbsp;&nbsp;&nbsp;&nbsp;Bovoar izvadi kutiju mentol-cigareta iz džepa na sivom ogrtaču i pripali jednu zlatnim Danhilom. Ponudio je kutiju Tarneru, ali ovaj odmahnu glavom. "Postoji izreka na kreolskom", reče Bovoar.
<BR>&nbsp;&nbsp;&nbsp;&nbsp;&nbsp;"Koja?"
<BR>&nbsp;&nbsp;&nbsp;&nbsp;&nbsp;"'Zlo postoji.'"
<BR>&nbsp;&nbsp;&nbsp;&nbsp;&nbsp;"Hej", javi se Bobi Njumark, sumorno, klečeći pored staklenih vrata i vireći kroz zavesu. "Mora da je ipak uspelo... Gotici počinju da odlaze, a Ladnjaci izgleda da su već uglavnom otišli..."
<BR>&nbsp;&nbsp;&nbsp;&nbsp;&nbsp;"Dobro je", reče Bovoar, nežno. "To je tvoja zasluga, Grofe. Bio si dobar. Zaslužio si ime."
<BR>&nbsp;&nbsp;&nbsp;&nbsp;&nbsp;Tarner pogleda dečaka i zaključi da se ovaj još kreće kroz maglu Džekine smrti. Osvestio se pod trodama vrišteći, i Bovoar ga je tri puta ošamario, snažno, da bi ga prekinuo. Ali sve što im je rekao o svojoj trci kroz matricu, trci koja je Džeki stajala života, bilo je da je Džejlin Slajd primila poruku. Tarner je posmatrao kako se Bobi ukočeno podiže i polazi prema šanku; video je dečakov napor da ne pogleda prema pozornici. Jesu li njih dvoje bili ljubavnici? Partneri? Nijedno nije izgledalo verovatno.
<BR>&nbsp;&nbsp;&nbsp;&nbsp;&nbsp;Ustao je sa mesta gde je sedeo, na ivici pozornice, i otišao u Džemerovu kancelariju, zastavši uz put da pogleda usnulu Endži, sklupčanu ispod njegove jakne bez postave, na tepihu ispod stola. I Džemer je spavao, u svojoj stolici, sa sprženom rukom još u krilu, labavo zamotanom u prugastu krpu. Tvrd, stari momak, pomislio je, ovaj bivši kauboj. Džemer je uključio telefon čim je Bobi izišao iz matrice, ali Konroj nije ponovo pozvao. Sad više i neće, i Tarner je znao da to znači da je Džemer bio u pravu o brzini kojom će Džejlin udariti, osvećujući Ramireza, i da je Konroj gotovo sasvim sigurno mrtav. A sada se povlači i njegova vojska čupavaca iz predgrađa, po Bobijevim rečima...
<BR>&nbsp;&nbsp;&nbsp;&nbsp;&nbsp;Tarner ode do telefona, uključi pregled vesti i smesti se na stolicu da gleda. Vodokrilni trajekt sudario se sa minijaturnom podmornicom u Makau; ispostavilo se da su pojasi za spasavanje na vodokrilcu bili nekvalitetni i procenjuje se da se udavilo bar petnaest osoba, dok podmornica, turističko plovilo registrovano u Dablinu, još nije pronađena... Neko je po svemu sudeći upotrebio bestrzajnu pušku da izrešeta zapaljivim mecima dva sprata poslovne zgrade na Park Aveniji. Vatrogasne ekipe i Taktički još su na mestu događaja; imena stanara još nisu objavljena i za sad niko nije preuzeo odgovornost za ovaj akt... (Tarner vrati ovu vest još jednom...) Istražni timovi Uprave za fisiju na mestu navodne nuklearne eksplozije u Arizoni tvrde da su vrednosti otkrivenog zračenja suviše niske da bi bile ishod eksplozije bilo kog poznatog tipa taktičke bojeve glave... U Stokholmu je umro Jozef Virek, basnoslovno bogati umetnički mecena, i ta vest pojavila se zajedno sa mnoštvom bizarnih glasina da je Virek decenijama bio bolestan i da je njegova smrt posledica nekog katastrofalnog kvara u sistemima za održavanje života u strogo čuvanoj privatnoj klinici u predgrađu Stokholma... (Tarner vrati i ovu vest, zatim još jednom, zamisli se, pa slegnu ramenima.) Kao jutarnju zanimljivost, policija u predgrađu Nju Džersija javlja da...
<BR>&nbsp;&nbsp;&nbsp;&nbsp;&nbsp;"Tarnere..."
<BR>&nbsp;&nbsp;&nbsp;&nbsp;&nbsp;On isključi pregled i okrete se da pogleda Endži na vratima.
<BR>&nbsp;&nbsp;&nbsp;&nbsp;&nbsp;"Kako si, Endži?"
<BR>&nbsp;&nbsp;&nbsp;&nbsp;&nbsp;"Dobro. Nisam sanjala." Prikupila je crnu majicu oko sebe i zagledala se u njega ispod slepljenih, smeđih lokni. "Bobi mi je pokazao gde je tuš. Neka vrsta svlačionice. Ja uskoro odoh tamo. Kosa mi je užas."
<BR>&nbsp;&nbsp;&nbsp;&nbsp;&nbsp;On joj priđe i položi ruke na njena ramena. "Dobro si podnela sve ovo. Uskoro ćeš izaći odavde."
<BR>&nbsp;&nbsp;&nbsp;&nbsp;&nbsp;Ona se oslobodi njegovog dodira. "Izaći? Kuda? U Japan?"
<BR>&nbsp;&nbsp;&nbsp;&nbsp;&nbsp;"Pa, možda ne u Japan. Možda nećeš u Hosaku..."
<BR>&nbsp;&nbsp;&nbsp;&nbsp;&nbsp;"Ona će sa nama", reče Bovoar, iza nje.
<BR>&nbsp;&nbsp;&nbsp;&nbsp;&nbsp;"Zašto bih?"
<BR>&nbsp;&nbsp;&nbsp;&nbsp;&nbsp;"Zato", reče Bovoar, "što mi znamo ko si ti. Oni snovi koje sanjaš su stvarni. U jednom si srela Bobija i spasila mu život, oslobodila ga iz crnog leda. Rekla si, 'Zašto ti to rade?'..."
<BR>&nbsp;&nbsp;&nbsp;&nbsp;&nbsp;Endži raširi oči, pogleda Tarnera, pa opet Bovoara.
<BR>&nbsp;&nbsp;&nbsp;&nbsp;&nbsp;"Duga je to priča", reče Bovoar, "i zavisi ko je pripoveda. Ali ako pođeš sa mnom, u Projekte, naši ljudi će te naučiti mnogo toga. Možemo ti pokazati stvari koje ne razumemo, ali ti možda hoćeš..."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zbog toga što su ti u glavi." Bovoar svečano klimnu glavom i gurnu plastični okvir nazad na nos. "Ne moraš da ostaneš kod nas, ako ne želiš. U stvari, mi smo tu samo da bismo ti služili..."
<BR>&nbsp;&nbsp;&nbsp;&nbsp;&nbsp;"Služili meni?"
<BR>&nbsp;&nbsp;&nbsp;&nbsp;&nbsp;"Kao što rekoh, to je duga priča... Šta kažete na to, gospodine Tarnere?"
<BR>&nbsp;&nbsp;&nbsp;&nbsp;&nbsp;Tarner slegnu ramenima. Nije znao kuda bi drugo mogla da pođe. Maas bi sigurno platio da je vrate ili ubiju, kao i Hosaka. "Tako je možda najbolje", reče.
<BR>&nbsp;&nbsp;&nbsp;&nbsp;&nbsp;"Hoću da ostanem s tobom", reče ona Tarneru. "Džeki mi se dopala, ali ona je..."
<BR>&nbsp;&nbsp;&nbsp;&nbsp;&nbsp;"Ćuti", reče Tarner. "Znam." Ne znam ništa, nemo je vrisnuo. "Javljaću ti se..." Više te nikada neću videti. "Ali ima nešto što moram da ti kažem. Tvoj otac je mrtav." Ubio se. "Ubili su ga ljudi iz Maasovog obezbeđenja; zadržao ih je dok ti nisi poletela iz mese."
<BR>&nbsp;&nbsp;&nbsp;&nbsp;&nbsp;"Je li to istina? Da ih je zadržao? Mislim, osećala sam to, da je mrtav, ali..."
<BR>&nbsp;&nbsp;&nbsp;&nbsp;&nbsp;"Da", reče Tarner. Izvadio je Konrojevu crnu futrolu iz džepa i obesio joj uzicu oko vrata. "Unutra je biosoftverski dosje. Kad budeš malo starija. To nije cela priča. Zapamti to. Nikad nije cela priča..."
<BR>
<BR>&nbsp;&nbsp;&nbsp;&nbsp;&nbsp;Bobi je stajao pored šanka kada je visoki izišao iz Džemerove kancelarije. Otišao je do mesta gde je spavala devojka i uzeo svoju šljampavu vojničku jaku, obukao je, te prišao ivici pozornice, gde je ležala Džeki - izgledala je tako sitna - ispod crnog kaputa. Čovek posegnu u jaknu i izvuče revolver, ogroman Smit i Veson, Taktički. Otvori burence i istrese metke, gurnu ih u džep jakne, a revolver položi pored Džekinog tela, pažljivo, da ne načini nikakav zvuk.
<BR>&nbsp;&nbsp;&nbsp;&nbsp;&nbsp;"Bio si dobar, Grofe", reče, okrenuvši se Bobiju, sa rukama duboko u džepovima jakne.
<BR>&nbsp;&nbsp;&nbsp;&nbsp;&nbsp;"Hvala, čoveče." Bobi oseti navalu ponosa kroz otupelost.
<BR>&nbsp;&nbsp;&nbsp;&nbsp;&nbsp;"Zbogom, Bobi." Čovek ode do vrata i poče da oprobava brave.
<BR>&nbsp;&nbsp;&nbsp;&nbsp;&nbsp;"'Oćeš napolje?" Požurio je do vrata. "Evo. Džemer mi pokaz'o. Odlaziš, čoveče? Kuda ideš?" Ali vrata su se otvorila i Tarner je već zašao među napuštene tezge.
<BR>&nbsp;&nbsp;&nbsp;&nbsp;&nbsp;"Ne znam", dobaci Bobiju. "Prvo da kupim osamdeset litara kerozina, a onda ću razmisliti..."
<BR>&nbsp;&nbsp;&nbsp;&nbsp;&nbsp;Bobi je gledao za njim dok nije nestao, činilo se niz okno neispravnog lifta, a onda zatvori i zaključa vrata. Ne gledajući prema pozornici, ode do vrata ureda i pogleda unutra. Endži je plakala, sakrivši lice u Bovoarovo rame, i Bobi oseti ujed ljubomore koji ga iznenadi. Na telefonu iza Bovoara prolazio je tekst, i Bobi vide da je to pregled vesti.
<BR>&nbsp;&nbsp;&nbsp;&nbsp;&nbsp;"Bobi", reče Bovoar, "Anđela dolazi da živi kod nas, gore u Projektima, na neko vreme. 'Oćeš li i ti s nama?"
<BR>&nbsp;&nbsp;&nbsp;&nbsp;&nbsp;Iza Bovoara, na ekranu telefona, pojavi se lice Marše Njumark, mame Marše, njegove majke "...nimljivost, policija u predgrađu Nju Džersija jvalja da je žena iz tog kraja čiji je stan bio meta nedavnog bombardovanja bila zapanjena kada se sinoć vratila kući i otkri..."
<BR>&nbsp;&nbsp;&nbsp;&nbsp;&nbsp;"Ja'", reče Bobi, brzo, "što da ne, čoveče."
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
