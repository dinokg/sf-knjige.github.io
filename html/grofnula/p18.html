<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. IMENA MRTVIH
<P>&nbsp;&nbsp;&nbsp;&nbsp;&nbsp;U pet je zvao Alen, i ona mu je potvrdila traženi iznos, boreći se da obuzda mučninu zbog njegove pohlepe. Pažljivo je zabeležila adresu na poleđini kartice koju je uzela sa Pikarovog stola u galeriji Roberts. Andrea se vratila s posla deset minuta kasnije, i Marli je bilo drago što njena prijateljica nije bila kod kuće kada je razgovarala s Alenom.
<BR>&nbsp;&nbsp;&nbsp;&nbsp;&nbsp;Posmatrala je Andreu kako podupire kuhinjski prozor pocepanim primerkom šestog izdanja drugog toma Kraćeg oksfordskog rečnika engleskog jezika plavih korica. Andrea je na kamenom ispustu imala okačenu policu od iverice, dovoljno široku da na njoj smesti mali hibači koji je držala ispod sudopere. Sada je ravnomerno ređala crne kocke uglja na rešetku. "Danas sam razgovarala o tvom poslodavcu", reče, postavivši hibači na ivericu i paleći zelenkastu pastu gorionika upaljačem na kresivo sa štednjaka. "Naš akademik došao je iz Nice. Nije mogao da shvati zašto se zanimam za Jozefa Vireka, ali je inače napaljeni stari jarac, pa mu je bilo više nego drago da razgovara."
<BR>&nbsp;&nbsp;&nbsp;&nbsp;&nbsp;Marli je stajala pored nje, posmatrajući kako gotovo nevidljivi plamen zahvata ugalj.
<BR>&nbsp;&nbsp;&nbsp;&nbsp;&nbsp;"Stalno je uvlačio Tezje-Ešpulove u to", nastavi Andrea, "i Hjuza. Hjuz je Amerikanac iz druge polovine dvadesetog veka. I on se nalazi u knjizi, kao neka vrsta prauzorka Vireka. Nisam znala da su Tezje-Ešpulovi počeli da se raspadaju..." Otišla je do radne ploče i raspakovala šest krupnih, tigrastih rakova.
<BR>&nbsp;&nbsp;&nbsp;&nbsp;&nbsp;"Oni su, beše, francusko-australijska porodica? Bio je neki dokumentarac, čini mi se. Poseduju jedno od onih velikih izletišta?"
<BR>&nbsp;&nbsp;&nbsp;&nbsp;&nbsp;"Frisajd. Moj profesor kaže da je nedavno prodato nekom drugom. Izgleda da je jedna od kćerki starog Ešpula nekako uspela da preuzme kontrolu nad čitavim poslovanjem porodice, postajući sve nastranija, pa su interesi klana otišli u đavolju mater. Sve za poslednjih sedam godina."
<BR>&nbsp;&nbsp;&nbsp;&nbsp;&nbsp;"Ne vidim kakve to veze ima sa Virekom", reče Marli, posmatrajući kako Andrea nabija rakove na dugačke bambusove ražnjeve.
<BR>&nbsp;&nbsp;&nbsp;&nbsp;&nbsp;"Znaš koliko i ja. Moj profesor tvrdi da su Virek i Tezje-Ešpulovi zapanjujući anahronizmi i da se njihovim proučavanjem može naučiti mnogo toga o razvoju korporacija. Naši glavni urednici dali su mu dosta razloga da bude ubeđen u to, u svakom slučaju..."
<BR>&nbsp;&nbsp;&nbsp;&nbsp;&nbsp;"Ali šta je rekao o Vireku?"
<BR>&nbsp;&nbsp;&nbsp;&nbsp;&nbsp;"Da će Virekovo ludilo imati drugačiji oblik."
<BR>&nbsp;&nbsp;&nbsp;&nbsp;&nbsp;"Ludilo?"
<BR>&nbsp;&nbsp;&nbsp;&nbsp;&nbsp;"U stvari, izbegao je da to tako nazove. Ali Hjuz je, izgleda, bio otkačen do daske, kao i matori Ešpul, a njegova ćerka potpuno nastrana. Rekao je da će evolucija primorati Vireka da napravi neku vrstu 'skoka'. To je reč koju je upotrebio, 'skok'."
<BR>&nbsp;&nbsp;&nbsp;&nbsp;&nbsp;"Evolucija?"
<BR>&nbsp;&nbsp;&nbsp;&nbsp;&nbsp;"Da", reče Andrea, noseći ražnjeve sa rakovima na hibači. "Govori o korporacijama kao o nekoj vrsti životinja."
<BR>&nbsp;&nbsp;&nbsp;&nbsp;&nbsp;Posle večere izišle su u šetnju. Marli je povremeno hvatala sebe kako se napreže da oseti zamišljeni mehanizam Virekovog nadzora, ali Andrea je ispunila veče svojom uobičajenom srdačnošću i zdravim razumom, i Marli je prijalo da šeta kroz grad u kome su stvari jednostavno ono što jesu. Šta je moglo da ostane jednostavno, u Virekovom svetu? Setila se mesingane kvake u galeriji Dipre, kako joj se neshvatljivo migoljila pod prstima kada ju je povukla u Virekov model Huel Parka. Pitala se da li je on stalno tamo, u Gaudijem parku, u popodnevu koje ne prolazi? Senjor je bogat. Senjor ima mnogo načina pojavljivanja. Zadrhtala je na toplom vazduhu večeri i prišla bliže Andrei.
<BR>&nbsp;&nbsp;&nbsp;&nbsp;&nbsp;Istinska neobičnost simstim konstrukta bila je u tome što je ostavljao utisak da svako okruženje može biti nestvarno, da su izlozi prodavnica kraj kojih je sada prolazila možda samo plod mašte. Neko je nekad rekao da su ogledala u samoj svojoj suštini nezdrava; zaključila je da to važi i za konstrukte, ali u još većoj meri.
<BR>&nbsp;&nbsp;&nbsp;&nbsp;&nbsp;Andrea je zastala pored kioska da kupi svoje engleske cigarete i novi broj Elle-a. Marli je čekala na pločniku, reka prolaznika se automatski razdvajala oko nje, prolazila su lica - studenata, poslovnih ljudi i turista. Neki od njih, pretpostavljala je, bili su delovi Virekove mašine, u vezi sa Pakom. Pako, sa onim smeđim očima, opuštenim ophođenjem, ozbiljnošću, mišićima ispod platnene košulje. Pako, koji je celog života radio za Senjora...
<BR>&nbsp;&nbsp;&nbsp;&nbsp;&nbsp;"Šta ti je? Izgledaš k'o da si progutala udicu." Andrea. Skidala je celofan sa svoje paklice Silk Kata.
<BR>&nbsp;&nbsp;&nbsp;&nbsp;&nbsp;"Nisam", reče Marli i strese se, "al' mi je sinulo da je malo nedostajalo."
<BR>&nbsp;&nbsp;&nbsp;&nbsp;&nbsp;I kad su pošle nazad, uprkos Andreinoj razgovorljivosti i toplini, izlozi su se pretvorili u kutije, svaki ponaosob, konstrukcije, poput radova Džozefa Kornela ili tajanstvenog tvorca kutija za kojim je tragao Virek, knjige, krzna i italijanski pamuk bili su raspoređeni u geometriju bezimene čežnje.
<BR>
<BR>&nbsp;&nbsp;&nbsp;&nbsp;&nbsp;I probudila se, ponovo, lica pritisnutog u Andrein kauč, sa crvenim pokrivačem omotanim oko ramena, sa mirisom kafe u nozdrvama, dok je u susednoj sobi Andrea pevušila neku pop-pesmicu iz Tokija, oblačeći se, u sivo parisko jutro pod kišom.
<BR>
<BR>&nbsp;&nbsp;&nbsp;&nbsp;&nbsp;"Ne", rekla je Paku, "ići ću sama. Radije bih tako."
<BR>&nbsp;&nbsp;&nbsp;&nbsp;&nbsp;"To je veliki novac." Pogledao je italijansku torbu na čajnom stočiću između njih. "Opasno je, razumeš?"
<BR>&nbsp;&nbsp;&nbsp;&nbsp;&nbsp;"Ali niko ne zna da ga nosim, zar ne? Samo Alen. Alen i tvoji prijatelji. I nisam rekla da ću ići sama, već da mi nije do društva."
<BR>&nbsp;&nbsp;&nbsp;&nbsp;&nbsp;"Nešto nije u redu?" Duboke, ozbiljne bore u uglovima njegovih usana. "Neraspoložena si?"
<BR>&nbsp;&nbsp;&nbsp;&nbsp;&nbsp;"Samo bih da budem sama. Ti i oni drugi, ko god da su, možete slobodno da me pratite i pazite. Ako me izgubite, sigurna sam da imate adresu."
<BR>&nbsp;&nbsp;&nbsp;&nbsp;&nbsp;"U pravu si", reče on. "Ali da nosiš nekoliko miliona Novih Jena, sama, kroz Pariz..." Slegnuo je ramenima.
<BR>&nbsp;&nbsp;&nbsp;&nbsp;&nbsp;"A ako ih izgubim? Hoće li Senjor osetiti gubitak? Ili će stići još jedna torba, sa nova četiri miliona?" Dohvatila je naramenicu torbe i ustala.
<BR>&nbsp;&nbsp;&nbsp;&nbsp;&nbsp;"Naravno, stigla bi nova torba, iako bismo morali da se pomučimo da sakupimo toliku količinu gotovine. A Senjor ne bi 'osetio' gubitak, ne tako kako misliš, ali bih ja bio kažnjen čak i kada bi manji iznos bio nepotrebno izgubljen. Videćeš da oni najbogatiji imaju zajedničku odliku da paze na svoj novac."
<BR>&nbsp;&nbsp;&nbsp;&nbsp;&nbsp;"Svejedno, idem sama. Neću biti sama, ali hoću da me pustite da na miru razmišljam."
<BR>&nbsp;&nbsp;&nbsp;&nbsp;&nbsp;"A, tvoja intuicija."
<BR>&nbsp;&nbsp;&nbsp;&nbsp;&nbsp;"Tako je."
<BR>
<BR>&nbsp;&nbsp;&nbsp;&nbsp;&nbsp;Ako su je pratili, a bila je sigurna da je tako, bili su nevidljivi kao i obično. I činilo joj je sasvim verovatno da su ostavili Alena bez nadzora. Adresa koju joj je dao tog jutra svakako je bila pod prismotrom, bio on tamo ili ne.
<BR>&nbsp;&nbsp;&nbsp;&nbsp;&nbsp;Danas je osećala novi polet. Prvi put je odbila Paka. To je imalo neke veze sa njenom iznenadnom sumnjom od prethodne večeri da je Pako jednim delom tu zbog nje, sa svojim raspoloženjem i muževnošću i dirljivim nepoznavanjem umetnosti. Setila se Virekovih reči da znaju više o njenom životu nego ona sama. Koje bi oruđe najbolje poslužilo da se popuni ono malo praznina u obrascu Marli Kruškove? Pako Estevez. Savršeni neznanac. Suviše savršen. Nasmešila se sebi u plavom zidu ogledala dok ju je lift nosio dole do metroa, zadovoljna izgledom svoje tamne kose i moderno mračnim utiskom crnih Poršeovih naočara za sunce koje je kupila tog jutra. Usta su sasvim u redu, pomislila je, uopšte ne izgledaju loše. Mršav mladić u beloj košulji i jakni od tamne kože, sa ogromnim koricama za papire ispod mišice, nasmešio joj se iz lifta koji je išao u suprotnom smeru.
<BR>&nbsp;&nbsp;&nbsp;&nbsp;&nbsp;U Parizu sam, pomislila je. Prvi put posle toliko vremena, ta činjenica bila je dovoljan razlog za osmeh. Danas ću onoj odvratnoj budali, mom bivšem ljubavniku, dati četiri miliona Novih Jena, a on će mi dati nešto zauzvrat. Ime, ili adresu, možda broj telefona. Kupila je kartu za prvu klasu; u vagonu će biti manja gužva, i provešće vreme pogađajući koji od putnika radi za Vireka.
<BR>
<BR>&nbsp;&nbsp;&nbsp;&nbsp;&nbsp;Adresa koju joj je dao Alen, u sumornom severnom predgrađu, bila je jedna od dvadeset betonskih kula koji su se dizale iz zaravni od istog materijala, nekretnina sa sumnjivim poreklom iz sredine prošlog veka. Kiša je sada neprestano padala, ali ona se osećala nekako u neskladu sa njom; davala je danu izvestan zaverenički izgled i rosila se na modernoj gumenoj torbi natrpanoj Alenovim blagom. Kako je bilo čudno hodati ovim groznim predelom sa milionima ispod ruke, na putu da nagradi svog prevrtljivog bivšeg ljubavnika hrpama Novih Jena.
<BR>&nbsp;&nbsp;&nbsp;&nbsp;&nbsp;Kada je zazvonila na dugme interfona sa brojem stana, nije bilo odgovora. Iza zamućenog stakla na vratima nazirao se zamračen hodnik, potpuno ogoljen. Jedno od onih mesta gde moraš da pališ svetlo kad uđeš; gase se sama, automatski, uvek pre no što dođe lift, ostavljajući te da čekaš, u mirisu sredstva za dezinfekciju i ustajalog vazduha. Ponovo je zazvonila. "Alene?" Ništa.
<BR>&nbsp;&nbsp;&nbsp;&nbsp;&nbsp;Gurnula je vrata. Nisu bila zaključana. Hodnik je bio pust. Mrtvo oko odavno neupotrebljive video-kamere posmatralo ju je kroz skramu prašine. Sa betonske ravnice iza nje probijala se podvodna svetlost popodneva. Kuckajući potpeticama po smeđim pločicama, prošla je kroz hodnik do niza liftova i pritisnula dugme sa brojem 22. Začuo se potmuo udar, metalno stenjanje, i jedan od liftova počeo je da se spušta. Plastične svetiljkice iznad vrata ostale su ugašene. Pojavila se kabina lifta, sa uzdahom i prodornim cviljenjem. "Cher Alen, pao si na niske grane. Ovo je zaista posrano mesto." Kada su vrata kliznula i otkrila mračnu kabinu, potražila je poklopac svoje tašne iz Brisela ispod italijanske torbe. Napipala je pljosnatu, malu, limenu baterijsku svetiljku koju je nosila sa sobom još od prve šetnje Parizom, sa lavljom glavom, zaštitnim znakom Pajl Vondera, urezanom odozgo, i izvadila je. U pariskim liftovima možeš da ugaziš u razne stvari: pravo u ruke nekog lopova ili u svežu gomilu psećih govanaca...
<BR>&nbsp;&nbsp;&nbsp;&nbsp;&nbsp;Nejaki zrak svetlosti osvetli sjajne, podmazane, srebrnaste kablove, koji su se lagano ljuljali u praznom oknu, a vrh njene čizme već je bio nekoliko centimetara preko iskrzane čelične ivice pločica na kojima je stajala; ruka joj je automatski trznula zrak naniže, u užasu, dole do prašnjavog krova kabine, dva nivoa niže. Za onih nekoliko sekundi koliko je svetlost svetiljke šarala po oknu lifta zapazila je neobično mnogo pojedinosti. Zamislila je malenu podmornicu koja zaranja između litica nekog dubokog podmorskog bezdana, prelećući zrakom svetlosti po vekovnom talogu mulja: meki sloj prastare, čupave prašine, sasušena siva stvar, valjda upotrebljeni kondom, blistava okanca zgužvanih odlomaka limenki, prozirno sivo telo i beli klip šprica za dijabetičare... Tako je grčevito stegnula ivicu vrata da su je zaboleli zglobovi. Polako je pomerila težište unazad, dalje od jame. Još jedan korak nazad i mogla je da isključi svetiljku.
<BR>&nbsp;&nbsp;&nbsp;&nbsp;&nbsp;"Proklet bio", reče. "Oh, Gospode."
<BR>&nbsp;&nbsp;&nbsp;&nbsp;&nbsp;Napipala je vrata prema stepeništu. Uključivši ponovo svetiljku, pošla je uz stepenice. Osam spratova više, otupelost je popustila i ona je počela da se trese. Suze su joj spirale šminku.
<BR>
<BR>&nbsp;&nbsp;&nbsp;&nbsp;&nbsp;Ponovo je zakucala na vrata. Bila su od iverice, obložene neukusnom imitacijom ružinog drveta, čija se litografska tekstura jedva videla u svetlosti jedine biofluorescentne cevi u podugačkom hodniku. "Proklet bio. Alene? Alene!" Škiljavo riblje oko špijunke na vratima gledalo je kroz nju, staklasto i slepo. U hodniku se osećao nekakav nepodnošljiv vonj, mešavina balsamovanih mirisa kuvanja, zarobljenih u sintetičkim podnim prekrivačima.
<BR>&nbsp;&nbsp;&nbsp;&nbsp;&nbsp;Nalegla je na vrata, okrećući masnu i ledenu kvaku od jeftinog mesinga, a torba sa novcem odjednom je bila preteška, kajiš joj se usecao u rame. Vrata se spremno otvoriše. Kratak narandžasti tepih posut nejednakim pravougaonicima, ružičastim poput lososovog mesa, sa decenijama utabavanim jasnim tragom štroke od prolaska hiljada stanara i njihovih posetilaca...
<BR>&nbsp;&nbsp;&nbsp;&nbsp;&nbsp;"Alene?" Miris jakih francuskih cigareta, gotovo kao neko olakšanje...
<BR>&nbsp;&nbsp;&nbsp;&nbsp;&nbsp;A onda ga je našla, u onoj istoj vodnjikavoj svetlosti, srebrnoj, sa bezličnim stambenim kulama iza prozorskog okna, naspram bezbojnog kišnog neba; ležao je, sklupčan poput deteta, na odvratnom narandžastom tepihu, kičme izvijene nalik na znak pitanja ispod zategnutih leđa somotske jakne, zelene kao boca, sa levom šakom ispruženom pored uha, belih prstiju, jedva malo modrikastih u korenu noktiju.
<BR>&nbsp;&nbsp;&nbsp;&nbsp;&nbsp;Kleknula je, dodirnula mu vrat. Shvatila. Iza prozora je pljuštala ona silna kiša, zauvek. Grlila mu je glavu, raširenih nogu, držeći je u krilu, ljuljajući je, ljuljajući se sama, ojađeni cvilež besvesne životinje ispunjavao je goli pravougaonik sobe... Nešto kasnije, postala je svesna oštrog predmeta ispod dlana, glatkog, nerđajućeg kraja veoma tanke i krute žice, koji mu je virio iz uha i prolazio između raširenih ledenih prstiju.
<BR>&nbsp;&nbsp;&nbsp;&nbsp;&nbsp;Gadan, ružan, strašan način da se umre; to ju je podiglo na noge, taj bes, savio joj prste u kandže. Osmotrila je gluvu sobu u kojoj je umro. Ništa nije odavalo njegov boravak, osim ofucane akt-tašne. Otvorivši je, pronašla je dve beležnice sa spiralnom žicom, nove i prazne, nepročitan, ali trenutno veoma popularan roman, kutiju drvenih šibica i polupraznu paklicu Goloaza. Kožni rokovnik iz Braunsa je nestao. Pretresla mu je jaknu, prešla prstima preko džepova, ali nije ga našla.
<BR>&nbsp;&nbsp;&nbsp;&nbsp;&nbsp;Ne, pomislila je, ne bi to zapisao u njemu, zar ne? A opet, nikad nisi bio u stanju da zapamtiš broj ili adresu, zar ne? Ponovo se osvrnula po sobi, obuzeta nekim neobjašnjivim mirom. Morao si to negde da zapišeš, ali u potaji, i nisi imao poverenja u moju knjižicu iz Braunsa, ne, brate; umeo si da upoznaš devojku u nekom kafeu, zapišeš njen broj na kutiji šibica ili poleđini neke hartije i da zaboraviš na njega, a ja bih ga našla nedeljama kasnije, sređujući tvoje stvari.
<BR>&nbsp;&nbsp;&nbsp;&nbsp;&nbsp;Ušla je u malu spavaću sobu. Tamo se nalazila jarkocrvena stolica na sklapanje i ploča od jeftine žute pene umesto kreveta. Pena je bila tetovirana smeđim leptirom menstrualne krvi. Podigla ju je, ali ispod nje nije bilo ničega.
<BR>&nbsp;&nbsp;&nbsp;&nbsp;&nbsp;"Mora da si bio uplašen", reče ona, glasom koji je podrhtavao od besa koji nije pokušavala da razume, hladnih ruku, hladnijih od Alenovih, dok je prevlačila njima preko crvenih tapeta, ispruganih zlatom, tražeći neki odlepljen spoj, skrovito mesto. "Ti jadno, glupo govno. Jadno, glupo, pokojno govno..."
<BR>&nbsp;&nbsp;&nbsp;&nbsp;&nbsp;Ništa. Vratila se u dnevnu sobu, zbog nečeg iznenađena što ga zatiče u istom položaju; očekivala je da poskoči uz 'ćao', mašući sa nekoliko centimetara lažne žice. Izula mu je cipele. Trebala im je opravka, nove potpetice. Zavirila je unutra, opipala postavu. Ništa. "Ne radi mi to." Ponovo u spavaću sobu. Uski orman. Gurnula je u stranu šumu jeftinih, belih, plastičnih vešalica, praznu plastičnu kesu za odelo sa hemijskog čišćenja. Odmakla je umrljanu ploču ležaja i stala na nju, utonuvši petama u penu, prešla rukama duž police od iverice i naišla, u samom uglu, tvrd, mali smotuljak hartije, četvrtast i plav. Otvarajući ga, primetila je da joj je lak na noktima, tako brižno nanesen, oguljen i ugledala broj zapisan zelenim flomasterom. Bila je to prazna paklica Goloaza.
<BR>&nbsp;&nbsp;&nbsp;&nbsp;&nbsp;Začu kako neko kuca na vrata.
<BR>&nbsp;&nbsp;&nbsp;&nbsp;&nbsp;Zatim Pakov glas: "Marli? Gde si? Šta se dogodilo?"
<BR>&nbsp;&nbsp;&nbsp;&nbsp;&nbsp;Gurnula je broj u pojas farmerki i okrenula se da sretne njegove smirene, ozbiljne oči.
<BR>&nbsp;&nbsp;&nbsp;&nbsp;&nbsp;"Alen", reče, "mrtav je."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
