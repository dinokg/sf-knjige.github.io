<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. LADNJACI I GOTICI
<P>&nbsp;&nbsp;&nbsp;&nbsp;&nbsp;"Ovo je Finov telefonski program", oglasi se zvučnik ispod ekrana, "a Fin nije ovde. Ako 'oćete vezu, znači da znate pozivnu šifru. Ako 'oćete da ostavite poruku, ostavite je već jednom." Bobi je zurio u sliku na ekranu i polako vrteo glavom. Većina telefonskih programa bila je opremljena kozmetičkim video potprogramima sastavljenim tako da dovedu lik vlasnika u veći sklad sa opštevažećim pojmovima fizičke lepote, brišući svaki beleg i fino pretapajući konture lica prema idealizovanim statističkim normama. Posledice kozmetičkog programa na Finovom licu bile su bez sumnje najuvrnutija stvar koju je Bobi ikad video, kao da je neko pokušao da oživi glavu crknute krtice punim rasponom boja pogrebnikovih krejona i parafinskih injekcija.
<BR>&nbsp;&nbsp;&nbsp;&nbsp;&nbsp;"To nije normalno", reče Džemer, pijuckajući skoč.
<BR>&nbsp;&nbsp;&nbsp;&nbsp;&nbsp;Bobi klimnu glavom.
<BR>&nbsp;&nbsp;&nbsp;&nbsp;&nbsp;"Fin se boji", reče Džemer, "otvorenog prostora. Užasava ga napuštanje one gomile sabijenih govana od radnje. Uz to je telefonski narkos, ne može da ne odgovori na poziv ako je tamo. Počinjem da verujem da je ona kučka u pravu. Lukas je mrtav i dešava se neko teško sranje..."
<BR>&nbsp;&nbsp;&nbsp;&nbsp;&nbsp;"Kučka", reče Džeki, iza šanka, "to već zna."
<BR>&nbsp;&nbsp;&nbsp;&nbsp;&nbsp;"Ona zna", reče Džemer, spustivši plastičnu čašu i gladeći kravatu, "ona zna. Popričala je sa huduom u matrici i sad zna..."
<BR>&nbsp;&nbsp;&nbsp;&nbsp;&nbsp;"Pa, Lukas se ne javlja, a ni Bovoar, što znači da bi mogla biti u pravu." Bobi pruži ruku i isključi telefon iz koga je zacvileo signal za snimanje poruke.
<BR>&nbsp;&nbsp;&nbsp;&nbsp;&nbsp;Džemer se preobukao u nabranu košulju, beli večernji sako i crne pantalone sa satenskim prugama duž spoljnjeg šava nogavica. Bobi zaključi da je to njegova radna uniforma za klub. "Još nema nikoga", reče, gledajući Bobija i Džeki. "Gde su Boug i Šarki? Gde su konobarice?"
<BR>&nbsp;&nbsp;&nbsp;&nbsp;&nbsp;"Ko su Boug i Šarki?" upita Bobi.
<BR>&nbsp;&nbsp;&nbsp;&nbsp;&nbsp;"Barmeni. Ovo mi se ne sviđa." Ustao je sa stolice, otišao do vrata i pažljivo pomerio zavesu u stranu. "Koji kurac ovi govnari traže tamo napolju? Hej, Grofe, ovi liče na neke tvoje. Dođi ovamo..."
<BR>&nbsp;&nbsp;&nbsp;&nbsp;&nbsp;Bobi ustade, pun slutnji - nije rekao Džeki ili Džemeru da je dozvolio da ga Lion vidi, zato što nije hteo da izgleda kao čabronja - i ode do mesta gde je stajao vlasnik kluba.
<BR>&nbsp;&nbsp;&nbsp;&nbsp;&nbsp;"Hajde. Proviri. Samo nemoj da te vide. Toliko se trude da ne gledaju ovamo da to gotovo smrdi."
<BR>&nbsp;&nbsp;&nbsp;&nbsp;&nbsp;Bobi pomeri zavesu, pazeći da otvor ne bude veći od centimetra, i pogleda napolje. Brojne kupce gotovo potpuno su zamenile crne kreste Gotika odevenih u potkovanu kožu i - da čovek ne poveruje - otprilike isti broj plavokosih Ladnjaka, opremljenih u pamuk iz Šinđukua po ovonedeljnoj modi i bele patike sa zlatnim kopčama. "Ne znam", reče Bobi, pogledavši Džemera, "al' ne bi trebalo da su zajedno, znaš. Mislim, Ladnjaci i Gotici. Oni su kao prirodni neprijatelji, to im je valjda u DNK, ili tako nešto..." Ponovo ga pogleda. "Bogamu, ima ih najmanje stotinu."
<BR>&nbsp;&nbsp;&nbsp;&nbsp;&nbsp;Džemer gurnu ruke duboko u džepove nabranih pantalona. "Poznaješ lično neke od tih momaka?"
<BR>&nbsp;&nbsp;&nbsp;&nbsp;&nbsp;"Razgovarao sam sa nekim Goticima. Mada ih je teško razlikovati. Ladnjaci bi izgazili sve što nije ladnjačko. To im je glavna zanimacija. Al' mene su isekli Polutani, a Polutani bi trebalo da su u savezu sa Goticima, pa ko zna?"
<BR>&nbsp;&nbsp;&nbsp;&nbsp;&nbsp;Džemer uzdahnu. "Onda, pretpostavljam, nisi raspoložen da išetaš napolje i pitaš nekog od njih šta smeraju?"
<BR>&nbsp;&nbsp;&nbsp;&nbsp;&nbsp;"A, ne", reče Bobi bez oklevanja, "ne ja."
<BR>&nbsp;&nbsp;&nbsp;&nbsp;&nbsp;"Hmmm." Džemer se zagleda u Bobija zamišljenim pogledom koji se ovom uopšte nije svideo.
<BR>&nbsp;&nbsp;&nbsp;&nbsp;&nbsp;Nešto malo i tvrdo pade sa visoke, crne tavanice i bučno odzvoni o jedan od okruglih, crnih stolova. Predmet odskoči i pade na tepih, kotrljajući se, i zaustavi se između vrhova Bobijevih novih čizama. On se mahinalno sagnu i podiže ga. Bio je to staromodni mašinski zavrtanj, navoja smeđih od rđe i glave prekrivene mutnom, crnom, zaštitnom bojom. Pogledao je uvis baš kada je drugi zavrtanj pogodio sto i krajičkom oka ugledao kako Džemer nestvarno vešto preskače šank pored kreditne računske jedinice. Džemer nestade, začu se slab zvuk kidanja - čičak-traka - i Bobi je znao da se Džemer dokopao debelog, malog automata koji je tamo video ranije u toku dana. Pogledao je oko sebe, ali Džeki nije bilo nigde na vidiku.
<BR>&nbsp;&nbsp;&nbsp;&nbsp;&nbsp;Treći zavrtanj eksplozivno tresnu na ploču stola.
<BR>&nbsp;&nbsp;&nbsp;&nbsp;&nbsp;Bobi je oklevao, ali onda pođe za Džekinim primerom i skloni se sa vidika, krećući se što je tiše mogao. Čučnuo je iza jednog drvenog paravana i posmatrao kako pada i četvrti zavrtanj, praćen tankim slapom fine, mrke prašine. Začuo se zvuk struganja, a onda sa tavanice odjednom nestade čelični kvadratni poklopac, povučen u neku vrstu šahta. Hitro je pogledao prema šanku, na vreme da vidi kako se podiže debeli ublaživač trzaja na kućištu Džemerovog automata...
<BR>&nbsp;&nbsp;&nbsp;&nbsp;&nbsp;Iz otvora je sad visio par mršavih smeđih nogu i prašnjav skut sivog ogrtača od ajkuline kože.
<BR>&nbsp;&nbsp;&nbsp;&nbsp;&nbsp;"Čekaj", reče Bobi, "to je Bovoar!"
<BR>&nbsp;&nbsp;&nbsp;&nbsp;&nbsp;"Sigurno da je Bovoar", dođe glas odozgo, pojačan i šupalj u praznini šahta. "Sklanjajte mi taj prokleti sto s puta."
<BR>&nbsp;&nbsp;&nbsp;&nbsp;&nbsp;Bobi se iskobelja iza paravana i odvuče sto i stolice u stranu.
<BR>&nbsp;&nbsp;&nbsp;&nbsp;&nbsp;"'Vataj ovo", reče Bovoar i zaljulja nabijen ranac maslinaste boje na jednoj od naramenica, a onda ga pusti. Težina stvari gotovo obori Bobija na pod. "Sad se skloni..." Bovoar se spusti iz šahta, ostade na trenutak da visi na rukama iz otvora, pa skoči dole.
<BR>&nbsp;&nbsp;&nbsp;&nbsp;&nbsp;"Šta je bilo sa piskavcem koji sam imao gore?" upita Džemer, stojeći iza šanka, sa malim automatom u rukama.
<BR>&nbsp;&nbsp;&nbsp;&nbsp;&nbsp;"Tu je", reče Bovoar i baci mutnosivu šipku od fenolske smole na tepih. Bila je omotana tankom, crnom žicom. "Ispalo je da samo tako mogu da uđem, a da me ne vidi vojska onih govnara. Neko im je očigledno dao plan mesta, ali su propustili ovo gore."
<BR>&nbsp;&nbsp;&nbsp;&nbsp;&nbsp;"Kako si se popeo na krov?" upita Džeki, izlazeći iza paravana.
<BR>&nbsp;&nbsp;&nbsp;&nbsp;&nbsp;"Nisam", reče Bovoar, podižući velike, plastične naočari na nosu. "Ispalio sam nit monomola sa susedne zgrade i dotociljao se na keramičkom vretenu..." Njegova kratka, rundava kosa bila je puna prašine iz odžaka. Uputio joj je ozbiljan pogled. "Ti znaš", reče.
<BR>&nbsp;&nbsp;&nbsp;&nbsp;&nbsp;"Da. Od Legbe i Papa Ugua, u matrici. Uključila sam se sa Bobijem, u Džemerov dek..."
<BR>&nbsp;&nbsp;&nbsp;&nbsp;&nbsp;"Razneli su Ahmeda na auto-putu u Džersiju. Verovatno su upotrebili isti bacač kojim su sredili i Bobijevu staru..."
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Još nisam siguran", reče Bovoar, klečeći pored ranca i otvarajući plastične štipaljke zatvarača, "ali stvar počinje da dobija oblik... Ono na čemu sam radio pre nego što sam čuo da su smakli Lukasa bilo je da pronađem Polutane koji su digli Bobijev dek. Verovatno je bio sticaj okolnosti, slučajno je naleteo na njih, ali sad imamo grupu Polutana kod kojih je naš ledolomac... To može da ima posledice, svakako, jer među Polutanima ima muvaroša koji povremeno posluju sa Dva-na-danom. Zato smo Dva-na-dan i ja malo obilazili, nastojeći da saznamo koliko se može. A mogli smo patku, kako se ispostavilo, izuzev što se pogodilo, kada smo bili kod tog prašinara Aliksa, koji je drugi zamenik ratnog poglavice ili tako nešto, da ga pozove kolega iz drugog tabora, za koga Dva-na-dan tvrdi da je Gotik iz Baritauna po imenu Rejmond." Dok je govorio, praznio je ranac, vadeći oružje, alat, municiju, kalemove žice. "Rejmond ima gadnu potrebu da razgovara, ali Aliksu ne pada na pamet da priča pred nama. 'Oprostite, gospodo, ali ovo je službeni razgovor poglavica', kaže to tupavo govno, i mi se tu pokrijemo ušima, pokupimo svoje malenkosti, sve unatraške i udarajući temena, i otprašimo, ali samo iza ugla. Pozovemo Dva-na-danovim modularnim telefonom naše kauboje u Gradovima da se uključe na Aliksov telefon, ali pod hitno. Kauboji uđu u Aliksov razgovor sa Rejmondom k'o žica u sir." Izvukao je iz ranca izobličenu sačmaricu sa dvanaest patrona, malo dužu od njegove podlaktice, uzeo zdepast, okrugli magacin sa gomile na tepihu i spojio ga sa puškom. "Jeste li videli dosad nekog od ovih jebača majki? Južnoafrička, iz vremena pre rata..." Nešto u njegovom glasu i napetosti vilice odjednom pokaza Bobiju sav njegov bes. "Izgleda da je tip kontaktirao Rejmonda, tip sa gomilom love, s namerom da unajmi Gotike, celu mašineriju, da odu u Gradove i obave posao, pravu masovnu scenu. Tipu je toliko stalo da se to uradi, da je unajmio i Ladnjake. E, tada počinju da lete govna, zato što je Aliks konzervativac. Samo je mrtav Ladnjak dobar Ladnjak, i to tek posle x sati mučenja, i tako dalje. 'Zajebi stvar', kaže Rejmond, rođeni diplomata. 'Reč je o velikoj lovi, zato razmišljajmo korporacijski.'" Otvorio je kutiju debelih, crvenih, plastičnih patrona i počeo da puni pušku, gurajući jednu za drugom u magacin. "Možda grešim, ali u poslednje vreme na videu stalno viđam te tipove iz Maas Biolabsa, zadužene za odnose sa javnošću. Dogodilo se nešto veoma čudno, na nekom njihovom posedu u Arizoni. Neki kažu da je bila nuklearna, drugi da je bilo nešto drugo. A sad tvrde da je poginuo njihov glavni stručnjak za biosoft, kako kažu nesrećnim slučajem. Zvao se Mičel, dasa koji je manje-više smislio tu stvar. Za sada, niko drugi čak ni ne nagoveštava da bi mogao da napravi biočip, pa smo Lukas i ja zaključili da je ledolomac i nastao u Maasu. Ako je to uopšte bio ledolomac... Ali nismo imali pojma od koga ga je Fin dobio, niti odakle ta stvar kod dotičnog. Međutim, ako sve saberete, izgleda da je Maas rešio da nam svima zaprži čorbu. A to treba da se dogodi na ovom mestu, zato što nemamo kud odavde."
<BR>&nbsp;&nbsp;&nbsp;&nbsp;&nbsp;"Ne znam", reče Džemer, "imamo dosta prijatelja u ovoj zgradi..."
<BR>&nbsp;&nbsp;&nbsp;&nbsp;&nbsp;"Imali ste." Bovoar odloži sačmaricu i uze da puni Nambu automatik. "Većina njih sa ovog sprata i onog ispod danas su kupljeni. Radio je keš. Džakovi istog. Bilo je par tvrdih, ali ne dovoljno."
<BR>&nbsp;&nbsp;&nbsp;&nbsp;&nbsp;"Tu nema nikakve logike", reče Džeki, uze čašu skoča iz Džemerove ruke i ispi je naiskap. "Šta to imamo što tako gadno žele?"
<BR>&nbsp;&nbsp;&nbsp;&nbsp;&nbsp;"'Ej", reče Bobi, "ne zaboravi da verovatno ne znaju da su mi oni Polutani digli ledolomac. Možda 'oće samo njega."
<BR>&nbsp;&nbsp;&nbsp;&nbsp;&nbsp;"Ne", reče Bovoar, gurnuvši magacin u Nambu, "zato što nisu mogli da znaju da ga nisi sakrio u majčinom stanu."
<BR>&nbsp;&nbsp;&nbsp;&nbsp;&nbsp;"Al' možda su otišli tamo i pretražili mesto..."
<BR>&nbsp;&nbsp;&nbsp;&nbsp;&nbsp;"Kako su znali da ga Lukas nije držao u Ahmedu?" reče Džemer, polazeći prema šanku.
<BR>&nbsp;&nbsp;&nbsp;&nbsp;&nbsp;"Fin misli da je neko poslao ona tri nindže da ubiju i njega u paketu", reče Bobi. "Kažu da su imali opremu za postavljanje pitanja, ali..."
<BR>&nbsp;&nbsp;&nbsp;&nbsp;&nbsp;"Opet Maas", reče Bovoar. "Ko god bio, pogodio se sa Ladnjacima i Goticima. Saznali bismo i više, ali je Aliks Polutan glumio veličinu i nije hteo da pregovara sa Rejmondom. Nikakav zajednički posao sa omrznutim Ladnjacima. Koliko su naši kauboji uspeli da shvate, ona vojska je tu da vas zadrži unutra. A ljude kao ja napolju. Ljude sa oružjem i opremom." Pružio je napunjen Nambu Džeki. "Znaš da upotrebljavaš pucu?" upita Bobija.
<BR>&nbsp;&nbsp;&nbsp;&nbsp;&nbsp;"Naravno", slaga Bobi.
<BR>&nbsp;&nbsp;&nbsp;&nbsp;&nbsp;"A, ne", reče Džemer, "dosta nam je nevolja i bez toga da njemu damo oružje u ruke. Isuse Hriste..."
<BR>&nbsp;&nbsp;&nbsp;&nbsp;&nbsp;"Sve mi to govori", reče Bovoar, "da možemo očekivati da pošalju još nekog na nas. Nekog malo stručnijeg..."
<BR>&nbsp;&nbsp;&nbsp;&nbsp;&nbsp;"Ako jednostavno ne miniraju Hipermart u tri lepe", reče Džemer, "zajedno sam svim onim zombijima..."
<BR>&nbsp;&nbsp;&nbsp;&nbsp;&nbsp;"Neće", reče Bobi, "jer bi inače to već uradili."
<BR>&nbsp;&nbsp;&nbsp;&nbsp;&nbsp;Svi se zagledaše u njega.
<BR>&nbsp;&nbsp;&nbsp;&nbsp;&nbsp;"Dečko je u pravu", reče Džeki. "Ubo je."
<BR>&nbsp;&nbsp;&nbsp;&nbsp;&nbsp;Pola sata kasnije, Džemer je sumorno zurio u Bovoara. "Moram da ti priznam, ovo je najbezvezniji plan koji sam ikad čuo."
<BR>&nbsp;&nbsp;&nbsp;&nbsp;&nbsp;"Da, Bovoare", upade Bobi, "što se jednostavno ne provučemo kroz taj šaht, iskrademo preko krova i prebacimo na susednu zgradu? Istim onim užetom kojim si prešao ovamo."
<BR>&nbsp;&nbsp;&nbsp;&nbsp;&nbsp;"Na krovu ima više Ladnjaka nego muva na govnetu", reče Bovoar. "Neki od njih mogli bi čak biti dovoljno bistri da pronađu poklopac koji sam otvorio da siđem ovamo. Mada sam ostavio par rasprskavajućih mina za sobom." Neveselo se iscerio. "Osim toga, zgrada preko puta je viša od ove. Morao sam da se popnem na krov i ispalim monomol odozgo. Ne možete da se popnete na ruke uz monomolekularnu nit; ostali biste bez prstiju."
<BR>&nbsp;&nbsp;&nbsp;&nbsp;&nbsp;"Kako onda misliš da iziđemo, bogamu?" reče Bobi.
<BR>&nbsp;&nbsp;&nbsp;&nbsp;&nbsp;"O'ladi, Bobi", reče Džeki mirno. "Bovoar je uradio ono što je morao. Sada je ovde s nama, i imamo oružje."
<BR>&nbsp;&nbsp;&nbsp;&nbsp;&nbsp;"Bobi", reče Bovoar, "što nam ne ponoviš plan, da vidimo jesmo li razumeli..."
<BR>&nbsp;&nbsp;&nbsp;&nbsp;&nbsp;Bobi je imao nelagodan osećaj da Bovoar želi da se uveri da ga je on razumeo, ali se naslonio na šank i počeo. "Naoružamo se i čekamo, je li? Onda se Džemer i ja uključimo u njegov dek i pronjuškamo po matrici, ne bismo li provalili šta se događa..."
<BR>&nbsp;&nbsp;&nbsp;&nbsp;&nbsp;"Mislim da to mogu i sam", reče Džemer.
<BR>&nbsp;&nbsp;&nbsp;&nbsp;&nbsp;"Sereš!" Bobi se odbi od šanka. "Bovoar je rek'o! 'Oću d' idem, 'oću se uključim! Kako inače da naučim nešto?"
<BR>&nbsp;&nbsp;&nbsp;&nbsp;&nbsp;"Pusti sad to, Bobi", reče Džeki, "nastavi."
<BR>&nbsp;&nbsp;&nbsp;&nbsp;&nbsp;"U redu", reče Bobi natmureno, "dakle, ranije ili kasnije, tipovi koji su unajmili Gotike i Ladnjake ima da dođu po nas. Kad krenu, mi ih dočekamo. Bar jednog u'vatimo živog. U isto vreme izlazimo napolje, iznenadimo Gotike i ostale jer ne očekuju toliko oružje, tako da se domognemo ulice i brišemo za Gradove..."
<BR>&nbsp;&nbsp;&nbsp;&nbsp;&nbsp;"Mislim da je to otprilike sve", reče Džemer, prilazeći polako zaključanim i zastrtim vratima. Pritisnuo je palcem šifrovanu pločicu brave i otškrinuo vrata. "'Ej, ti!" razdra se. "Ne ti! Ti sa šeširom! Dovuci dupe ovamo. Hoću da razgovaram..."
<BR>&nbsp;&nbsp;&nbsp;&nbsp;&nbsp;Tanak, crveni zrak probi vrata, zavesu i dva prsta Džemerove šake i zatrepta iznad šanka. Jedna boca se rasprsnu, a sadržaj iziđe u obliku pare i estera u gasnom stanju. Džemer pusti vrata da se zatvore, zagleda se u uništenu šaku i sruči se zadnjicom na tepih. Klub se polako ispuni božićnim mirisom skuvanog džina. Bovoar uze srebrni sifon sa šanka i poprska zadimljenu zavesu mineralnom vodom, sve dok se patrona sa CO <SUB>2</SUB> nije ispraznila, a mlaz oslabio. "Imaš sreće, Bobi", reče Bovoar i baci bocu preko ramena, "jer se brat Džemer neće više uključivati u dek..."
<BR>&nbsp;&nbsp;&nbsp;&nbsp;&nbsp;Džeki je coktala, pregledajući Džemerovu ruku, na kolenima pored njega. Bobi opazi sprženo meso, a onda brzo odvrati pogled.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
