<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. KAFE BLAN
<P>&nbsp;&nbsp;&nbsp;&nbsp;&nbsp;Kada je izišla iz Luvra, kao da je osetila pomak nekog složenog ustrojstva koje se prilagođavalo njenoj putanji kroz grad. Konobar je verovatno bio samo deo te stvari, jedan njen ud, fina sonda ili treplja. Celina mora biti veća, ogromna. Otkud joj samo pomisao da će moći da živi, da se kreće, u neprirodnom polju uticaja Virekovog bogatstva bez ikakvog izobličenja? Virek ju je podigao iz njene bede, propustio je kroz čudovišne, nevidljive prese svog novca, i izišla je izmenjena. Naravno, pomislila je, naravno: to se šunja oko mene, neprestano, budno i nevidljivo, nesaglediv i nenapadan mehanizam Herr Virekovog nadzora.
<BR>&nbsp;&nbsp;&nbsp;&nbsp;&nbsp;Konačno se obrela na pločniku ispod terase kafea Blan. Mesto joj se činilo dovoljno bezbedno. Mesec dana ranije čuvala bi se da uđe; previše je večeri provela tu sa Alenom. A sada, osećajući se oslobođena, odlučila je da započne proces ponovnog otkrivanja Pariza tako što će uzeti sto u Blanu. Izabrala je jedan blizu širokog izloga. Zatražila je od konobara da joj donese konjak i zadrhtala, posmatrajući saobraćaj Pariza koji je tekao pored prozora, neprekidnu reku čelika i stakla, dok su oko nje, za drugim stolovima, sedeli stranci, jeli i osmehivali se, pili i raspravljali, rastajali se s gorčinom ili se zaklinjali na vernost raspoloženju popodneva.
<BR>&nbsp;&nbsp;&nbsp;&nbsp;&nbsp;Ali - i na to se nasmešila - ona je bila deo svega toga. Nešto u njoj budilo se iz dugog i gluvog sna, izvedeno na svetlost onog trenutka kada je konačno otvorila oči za Alenovu pokvarenost i svoju očajničku potrebu da nastavi da ga voli. Ali ta potreba je bledela, već sada dok je sedela tu. Upravo je otrcanost njegovih laži raskinula okove njene potištenosti. U tome nije videla logiku, zato što je negde u sebi tačno znala, i mnogo pre onoga sa Gnasom, čime se Alen bavi, i to nije nimalo pokolebalo njenu ljubav. Pod okriljem ovog novog osećanja, ipak, moći će da zanemari logiku. Bilo je dovoljno biti ovde, živa, za stolom u Blanu, i zamišljati svuda oko sebe složenu mašineriju za koju je znala da ju je Virek pokrenuo.
<BR>&nbsp;&nbsp;&nbsp;&nbsp;&nbsp;Ironija, pomislila je, videvši mladog konobara iz Napoleon Court-a kako stupa na terasu. Nosio je tamne pantalone u kojima je radio, ali kecelju je zamenila plava vetrovka. Preko čela mu je padalo krilo meke kose. Pošao je prema njoj, nasmešen, samouveren, znajući da ona neće bežati. Nešto u njoj je u tom trenutku izazvalo snažnu želju da beži, ali je znala da neće. Ironija, reče sebi: istovremeno sa uživanjem u otkriću da nisam sunđer za tugu, već samo još jedna nesavršena životinja u kamenom lavirintu ovog grada, otkrivam da sam žiža neke nesagledive aparature pokretane nečijom maglovitom željom.
<BR>&nbsp;&nbsp;&nbsp;&nbsp;&nbsp;"Zovem se Pako", reče on, odmakavši belo obojenu stolicu naspram njene.
<BR>&nbsp;&nbsp;&nbsp;&nbsp;&nbsp;"Bio si ono dete, dečak, u parku..."
<BR>&nbsp;&nbsp;&nbsp;&nbsp;&nbsp;"Da, pre mnogo vremena." Seo je. "Senjor je oživeo sliku iz mog detinjstva."
<BR>&nbsp;&nbsp;&nbsp;&nbsp;&nbsp;"Razmišljala sam o tvom Senjoru." Nije gledala njega, već vozila u prolazu, hladeći oči u protoku saobraćaja, bojama polikarbona i obojenog čelika. "Čovek poput Vireka ne može da se odvoji od svog bogatstva. Njegov novac živi sopstveni život. Možda i sopstvenu volju. Nagovestio je to kada smo se upoznali."
<BR>&nbsp;&nbsp;&nbsp;&nbsp;&nbsp;"Pa ti si filozof."
<BR>&nbsp;&nbsp;&nbsp;&nbsp;&nbsp;"Ja sam oruđe, Pako. Ja sam poslednji model veoma stare mašine u rukama veoma starog čoveka, koji želi da rasvetli nešto što mu dosad nije polazilo za rukom. Tvoj poslodavac pretura među hiljadu alatki i zbog nečega bira mene..."
<BR>&nbsp;&nbsp;&nbsp;&nbsp;&nbsp;"I pesnikinja!"
<BR>&nbsp;&nbsp;&nbsp;&nbsp;&nbsp;Nasmejala se i odvratila pogled od saobraćaja; smešio se, usta uokvirenih dubokim okomitim brazdama. "Hodajući napolju, zamišljala sam ustrojstvo, mašinu, tako veliku da se ne da sagledati. Mašina koja je svuda oko mene, predviđajući svaki moj korak."
<BR>&nbsp;&nbsp;&nbsp;&nbsp;&nbsp;"Zar si i egocentrik?"
<BR>&nbsp;&nbsp;&nbsp;&nbsp;&nbsp;"Jesam li?"
<BR>&nbsp;&nbsp;&nbsp;&nbsp;&nbsp;"Možda nisi. Istina je da te posmatraju. Motrimo, i dobro je što je tako. Motrimo i na tvog prijatelja iz brasserie. Na žalost, nismo uspeli da utvrdimo gde je nabavio hologram koji ti je pokazao. Moguće je da ga je već imao kada je počeo da zove telefonom tvoju prijateljicu. Neko mu se obratio, razumeš? Neko ti ga je postavio na put. Ne misliš li da je to veoma zanimljivo? Da li to kopka filozofa u tebi?"
<BR>&nbsp;&nbsp;&nbsp;&nbsp;&nbsp;"Da, pretpostavljam da je tako. Prihvatila sam savet koji si mi dao u brasserie i pristala na cenu."
<BR>&nbsp;&nbsp;&nbsp;&nbsp;&nbsp;"Znači da će je udvostručiti." Pako se osmehnu.
<BR>&nbsp;&nbsp;&nbsp;&nbsp;&nbsp;"Što mene ne treba da brine, kao što si mi rekao. Pristao je da me pozove sutra. Pretpostavljam da možeš da nabaviš novac. Tražio je gotovinu."
<BR>&nbsp;&nbsp;&nbsp;&nbsp;&nbsp;"Gotovinu" - prevrnuo je očima - "kakav risque! Ali, u redu, mogu. A znam i pojedinosti. Slušali smo razgovor. Nije bilo teško, pošto je bio dovoljno uslužan da ga sam emituje, sa minijaturnog mikrofona. Bili smo veoma radoznali kome je signal bio upućen, ali sumnjamo da i sam to zna."
<BR>&nbsp;&nbsp;&nbsp;&nbsp;&nbsp;"To nije ličilo na njega", reče ona, zamišljena, "da se onako izvini i naprečac ode, pre nego što je izneo zahteve. Zamišlja da ima dara za dramatiku."
<BR>&nbsp;&nbsp;&nbsp;&nbsp;&nbsp;"Nije imao izbora", reče Pako. "Izazvali smo nešto za šta je verovao da je kvar na napajanju mikrofona. Otuda je usledio onaj izlet do hommes. Rekao je neke vrlo nepristojne stvari o tebi, tamo u kabini."
<BR>&nbsp;&nbsp;&nbsp;&nbsp;&nbsp;Pokazala je na svoju praznu čašu kada je prošao konobar. "Još mi je teško da odredim svoju ulogu u tome, svoju vrednost. Za Vireka, mislim."
<BR>&nbsp;&nbsp;&nbsp;&nbsp;&nbsp;"Ne pitaj mene. Ovde si ti filozof. Ja samo izvršavam Senjorova naređenja, najbolje što mogu."
<BR>&nbsp;&nbsp;&nbsp;&nbsp;&nbsp;"Da li bi popio brendi, Pako? Ili možda kafu?"
<BR>&nbsp;&nbsp;&nbsp;&nbsp;&nbsp;"Francuzi", odvrati Pako ubeđeno, "nemaju pojma šta je kafa."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
