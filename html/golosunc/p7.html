<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. LEKAR JE PROGOVORIO
<P>&nbsp;&nbsp;&nbsp;&nbsp;&nbsp;Denil je stajao na ulaznim vratima: "Šta se dogodilo, partneru Elija..."
<BR>&nbsp;&nbsp;&nbsp;&nbsp;&nbsp;Objašnjenje nije bilo potrebno. Denilov glas se promeni u visok zvonki uzvik: "Roboti Hanisa Gruera! Vaš je gospodar povređen! Roboti!"
<BR>&nbsp;&nbsp;&nbsp;&nbsp;&nbsp;Začas je ušao jedan metalni lik, a za njim u trpezeriju upade još dvadesetak. Trojica su pažljivo odvukla Gruera, a ostali su se uposlili uređivanjem nastalog nereda i sakupljanjem predmeta koji su sa stola pali na pod.
<BR>&nbsp;&nbsp;&nbsp;&nbsp;&nbsp;Denil se odmah oglasi: "Vi tamo, roboti, ostavite krhotine. Započnite istragu. Ispitajte da li se u kući nalazi neko ljudsko biće. Obavestite robote koji se nalaze napolju, na terenu, neka pretresu svaku stopu gazdinstva. Ako nađete nekog gospodara, zadržite ga. Nemojte da ga povredite..." (suvišna opomena) "...ali ne dopustite da se udalji. Obavestite me ako ne naiđete ni na jednog gospodara. Ostaću u ovoj kombinaciji stereovizije."
<BR>&nbsp;&nbsp;&nbsp;&nbsp;&nbsp;Kad su se roboti razišli, Elija promrmlja Denilu: "To je početak. Otrov, naravno."
<BR>&nbsp;&nbsp;&nbsp;&nbsp;&nbsp;"Da, dovde je jasno, partneru Elija." Čudno je bilo videti Denila, koji je seo kao da je osetio slabost u kolenima. Bejli nijednog trenutka dotad nije doživeo da Denil podlegne nečemu tako ljudskom kao što je slabost u kolenima.
<BR>&nbsp;&nbsp;&nbsp;&nbsp;&nbsp;"Mom ustrojstvu škodi kada vidim povređeno ljudsko biće", reče Denil.
<BR>&nbsp;&nbsp;&nbsp;&nbsp;&nbsp;"Ništa nisi mogao da učiniš!" tešio ga je Bejli.
<BR>&nbsp;&nbsp;&nbsp;&nbsp;&nbsp;"Znam, ali ipak sam u misaonim kanalima osetio izvesno zakrčenje. U ljudskim terminima, ono što osećam odgovara potresu mozga."
<BR>&nbsp;&nbsp;&nbsp;&nbsp;&nbsp;"Ako je tako, pređi preko toga." Bejli nije imao ni strpljenja ni nežnosti prema robotu kome je bilo muka. "Moramo da razmotrimo sitnice u vezi s počiniocem. Nema otrova bez trovača."
<BR>&nbsp;&nbsp;&nbsp;&nbsp;&nbsp;"Moglo je biti trovanje hranom."
<BR>&nbsp;&nbsp;&nbsp;&nbsp;&nbsp;"Slučajno trovanje? Na planeti koja tako pazi na čistoću? Nikako! Osim toga, otrov je bio u napitku, a delovanje je bilo naglo i potpuno. U pitanju je vrlo jaka doza otrova. Pazi, Denile, ja idem u susednu sobu da malo razmislim o tome. Ti ćeš potražiti gospođu Delmar. Proveri da li je kod kuće i ustanovi udaljenost između njenog i Gruerovog gazdinstva."
<BR>&nbsp;&nbsp;&nbsp;&nbsp;&nbsp;"Znači li to da misliš na nju kao..."
<BR>&nbsp;&nbsp;&nbsp;&nbsp;&nbsp;Bejli mahnu rukom: "Učini samo kako sam ti rekao, hoćeš li?"
<BR>&nbsp;&nbsp;&nbsp;&nbsp;&nbsp;Bejli iziđe iz sobe da potraži samoću. Sigurno je da se, za tako kratko vreme, na planeti kao što je Solarija nisu mogla desiti dva međusobno nezavisna ubistva. Ako, dakle, postoji veza, najjednostavnije je da se Gruerova priča o zaveri uzme kao istinita.
<BR>&nbsp;&nbsp;&nbsp;&nbsp;&nbsp;Bejli oseti kako u njemu raste uzbuđenje na koje je bio naviknut. Došao je na ovu planetu naoružan samo onim što mu je na Zemlji rečeno, kao i onim što je sam znao. Samo ubistvo više nije bilo ni najmanje važno, ali trka je stvarno otpočela. Mišići Bejlijevih vilica napeto odskočiše.
<BR>&nbsp;&nbsp;&nbsp;&nbsp;&nbsp;Osetio je žaoku što su se ubice, ili ubica, najzad usudili da u njegovoj blizini zadaju udarac. Zar su o njemu vodili tako malo računa? Bio je svestan da je povređen njegov profesionalni ponos, ali ta mu je povreda bila dobrodošla. Ona mu je konačno pružila stvarni povod da stvari sagleda kroz slučaj ubistva, bez razmišljanja o opasnostima kojima je bila izložena Zemlja.
<BR>&nbsp;&nbsp;&nbsp;&nbsp;&nbsp;Denil ga je pronašao i požurio k njemu: "Učinio sam kao što si tražio, partneru Elija. Stupio sam u vezu s gospođom Delmar. Ona je sada kod kuće, oko hiljadu milja daleko od Gruerovog gazdinstva."
<BR>&nbsp;&nbsp;&nbsp;&nbsp;&nbsp;"Potražiću je kasnije. Mislim, uspostaviću vezu", reče Bejli, zamišljeno zureću u Denila: "Smatraš li da ona ima ikakve veze s ovim zločinom?"
<BR>&nbsp;&nbsp;&nbsp;&nbsp;&nbsp;"Svakako nema neposredne veze, partneru Elija."
<BR>&nbsp;&nbsp;&nbsp;&nbsp;&nbsp;"Misliš li time da kažeš da posredne ima?"
<BR>&nbsp;&nbsp;&nbsp;&nbsp;&nbsp;"Mogla je nekog nagovoriti da to učini."
<BR>&nbsp;&nbsp;&nbsp;&nbsp;&nbsp;"Nekoga?" upita brzo Bejli. "Koga?"
<BR>&nbsp;&nbsp;&nbsp;&nbsp;&nbsp;"To, partneru Elija, ne bih umeo da kažem."
<BR>&nbsp;&nbsp;&nbsp;&nbsp;&nbsp;"Ako je neko i radio za nju, taj neko bio bi pronađen na mestu zločina."
<BR>&nbsp;&nbsp;&nbsp;&nbsp;&nbsp;"Da", odgovori Denil, "neko je morao biti tamo da zatruje napitak."
<BR>&nbsp;&nbsp;&nbsp;&nbsp;&nbsp;"Da li je bilo moguće zatrovati napitak ranije, u toku dana? Možda mnogo ranije."
<BR>&nbsp;&nbsp;&nbsp;&nbsp;&nbsp;"Pomislio sam na to, partneru Elija", odgovori Denil, "pa sam zato rekao da gospođa Delmar nema neposredne veze sa zločinom. Ranije, u toku dana, ona se mogla naći na tom mestu. Bilo bi dobro da se ispita njeno kretanje."
<BR>&nbsp;&nbsp;&nbsp;&nbsp;&nbsp;"Učinićemo tako. Ispitaćemo da li je u bilo koje vreme bila lično na Gruerovom gazdinstvu."
<BR>&nbsp;&nbsp;&nbsp;&nbsp;&nbsp;Bejlijeve usne se grčevito stegoše. Naslućivao je da logika robota jednom mora da zataji, a sada je u to postao uveren. Baš kao što je rekao stručnjak: 'Roboti su logični, ali ne i razumni'.
<BR>&nbsp;&nbsp;&nbsp;&nbsp;&nbsp;"Požurimo u sobu za veze i potražimo Gruerovo gazdinstvo", reče on.
<BR>
<BR>&nbsp;&nbsp;&nbsp;&nbsp;&nbsp;Prostor se blistao od svežine i urednosti. Ni traga događaju koji se odigra pre nepunog sata.
<BR>&nbsp;&nbsp;&nbsp;&nbsp;&nbsp;S leđima prema zidu, stajala su onde tri robota spremna da prime naređenje, kao i obično.
<BR>&nbsp;&nbsp;&nbsp;&nbsp;&nbsp;"Ima li nekih novosti o vašem gospodaru?" upita Bejli.
<BR>&nbsp;&nbsp;&nbsp;&nbsp;&nbsp;Srednji robot odgovori: "Lekari se brinu za njega, gospodaru."
<BR>&nbsp;&nbsp;&nbsp;&nbsp;&nbsp;"Preko stereovizora ili lično?"
<BR>&nbsp;&nbsp;&nbsp;&nbsp;&nbsp;"Preko stereovizora."
<BR>&nbsp;&nbsp;&nbsp;&nbsp;&nbsp;"Šta kaže lekar? Hoće li vaš gospodar preživeti?"
<BR>&nbsp;&nbsp;&nbsp;&nbsp;&nbsp;"Nije sigurno, gospodaru."
<BR>&nbsp;&nbsp;&nbsp;&nbsp;&nbsp;Bejli promeni temu razgovora: "Da li je kuća pretražena?"
<BR>&nbsp;&nbsp;&nbsp;&nbsp;&nbsp;"Potpuno, gospodaru."
<BR>&nbsp;&nbsp;&nbsp;&nbsp;&nbsp;"Da li je nađen trag nekog drugog gospodara?"
<BR>&nbsp;&nbsp;&nbsp;&nbsp;&nbsp;"Nije, gospodaru."
<BR>&nbsp;&nbsp;&nbsp;&nbsp;&nbsp;"A neki trag prisustva drugog gospodara?"
<BR>&nbsp;&nbsp;&nbsp;&nbsp;&nbsp;"Nikakav, gospodaru."
<BR>&nbsp;&nbsp;&nbsp;&nbsp;&nbsp;"Da li je okolni teren pretražen?"
<BR>&nbsp;&nbsp;&nbsp;&nbsp;&nbsp;"Jeste, gospodaru."
<BR>&nbsp;&nbsp;&nbsp;&nbsp;&nbsp;"Bez rezultata?"
<BR>&nbsp;&nbsp;&nbsp;&nbsp;&nbsp;"Bez rezultata, gospodaru."
<BR>&nbsp;&nbsp;&nbsp;&nbsp;&nbsp;Bejli klimnu i reče: "Želim da razgovaram s robotom koji je večeras posluživao za stolom."
<BR>&nbsp;&nbsp;&nbsp;&nbsp;&nbsp;"Zadržan je zbog ispitivanja, gospodaru. Njegove su reakcije normalne."
<BR>&nbsp;&nbsp;&nbsp;&nbsp;&nbsp;"Da li može da govori?"
<BR>&nbsp;&nbsp;&nbsp;&nbsp;&nbsp;"Može, gospodaru."
<BR>&nbsp;&nbsp;&nbsp;&nbsp;&nbsp;"Neka dođe ovamo bez odlaganja."
<BR>&nbsp;&nbsp;&nbsp;&nbsp;&nbsp;Pošto se nije odmah pojavio, Bejli započe: "Rekao sam..."
<BR>&nbsp;&nbsp;&nbsp;&nbsp;&nbsp;Denil ga lagano prekide: "Ova vrsta solarijanskih robota saobraća međusobno pomoću ugrađene radio-veze. Robot koga si zatražio već je pozvan. Njegova je sporost prouzrokovana smetnjama koje je pretrpeo usled događaja kojima je prisustvovao."
<BR>&nbsp;&nbsp;&nbsp;&nbsp;&nbsp;Bejli prihvati objašnjenje. Trebalo je da se seti interkoma. U svetu koji sav počiva na robotima, nužna je neka vrsta unutrašnje komunikacije jer bi, u protivnom, sistem doživeo slom. To objašnjava kako se tuce robota odazove, a pozvan je samo jedan. Naravno, ostali dolaze samo ako su pozvani, inače ne dolaze.
<BR>&nbsp;&nbsp;&nbsp;&nbsp;&nbsp;Uđe traženi robot. Hramao je, vukući jednu nogu. Bejli se pitao zašto, ali sleže ramenima ne trudeći se da nađe odgovor. Laici nisu mogli shvatiti čak ni povredu pozitronskih kanala primitivnih robota sa Zemlje. Prekinut krug reakcija može onesposobiti pokret nogu, kao u ovom slučaju. Stručnjacima to može izgledati izvanredno važno, a svakom drugom beznačajno.
<BR>&nbsp;&nbsp;&nbsp;&nbsp;&nbsp;Bejli oprezno reče: "Sećaš li se neke bezbojne tečnosti na stolu tvog gospodara koju si mu ulio u čašu?"
<BR>&nbsp;&nbsp;&nbsp;&nbsp;&nbsp;Robot odgovori: "Se... sss... ćam, gosssspo... ssss... daru."
<BR>&nbsp;&nbsp;&nbsp;&nbsp;&nbsp;Greška u programu za oblikovanje govora.
<BR>&nbsp;&nbsp;&nbsp;&nbsp;&nbsp;"Kakva je to bila tečnost?" pitao je dalje Bejli.
<BR>&nbsp;&nbsp;&nbsp;&nbsp;&nbsp;"Bila je to... vo... sss... da, gosssspo... ssss... daru."
<BR>&nbsp;&nbsp;&nbsp;&nbsp;&nbsp;"Samo voda? Ništa drugo?"
<BR>&nbsp;&nbsp;&nbsp;&nbsp;&nbsp;"Samo vo... ssss... da, gosssspo... ssss... daru."
<BR>&nbsp;&nbsp;&nbsp;&nbsp;&nbsp;"Odakle si je doneo?"
<BR>&nbsp;&nbsp;&nbsp;&nbsp;&nbsp;"Sa... ssss... slavine rezzzzer...sss... voa... sss... ra, gosssspo... ssss... daru."
<BR>&nbsp;&nbsp;&nbsp;&nbsp;&nbsp;"Da li je neko vreme stajala u kuhinji pre no što si je uzeo?"
<BR>&nbsp;&nbsp;&nbsp;&nbsp;&nbsp;"Gosssspo... sss... dar voli... sss... o, da bude ussss... taja... sss... la. Po njego... sss... vom sssstalnom nalo... gu, vo... sss... da je mora... ssss... la ssss... staja... ssss... ti sssat vreme... sss.. na pre je... sss... la."
<BR>&nbsp;&nbsp;&nbsp;&nbsp;&nbsp;Bejli pomisli: Onaj ko je to znao, mogao je vrlo dobro iskoristiti.
<BR>&nbsp;&nbsp;&nbsp;&nbsp;&nbsp;"Neka me jedan od robota poveže s lekarom koji vodi brigu o vašem gospodaru. Što pre, to bolje, a u međuvremenu neka mi jedan od vas objasni vodovodni uređaj. Moram znati sve o snabdevanju vodom."
<BR>
<BR>&nbsp;&nbsp;&nbsp;&nbsp;&nbsp;Nešto kasnije, lekar mu je stajao na raspolaganju. Bio je to najstariji Svemirac koga je Bejli ikad video. Mogao je imati preko trista godina. Žile na njegovim rukama behu jako ispupčene, a kratko potkresana kosa sasvim bela. Imao je naviku da noktom lupka po izbrazdanim sekutićima. Taj je šum Bejliju išao na živce. Ime mu je bilo Altim Tul.
<BR>&nbsp;&nbsp;&nbsp;&nbsp;&nbsp;Lekar reče: "Na sreću, povratio je veliki deo doze, ali se ipak može desiti da ne preživi. Tragičan slučaj." On glasno uzdahnu.
<BR>&nbsp;&nbsp;&nbsp;&nbsp;&nbsp;"Koja je vrsta otrova posredi, doktore?, upita Bejli.
<BR>&nbsp;&nbsp;&nbsp;&nbsp;&nbsp;"Ne znam." (Tuc... tuc... tuc...)
<BR>&nbsp;&nbsp;&nbsp;&nbsp;&nbsp;"Ne znate? Kako ga onda lečite?"
<BR>&nbsp;&nbsp;&nbsp;&nbsp;&nbsp;"Da bih sprečio paralizu, primenjujem direktne nadražaje neuromuskularnog sistema. Što se ostalog tiče, prepuštam prirodi da učini svoje."
<BR>&nbsp;&nbsp;&nbsp;&nbsp;&nbsp;Njegovo lice bledožute boje, nalik iznošenoj koži prima kvaliteta, izražavalo je preklinjanje. "Imamo tako malo iskustva u tim stvarima! Ne sećam se sličnog slučaja u dva veka moje prakse."
<BR>&nbsp;&nbsp;&nbsp;&nbsp;&nbsp;Bejli ga je prezrivo posmatrao: "Poznato vam je da postoje takve stvari kao što su otrovi, zar ne?"
<BR>&nbsp;&nbsp;&nbsp;&nbsp;&nbsp;"Oh, da (tuc... tuc... tuc...). Iz opšteg znanja."
<BR>&nbsp;&nbsp;&nbsp;&nbsp;&nbsp;"Postoje mnoge knjige o tom predmetu, pa biste iz njih mogli nešto da saznate."
<BR>&nbsp;&nbsp;&nbsp;&nbsp;&nbsp;"To bi trajalo nekoliko dana. Postoje brojni mineralni otrovi. Mi se služimo insekticidima, pa je lako doći do bakterijskih toksina. Čak i s podacima iz mikroknjiga, trebalo bi mnogo vremena da nađemo opremu i da razvijemo istraživačku tehniku."
<BR>&nbsp;&nbsp;&nbsp;&nbsp;&nbsp;"Ako to niko na Solariji ne zna", reče smrknuto Bejli, "ja bih vam predložio da stupite u kontakt s nekim drugim svetom. U međuvremenu, bilo bi dobro da ispitate nije li otrovan vodovod u Gruerovoj kući. Ako je nužno, lično pođite tamo i pozabavite se time."
<BR>&nbsp;&nbsp;&nbsp;&nbsp;&nbsp;Bejli je veoma surovo izazivao poštovanog Svemirca, naređujući mu kao robotu, ali nije bio ni najmanje svestan neskladnosti takvog postupka, a ni Solarijanac se tome nije protivio.
<BR>&nbsp;&nbsp;&nbsp;&nbsp;&nbsp;"Kako bi vodovod mogao da bude zatrovan? Siguran sam da nije", reče Tul zamišljeno.
<BR>&nbsp;&nbsp;&nbsp;&nbsp;&nbsp;"Verovatno nije", složi se Bejli, "ali najbolje je proveriti kako bismo bili sasvim sigurni."
<BR>&nbsp;&nbsp;&nbsp;&nbsp;&nbsp;U stvari, zatrovani vodovod je predstavljao sasvim neverovatnu mogućnost. Robot mu je još ranije objasnio delovanje uređaja za vodu, koji je, na Solariji svojstven način, automatski uklanjao nečistoću. Voda je mogla da uđe u cevi iz bilo kog izvora, aparati bi je osposobili za piće. Uništili bi mikroorganizme, a neživu organsku materiju izdvojili. Voda se vetrila i tako su se u nju uvodili razni joni u količinama koje najbolje odgovaraju potrebama tela. Gotovo je neverovatno da bi otrov izdržao ovaj ili onaj kontrolni sistem.
<BR>&nbsp;&nbsp;&nbsp;&nbsp;&nbsp;Ali doktor Tul se samo mrštio: "Kako da ispitam vodovod?"
<BR>&nbsp;&nbsp;&nbsp;&nbsp;&nbsp;"Kako? Nađite neku životinju. Ušpricajte joj iglom izvesnu količinu vode, ili joj dajte da pije. Razmišljajte, čoveče! Učinite to isto s onom vodom koja je ostala u staklenoj posudi. Ako je otrovna, a mora biti, izvršite eksperiment prema opisima koje možete naći u određenim knjigama. Nađite neki sličan primer. Učinite bar nešto."
<BR>&nbsp;&nbsp;&nbsp;&nbsp;&nbsp;"Čekajte, čekajte! Kakva staklena posuda?"
<BR>&nbsp;&nbsp;&nbsp;&nbsp;&nbsp;"Posuda u kojoj je stajala voda. Posuda iz koje je robot uzeo otrovno piće."
<BR>&nbsp;&nbsp;&nbsp;&nbsp;&nbsp;"Tja, dragi moj, pretpostavljam da je već oprana. Kućna svita sigurno nije ostavila posudu da stoji nečista i nesklonjena."
<BR>&nbsp;&nbsp;&nbsp;&nbsp;&nbsp;Bejli je negodujući mrmljao. Naravno, bilo je nemoguće sačuvati dokaze kad su ih roboti, u ime kućnog reda, munjevito uništavali. Trebalo je da da nalog da se predmeti ne diraju, ali nije znao pravilno da postupi jer ovde običaji nisu bili kao na Zemlji.
<BR>
<BR>&nbsp;&nbsp;&nbsp;&nbsp;&nbsp;Najzad je objavljeno da na Gruerovom gazdinstvu, u kritično vreme, nije bilo nijedne neovlašćene osobe.
<BR>&nbsp;&nbsp;&nbsp;&nbsp;&nbsp;"To donekle otežava problem, partneru Elija", reče Denil. "Prema tome, niko ne može da bude trovač."
<BR>&nbsp;&nbsp;&nbsp;&nbsp;&nbsp;Sav obuzet mislima, Bejli jedva da ga je čuo. "Šta... ", uzviknu iznenađeno. "Uopšte nije tako. Uopšte! Naprotiv, to sve pojednostavljuje!" Nije imao volje da objašnjava, jer je sasvim znao da ga Denil ne bi mogao razumeti, ili da, bar, ne bi poverovao u ono što je Bejli smatrao sigurnim.
<BR>&nbsp;&nbsp;&nbsp;&nbsp;&nbsp;Denil to nije ni tražio. Takav tok misli, ljudski po prirodi, bilo bi sasvim nerobotski.
<BR>&nbsp;&nbsp;&nbsp;&nbsp;&nbsp;Bejli je nemirno hodao tamo-amo, strepeći od sna koji mu je sklapao oči, jer je znao da će se tada njegov strah od prostora i čežnja za Zemljom pojačati. Gotovo žudno je želeo da se još nešto dogodi.
<BR>&nbsp;&nbsp;&nbsp;&nbsp;&nbsp;"Bilo bi dobro da ponovo govorim sa gospođom Delmar. Neka roboti potraže vezu", rekao je Denilu.
<BR>&nbsp;&nbsp;&nbsp;&nbsp;&nbsp;Prešli su u sobu za razgovore, gde je posmatrao spretne prste robota koji je upravljao stereovizorom. Misli su mu za to vreme bile zapletene i nejasne, ali su se naglo razbistrile pod utiskom iznenađenja kada je polovinu sobe ispunio sto, pažljivo postavljen za večeru.
<BR>&nbsp;&nbsp;&nbsp;&nbsp;&nbsp;Najpre je začuo Gladijin pozdrav: 'Halo', da bi za trenutak kasnije i sama stupila u vidno polje.
<BR>&nbsp;&nbsp;&nbsp;&nbsp;&nbsp;"Ne čudi se, Elija", reče ona sedajući. "Vreme je za večeru. Pogledaj, obučena sam vrlo brižljivo!"
<BR>&nbsp;&nbsp;&nbsp;&nbsp;&nbsp;Zaista je bila. Osnovna, svetloplava boja haljine svetlucala je niz njena bedra do listova i gležanja. Nabrani žuti okovratnik, nešto svetliji od njene talasaste, sada pažljivo začešljane kose, padao je na vrat i ramena.
<BR>&nbsp;&nbsp;&nbsp;&nbsp;&nbsp;"Nisam imao nameru da ti smetam pri jelu", reče Bejli.
<BR>&nbsp;&nbsp;&nbsp;&nbsp;&nbsp;"Još nisam ni počela. Hoćeš li da mi se pridružiš?"
<BR>&nbsp;&nbsp;&nbsp;&nbsp;&nbsp;Gledao je sumnjičavo: "Da se pridružim?" Gladija se nasmeja: "Vi Zemljani ste tako luckasti. Nisam mislila da mi se lično pridružiš. Kako bi i mogao? Mislila sam da odeš u svoju trpezariju pa da večeramo u troje."
<BR>&nbsp;&nbsp;&nbsp;&nbsp;&nbsp;"Ali kad pođem..."
<BR>&nbsp;&nbsp;&nbsp;&nbsp;&nbsp;"Tvoj tehničar može da zadrži vezu."
<BR>&nbsp;&nbsp;&nbsp;&nbsp;&nbsp;Denil hladno prihvati, a Bejli se, pomalo nesigurno, okrete i uputi ka vratima. Za njim se kretala i Gladija, sto i sve što je bilo na stolu i oko nje.
<BR>&nbsp;&nbsp;&nbsp;&nbsp;&nbsp;Gladija ga je hrabrila smeškom: "Vidiš, tvoj tehničar nam održava vezu."
<BR>&nbsp;&nbsp;&nbsp;&nbsp;&nbsp;Bejli i Denil su išli pokretnom pistom kojom se Bejli, koliko se sećao, ranije nije kretao. Očigledno je u ovom nemogućem zdanju postojalo više mogućih prelaza iz prostorije u prostoriju, a on je znao samo za neke. Denil ih je, naravno, znao sve.
<BR>&nbsp;&nbsp;&nbsp;&nbsp;&nbsp;Za sve vreme kretanja pratila ih je Gladija, nekad ispod, nekad iznad visine poda.
<BR>&nbsp;&nbsp;&nbsp;&nbsp;&nbsp;Bejli zastade i promrmlja: "Potrebno je privići se na ovo."
<BR>&nbsp;&nbsp;&nbsp;&nbsp;&nbsp;Gladija odmah zapita: "Da li ti to stvara vrtoglavicu?"
<BR>&nbsp;&nbsp;&nbsp;&nbsp;&nbsp;"Pomalo."
<BR>&nbsp;&nbsp;&nbsp;&nbsp;&nbsp;"Reći ću ti šta treba da uradiš... Neka me tvoj tehničar zaustavi, a kad budeš u trpezariji, neka nas ponovo spoji."
<BR>&nbsp;&nbsp;&nbsp;&nbsp;&nbsp;"Daću takav nalog, partneru Elija", reče Denil.
<BR>&nbsp;&nbsp;&nbsp;&nbsp;&nbsp;Kada su stigli, sto je već bio postavljen za večeru. Na stolu su se nalazili tanjiri u kojima se pušila supa s komadićima mesa, a na sredini pečena kokoška. Denil reče nešto kratko robotu koji je posluživao, a ovaj spretno i brzo oslobodi jednu stranu stola i prebaci sve na drugu.
<BR>&nbsp;&nbsp;&nbsp;&nbsp;&nbsp;Kao da je upravo to bio znak, suprotni zid se odmače, sto se naizgled produži i Gladija je već sedela s njima. Soba je bila veoma pažljivo spojena sa sobom, isto tako i sto sa stolom. Da nije bilo razlika u šarama zidova, podova i porculana, još bi i poverovao da stvarno zajedno večeraju.
<BR>&nbsp;&nbsp;&nbsp;&nbsp;&nbsp;"Pa?" reče Gladija zadovoljno. "Zar ovako nije dobro?"
<BR>&nbsp;&nbsp;&nbsp;&nbsp;&nbsp;"Sasvim dobro", priznade Bejli. Probao je oprezno svoju supu, ustanovio da je izvrsna i prionuo na nju s oduševljenjem.
<BR>&nbsp;&nbsp;&nbsp;&nbsp;&nbsp;"Znaš li šta se dogodilo Grueru?" upita.
<BR>&nbsp;&nbsp;&nbsp;&nbsp;&nbsp;Lice joj se smrači: "Nije li to strašno? Jadni Hanis", reče i spusti kašiku.
<BR>&nbsp;&nbsp;&nbsp;&nbsp;&nbsp;"Izgleda da ga dobro poznaješ?"
<BR>&nbsp;&nbsp;&nbsp;&nbsp;&nbsp;"Poznajem gotovo sve važne ličnosti na Solariji. Mnogi Solarijanci se međusobno poznaju. To je prirodno."
<BR>&nbsp;&nbsp;&nbsp;&nbsp;&nbsp;Zaista prirodno, pomisli Bejli. Na kraju krajeva, koliko ih uopšte ima na Solariji?
<BR>&nbsp;&nbsp;&nbsp;&nbsp;&nbsp;"Možda poznaješ i dr Altona Tula? On leči Gruera", upita Bejli.
<BR>&nbsp;&nbsp;&nbsp;&nbsp;&nbsp;Gladija se nežno smešila. Robot-poslužitelj seckao je meso za nju, dodavao tanko rezane pržene krompire i odreske šargarepe.
<BR>&nbsp;&nbsp;&nbsp;&nbsp;&nbsp;"Naravno da ga poznajem. I mene je lečio", odgovori ona.
<BR>&nbsp;&nbsp;&nbsp;&nbsp;&nbsp;"Lečio? Kada?"
<BR>&nbsp;&nbsp;&nbsp;&nbsp;&nbsp;"Odmah posle... nesreće. Mislim, s mojim mužem."
<BR>&nbsp;&nbsp;&nbsp;&nbsp;&nbsp;Bejli zaprepašćeno upita: "Je li on jedini lekar na ovoj planeti?"
<BR>&nbsp;&nbsp;&nbsp;&nbsp;&nbsp;"Oh, ne." Neko su se vreme njene usnice micale kao da nešto broji za sebe, a onda nastavi: "Ima ih najmanje deset. Imamo i jednog mladića koji, koliko mi je poznato, studira medicinu. Ali dr Tul je jedan od najboljih. On ima najviše iskustva. Jadni dr Tul!"
<BR>&nbsp;&nbsp;&nbsp;&nbsp;&nbsp;"Zašto jadan?"
<BR>&nbsp;&nbsp;&nbsp;&nbsp;&nbsp;"Eto... ma, znaš šta mislim! Biti lekar, to je tako nezgodan posao. Ponekad moraš lično posetiti bolesnika, čak ga i dodirivati. Ali dr Tul je tako odan tome, da ne preza od poseta kad god je to potrebno. On je pazio na mene još od detinjstva. Prema meni je uvek prijateljski raspoložen i ljubazan. Časna reč, gotovo da mi ne smeta njegova blizina. Na primer, on me je u ono vreme lično posetio."
<BR>&nbsp;&nbsp;&nbsp;&nbsp;&nbsp;"Posle muževljeve smrti, misliš?"
<BR>&nbsp;&nbsp;&nbsp;&nbsp;&nbsp;"Da. Možeš misliti kako se osećao kad je video mrtvo telo moga muža i mene, onesvešćenu do njega!"
<BR>&nbsp;&nbsp;&nbsp;&nbsp;&nbsp;"Meni su rekli da je leš ispitao preko stereovizora."
<BR>&nbsp;&nbsp;&nbsp;&nbsp;&nbsp;"Leš jeste, ali pošto se uverio da sam živa i van svake opasnosti, dao je nalog robotima da mi stave jastuk pod glavu, a zatim mi je dao injekciju, ne znam čega. Onda je otišao. Došao je mlaznim avionom. Zaista, mlaznim avionom! Bilo mu je potrebno svega pola sata da stigne, pobrine se za mene i preuzme sve što je potrebno da mi bude dobro. Kada je došao, bila sam toliko zbunjena, da sam mislila da nije lično prisutan. Tek kad me je dodirnuo, shvatila sam da je pored mene, pa sam kriknula. Jadni dr Tul. Bio je strašno spetljan, ali ja sam znala da je dobro mislio."
<BR>&nbsp;&nbsp;&nbsp;&nbsp;&nbsp;Bejli klimnu: "Pretpostavljam da nema mnogo posla za lekare na Solariji."
<BR>&nbsp;&nbsp;&nbsp;&nbsp;&nbsp;"Nadam se da nema."
<BR>&nbsp;&nbsp;&nbsp;&nbsp;&nbsp;"Znači da, tako reći, ovde nema zaraznih klica. A šta je sa smetnjama pri varenju? Zakrečenjem krvnih sudova? Šećernom bolešću i sličnim stvarima?"
<BR>&nbsp;&nbsp;&nbsp;&nbsp;&nbsp;"Ima ih ponekad. Strašno je kad se neko tako razboli. Lekar može da im donekle olakša život, ali to je najmanje."
<BR>&nbsp;&nbsp;&nbsp;&nbsp;&nbsp;"Tako?"
<BR>&nbsp;&nbsp;&nbsp;&nbsp;&nbsp;"Naravno. To znači da analiza gena nije bila potpuna. Ne misliš valjda da dopuštamo razvijanje bolesti kao što je šećerna? Ako se tako šta nađe u nekome, ponovo se podvrgava veoma iscrpnoj analizi. Bračni drug mora da se uzdržava, a to je veoma neprijatno. To znači odreći se... odreći se... sasvim" - glas joj se pretvori u šapat - "dece."
<BR>&nbsp;&nbsp;&nbsp;&nbsp;&nbsp;Bejli ponovi bez uzbuđenja: "Odreći se dece?"
<BR>&nbsp;&nbsp;&nbsp;&nbsp;&nbsp;Gladija pocrvene: "Strašno je to i izgovoriti: takva reč! Deca!"
<BR>&nbsp;&nbsp;&nbsp;&nbsp;&nbsp;"Navikne se čovek posle izvesnog vremena", reče Bejli suvo.
<BR>&nbsp;&nbsp;&nbsp;&nbsp;&nbsp;"Da, ali ako se naviknem, dogodiće mi se da jednom tu reč izgovorim pred nekim Solarijancem i tada ću propasti u zemlju od stida... U svakom slučaju, ako je jedan od bračnih drugova već imao dete (gle, ponovo sam to rekla!), ono mora da se pronađe i podvrgne pregledima. Eto, baš to je bio Rikejnov posao, uz put rečeno, i sve je ispalo naopako."
<BR>&nbsp;&nbsp;&nbsp;&nbsp;&nbsp;"Dosta o Tulu", zaključi Bejli. Lekareva nesposobnost bila je prirodna posledica načina života. Ništa čudno u tome, ništa posebno čudno. Precrtaj ga, ali ne jako.
<BR>&nbsp;&nbsp;&nbsp;&nbsp;&nbsp;Posmatrao je Gladiju dok je jela. Čedno i otmeno se ponašala pri jelu, a apetit joj je bio dobar. (Njegova je piletina bila izvrsna. U izvesnom pogledu, recimo u hrani, Bejli bi u Spoljnjim svetovima mogao lako da se razmazi.)
<BR>&nbsp;&nbsp;&nbsp;&nbsp;&nbsp;"Šta misliš o trovanju Gruera, Gladija?" upita Bejli.
<BR>&nbsp;&nbsp;&nbsp;&nbsp;&nbsp;Ona podiže pogled: "Pokušavam da ne mislim na to. Strašne se stvari događaju u poslednje vreme. Možda i nije bilo trovanje."
<BR>&nbsp;&nbsp;&nbsp;&nbsp;&nbsp;"Bilo je."
<BR>&nbsp;&nbsp;&nbsp;&nbsp;&nbsp;"Ali tamo nisu nikoga pronašli."
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;"Niko nije ni mogao biti. Žena mu nije bila tih dana, jer je bila ispunjena norma de... ti znaš čega. Pošto nije bilo nikog ko bi u bilo šta mogao staviti otrov, nije bilo, nije ni moglo biti trovanja."
<BR>&nbsp;&nbsp;&nbsp;&nbsp;&nbsp;"Ali Gruer je otrovan. To je činjenica koju treba prihvatiti."
<BR>&nbsp;&nbsp;&nbsp;&nbsp;&nbsp;Njene oči opet potamneše: "Misliš li da je on sam to uradio?"
<BR>&nbsp;&nbsp;&nbsp;&nbsp;&nbsp;"Sumnjam. Zašto bi? Zašto tako javno?"
<BR>&nbsp;&nbsp;&nbsp;&nbsp;&nbsp;"Onda se to zaista nije moglo dogoditi, Elija. Naprosto nije moglo."
<BR>&nbsp;&nbsp;&nbsp;&nbsp;&nbsp;Bejli reče: "Naprotiv, Gladija. Moglo je i to vrlo jednostavno, a ja sam siguran da tačno znam kako."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
