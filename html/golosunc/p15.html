<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. PORTRET JEDNE LIČNOSTI
<P>&nbsp;&nbsp;&nbsp;&nbsp;&nbsp;Bejli se ponašao kao da ta izjava za njega nema nikakvog značaja.
<BR>&nbsp;&nbsp;&nbsp;&nbsp;&nbsp;Živeći onako kako su živeli, Solarijanci su privatne odnose drugih verovatno smatrali nepovredivim. Nepristojna su bila pitanja koja su se odnosila na brak i decu. Isto tako, mislio je Bejli, zabranjena je radoznalost koja zadire u moguće svađe bračnih drugova.
<BR>&nbsp;&nbsp;&nbsp;&nbsp;&nbsp;Da li to važi i u slučaju počinjenog ubistva? Da li se i u tom slučaju smatra grubom povredom društvenih navika pitanje koje se odnosi na svađe osumnjičene sa bračnim drugom? Da li takvu povredu čini onaj koji to kaže jer mu je slučajno poznato?
<BR>&nbsp;&nbsp;&nbsp;&nbsp;&nbsp;Libig je to učinio!
<BR>&nbsp;&nbsp;&nbsp;&nbsp;&nbsp;Bejli upita: "Zbog čega su se svađali?"
<BR>&nbsp;&nbsp;&nbsp;&nbsp;&nbsp;"Mislim da bi bilo bolje da pitate nju."
<BR>&nbsp;&nbsp;&nbsp;&nbsp;&nbsp;Tako je i Bejli mislio.
<BR>&nbsp;&nbsp;&nbsp;&nbsp;&nbsp;"Hvala vam na pomoći, doktore Libig", reče Bejli digavši se naglo. "Možda ćete mi opet biti potrebni. Nadam se da ćete mi stajati na raspolaganju."
<BR>&nbsp;&nbsp;&nbsp;&nbsp;&nbsp;"Gotovo!" reče Libig i smesta iščeze zajedno sa delom sobe u kome je bio.
<BR>&nbsp;&nbsp;&nbsp;&nbsp;&nbsp;Prvi put Bejliju nije smetala pomisao da će morati da leti kroz otvoren prostor. Uopšte mu nije smetala! Kao da je bilo u pitanju nešto što spada u njegove svakodnevne navike.
<BR>&nbsp;&nbsp;&nbsp;&nbsp;&nbsp;Čak više nije ni razmišljao o Zemlji i o Džesi.
<BR>&nbsp;&nbsp;&nbsp;&nbsp;&nbsp;Bio je odsutan sa Zemlje samo nekliko nedelja, ali mogao je biti i nekoliko godina. Na samoj Solariji bio je nepuna tri dana, a činilo mu se da je oduvek tu.
<BR>&nbsp;&nbsp;&nbsp;&nbsp;&nbsp;Koliko treba čoveku da podlegne samoobmani?
<BR>&nbsp;&nbsp;&nbsp;&nbsp;&nbsp;Ili je to možda bila Gladija? Uskoro će je i lično videti, a ne samo njenu sliku. Da li mu je to davalo snagu i onaj čudni osećaj razumevanja i predviđanja?
<BR>&nbsp;&nbsp;&nbsp;&nbsp;&nbsp;Pitao se da li će ona moći izdržati.
<BR>&nbsp;&nbsp;&nbsp;&nbsp;&nbsp;Ili će, kao Kvemot, nekoliko minuta posle susreta zatražiti da ode?
<BR>
<BR>&nbsp;&nbsp;&nbsp;&nbsp;&nbsp;Stajala je u suprotnom uglu duguljaste sobe. Mogla je to, isto tako, biti i impresionistička predstava nje same. Toliko je bila svedena.
<BR>&nbsp;&nbsp;&nbsp;&nbsp;&nbsp;Usne su joj bile bledocrvene, obrve tanko povučene, kapci jedva plavi. To je bilo sve. Bila je bleda, malo prestrašena i vrlo mlada.
<BR>&nbsp;&nbsp;&nbsp;&nbsp;&nbsp;Svetlosmeđa kosa bila joj je začešljana unazad, a sivoplave oči odavale su stidljivost. Haljina joj je bila tamnoplave boje, delujući gotovo crna. S obe strane bila je obrubljena belim. Imala je dugačke rukavice i cipele bez peta. Osim lica, sve je bilo pokriveno, pa i vrat koji je skrivao čedan čipkasti okovratnik. Bejli zastade: "Da li je dovoljno zatvoreno, Gladija?"
<BR>&nbsp;&nbsp;&nbsp;&nbsp;&nbsp;Disala je brzo i kratko: "Sasvim sam zaboravila šta će biti", reče ona. "Nije li to isto što i stereovizor? To jest, ako o tome ne razmišljamo kao o prisustvu, zar ne?"
<BR>&nbsp;&nbsp;&nbsp;&nbsp;&nbsp;"Za mene je to sasvim obično", reče Bejli.
<BR>&nbsp;&nbsp;&nbsp;&nbsp;&nbsp;"Da, ali na Zemlji." Ona zatvori oči. "Ponekad zamišljam kako je tamo. Svuda gomile ljudi. Idete ulicom, mnogi idu uz vas, a mnogi vas susreću, hodajući suprotnim smerom. Na desetine..."
<BR>&nbsp;&nbsp;&nbsp;&nbsp;&nbsp;"Na stotine", prekide je Bejli. "Da li si ikada gledala prizore sa Zemlje u mikroknjigama? Da li si razgledala romane čija se radnja odigrava na Zemlji?"
<BR>&nbsp;&nbsp;&nbsp;&nbsp;&nbsp;"Nema ih mnogo, ali gledala sam romane koji se događaju na Spoljnjim svetovima, na kojima je lični sastanak svakodnevna pojava. Drugačije je to u romanima. Naprosto, kao da je u pitanju višestruki stereovizor."
<BR>&nbsp;&nbsp;&nbsp;&nbsp;&nbsp;"Da li u tim romanima ima poljubaca?"
<BR>&nbsp;&nbsp;&nbsp;&nbsp;&nbsp;Ona se zažari od neprijatnosti: "Ne čitam takve stvari."
<BR>&nbsp;&nbsp;&nbsp;&nbsp;&nbsp;"Nikad?"
<BR>&nbsp;&nbsp;&nbsp;&nbsp;&nbsp;"Pa... uvek se nađe neki nepristojan film, znaš. Ponekad, iz čiste radoznalosti... Ali to me zaista čini bolesnom."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;Ona naglo živnu: "Na Zemlji je drugačije. Toliko mnogo ljudi! Dok ti hodaš, Elija, zamišljam da čak i do... do... dodiruješ ljude. Mislim, slučajno."
<BR>&nbsp;&nbsp;&nbsp;&nbsp;&nbsp;Bejliju se potkra smešak: "Dogodi se da ih slučajno i gurnem." Setio se gomila na ekspresnim trakama, setio se gužve, gurkanja, udaraca... pokretnih stepenica, pa je neizbežno osetio žaoku nostalgije.
<BR>&nbsp;&nbsp;&nbsp;&nbsp;&nbsp;"Ne moraš stajati tako daleko", reče Gladija.
<BR>&nbsp;&nbsp;&nbsp;&nbsp;&nbsp;"Smem da se približim?"
<BR>&nbsp;&nbsp;&nbsp;&nbsp;&nbsp;"Mislim da smeš. Reći ću ti ako mi bude više odgovaralo da stojiš podalje."
<BR>&nbsp;&nbsp;&nbsp;&nbsp;&nbsp;Bejli joj se približi korak po korak, a ona ga je posmatrala raširenih očiju. Tada odjednom reče: "Da li bi hteo da pogledaš neke od mojih pejsaža?"
<BR>&nbsp;&nbsp;&nbsp;&nbsp;&nbsp;Bejli je bio tri koraka udaljen od nje. Zastao je i pogledao je. Pokušao je da je zamisli kako besno zamahuje nečim (čim?) prema glavi svog muža. Trebalo ju je zamisliti poludelu od besa, ubilački raspoloženu od ljutine i mržnje. Morao je sam sebi priznati kako je to zaista moguće. Čak i žena od pedeset kilograma težine u stanju je da razmrska nečiju lobanju ako joj je u rukama pogodno oružje i ako podivlja. Bejli je imao prilike da upozna žene ubice (na Zemlji, naravno) koje su inače izgledale plašljive kao kunići.
<BR>&nbsp;&nbsp;&nbsp;&nbsp;&nbsp;"O kakvim je pejsažima reč, Gladija?" upita on.
<BR>&nbsp;&nbsp;&nbsp;&nbsp;&nbsp;"U pitanju je poseban oblik umetnosti." Bejli priseti Libigove primedbe o Gladiji kao umetnici.
<BR>&nbsp;&nbsp;&nbsp;&nbsp;&nbsp;"Hteo bih da vidim nešto od toga", reče Bejli, klimnuvši.
<BR>&nbsp;&nbsp;&nbsp;&nbsp;&nbsp;"Pođi za mnom!"
<BR>&nbsp;&nbsp;&nbsp;&nbsp;&nbsp;Bejli je pažljivo održavao odstojanje od tri koraka. To je bilo manje od trećine udaljenosti koju je zahtevala Klorisa.
<BR>
<BR>&nbsp;&nbsp;&nbsp;&nbsp;&nbsp;Ušli su u prostoriju koja je bleštala od svetlosti. Ona je navirala u svim bojama, iz svih uglova.
<BR>&nbsp;&nbsp;&nbsp;&nbsp;&nbsp;Gladija je bila vlasnički razdragana. Pogledala je u Bejlija puna iščekivanja.
<BR>&nbsp;&nbsp;&nbsp;&nbsp;&nbsp;On nije ništa rekao, ali prostor je delovao na njega onako kako se ona nadala. Okretao se polako, pokušavajući da razazna šta vidi, jer je postojalo samo svetlo, a čvrstih tela nije bilo.
<BR>&nbsp;&nbsp;&nbsp;&nbsp;&nbsp;Snopovi raznobojnog svetala behu vezani uz postolja. Predstavljali su geometrijske likove, pravce i krive u bojama, zapletene i spojene u celinu, a da nisu gubile svoju posebnost. Nije bilo snopova koji bi, makar izdaleka, ličili jedan na drugi.
<BR>&nbsp;&nbsp;&nbsp;&nbsp;&nbsp;"To verovatno nešto znači?" reče on upitno, trudeći se da pronađe pravi izraz.
<BR>&nbsp;&nbsp;&nbsp;&nbsp;&nbsp;Ona se nasmeja svojim prijatnim, prigušenim glasom: "Znači što god želiš da znači. To su svetlosni oblici koji će te naljutiti, ili razveseliti, ili učiniti radoznalim, ili pobuditi u tebi bilo koje osećanje koje sam ja imala kada sam ih oblikovala. Mogu napraviti i neki za tebe, nešto kao portret. Ne mora ispasti ništa naročito, jer bih to izvela na brzinu, bez pripreme."
<BR>&nbsp;&nbsp;&nbsp;&nbsp;&nbsp;"I ti bi to uradila? Zaista bi me zanimalo!"
<BR>&nbsp;&nbsp;&nbsp;&nbsp;&nbsp;"U redu!" reče ona i gotovo potrča do jednog od svetlosnih oblika u uglu. Izgleda da nije ni primetila da se gotovo očešala o Bejlija.
<BR>&nbsp;&nbsp;&nbsp;&nbsp;&nbsp;Dodirnula je nešto na postolju, pa su bez treptaja nestali i oblik i odsjaj iznad njega.
<BR>&nbsp;&nbsp;&nbsp;&nbsp;&nbsp;"Ne čini to!" reče Bejli, otvorivši usta.
<BR>&nbsp;&nbsp;&nbsp;&nbsp;&nbsp;"Sve je u redu! Ovaj mi je ionako dosadio. Privremeno ću zamračiti i ostale, da mi ne smetaju." Otvorila je ploču duž jednog neodređenog pregradnog zida i pomakla električni prekidač, na šta su boje izbledele gotovo do nevidljivosti.
<BR>&nbsp;&nbsp;&nbsp;&nbsp;&nbsp;"Zar nemaš robota koji bi to radio? Prekidanje spoja!" upita Bejli.
<BR>&nbsp;&nbsp;&nbsp;&nbsp;&nbsp;"Ćuti sada!" nestrpljivo će ona. "Ovde nije mesto robotima. Tu sam samo ja." Gledala ga je namršteno. "Ne poznajem te dovoljno. U tome je sva teškoća."
<BR>&nbsp;&nbsp;&nbsp;&nbsp;&nbsp;Posmatrala je Bejlija, a ruka joj je počivala na glatkoj površini postolja. Svi su joj prsti bili savijeni, napeti, spremni...
<BR>&nbsp;&nbsp;&nbsp;&nbsp;&nbsp;Kada je malim prstom povukla krivu liniju, izbio je žut snop svetlosti i formirao položenu krivu, a kada je isti prst malo kretala, svetlost je izgubila nešto od oštrine u pozadini.
<BR>&nbsp;&nbsp;&nbsp;&nbsp;&nbsp;Osmotrila je novonastali oblik i rekla: "Mislim da sam postigla ono što sam želela. To je nešto kao snaga bez težine."
<BR>&nbsp;&nbsp;&nbsp;&nbsp;&nbsp;"Silno!" šapnu Bejli.
<BR>&nbsp;&nbsp;&nbsp;&nbsp;&nbsp;"Da nisi uvređen?" upita ona. Odmakla je prste, pa je žuti snop svetlosti ostao u vazduhu, usamljen i nepokretan.
<BR>&nbsp;&nbsp;&nbsp;&nbsp;&nbsp;"Nisam, ni najmanje. Ali šta je to? Kako to postižeš?"
<BR>&nbsp;&nbsp;&nbsp;&nbsp;&nbsp;"Vrlo je teško to objasniti", reče Gladija, gledajući zamišljeno u postolje. "U stvari, ja to i sama ne razumem. Rekli su mi da je to nešto kao optička iluzija. Koristim se poljem sile na raznim energetskim nivoima. Polja stvaraju eterične prostore, koji, u stvari, nemaju osobine prostora kao takvog. Čovek vidi svetlost u različitim nijansama, zavisno od snage upotrebljene sile. Oblik i boja zavise od topline prstiju koji dodiruju odgovarajuća mesta na postolju. Na svakom su postolju svi uređaji za upravljanje."
<BR>&nbsp;&nbsp;&nbsp;&nbsp;&nbsp;"Misliš, ako bih ja stavio prst na... " Bejli se približi, a Gladija mu napravi mesto. Oklevajući, stavio je prst na postolje i odmah osetio meki drhtaj.
<BR>&nbsp;&nbsp;&nbsp;&nbsp;&nbsp;"Samo napred, Elija. Pomeri prst!" reče Gladija.
<BR>&nbsp;&nbsp;&nbsp;&nbsp;&nbsp;Bejli učini tako. Prljavo siva krpa svetlosti izbi napolje i iskosi se preko žutog snopa. On povuče brzo prst, a Gladija se najpre nasmeja, a zatim uozbilji.
<BR>&nbsp;&nbsp;&nbsp;&nbsp;&nbsp;"Ne bi trebalo da se smejem", reče. "Teško je to čak i za one koji su mnogo puta pokušavali." Njena se ruka isuviše brzo i lako pomerala da bi Bejli mogao pratiti pokrete koji su izbrisali ono što je pokvario i uspostavili ono što je pre bilo.
<BR>&nbsp;&nbsp;&nbsp;&nbsp;&nbsp;"Kako si to naučila?" pitao je Bejli.
<BR>&nbsp;&nbsp;&nbsp;&nbsp;&nbsp;"Pokušavala sam i pokušavala... Znaš, to je novi oblik umetnosti. Samo jedno ili dvoje znaju kako... "
<BR>&nbsp;&nbsp;&nbsp;&nbsp;&nbsp;"A ti si najbolja", reče Bejli, pokušavajući da bude ozbiljan. "Na Solariji je svako ili jedini, ili najbolji, ili oboje."
<BR>&nbsp;&nbsp;&nbsp;&nbsp;&nbsp;"Ne moraš se podsmevati. Ja sam neka od mojih postolja izlagala. Priređivala sam izložbe." Podigla je bradu. Njen ponos nije bio povređen.
<BR>&nbsp;&nbsp;&nbsp;&nbsp;&nbsp;Ona dodade: "Dozvoli da nastavim tvoj portret."
<BR>&nbsp;&nbsp;&nbsp;&nbsp;&nbsp;Prsti su joj se ponovo kretali, izazivajući pojavu novih krivih svetlosnih oblika, pretežno uglastih i plavih.
<BR>&nbsp;&nbsp;&nbsp;&nbsp;&nbsp;"To je, nekako, Zemlja", objasni ona, grizući donju usnu. "Uvek zamišljam Zemlju u plavom. Mnoštvo ljudi i prisustvo, prisustvo, prisustvo... Stereovizor je ružičast. Kako se tebi to prikazuje?"
<BR>&nbsp;&nbsp;&nbsp;&nbsp;&nbsp;"Ne mogu da stvari zamislim kao boje."
<BR>&nbsp;&nbsp;&nbsp;&nbsp;&nbsp;"Ne možeš?" upita ona odsutno. "Evo, ti ponekad kažeš, 'do vraga', a to je upavo ljubičasta kuglica, tvrd grumenčić koji izbija kao zviždukanje. Ovako!" I grumenčić je već bio tu, blistajući nešto malo izvan središta.
<BR>&nbsp;&nbsp;&nbsp;&nbsp;&nbsp;"A sada bih mogla da završim!" reče ona i oblici se odjednom nađoše u ravnoj, šupljoj, sivoj i mutnoj kocki u kojoj su svetlosne krive na neki način postale tamnije i prigušenije.
<BR>&nbsp;&nbsp;&nbsp;&nbsp;&nbsp;Bejli oseti tugu, kao da ga nešto zarobljava i udaljuje od onoga čemu teži.
<BR>&nbsp;&nbsp;&nbsp;&nbsp;&nbsp;"Šta predstavlja taj završetak?" upita.
<BR>&nbsp;&nbsp;&nbsp;&nbsp;&nbsp;"Vidiš", odgovori Gladija, "to su zidovi oko tebe. More te brige što ne možeš napolje, što moraš da budeš unutra. Sada jesi unutra. Zar ti nije jasno?"
<BR>&nbsp;&nbsp;&nbsp;&nbsp;&nbsp;Bejliju je bilo jasno, ali se nekako s tim nije slagao: "Zidovi nisu stalni. Danas sam bio napolju."
<BR>&nbsp;&nbsp;&nbsp;&nbsp;&nbsp;"Bio si? Nije ti smetalo?"
<BR>&nbsp;&nbsp;&nbsp;&nbsp;&nbsp;Nije mogao odoleti a da se ne odupre: "Isto kao što tebi smeta prisustvo. Možeš izdržati, ali ugodno ti nije."
<BR>&nbsp;&nbsp;&nbsp;&nbsp;&nbsp;Pogledala ga je zamišljeno: "Želiš li da sada iziđeš? Sa mnom? U šetnju?"
<BR>&nbsp;&nbsp;&nbsp;&nbsp;&nbsp;Bio je sklon da odgovori: ne želim! Do vraga!
<BR>&nbsp;&nbsp;&nbsp;&nbsp;&nbsp;Ona dodade: "Nikada nisam ni sa kim tako šetala. Još je dan. Vreme je prijatno."
<BR>&nbsp;&nbsp;&nbsp;&nbsp;&nbsp;Bejli pogleda u svoj apstraktni portret: "Ako pristanem, uklonićeš sivi okvir?"
<BR>&nbsp;&nbsp;&nbsp;&nbsp;&nbsp;Ona se nasmeja i reče: "Videću kako ćeš se ponašati."
<BR>&nbsp;&nbsp;&nbsp;&nbsp;&nbsp;Dok su napuštali sobu, iza njih su ostajali oblici svetlosti koji su zatvarali Bejlija u sive zidove zemaljskih Gradova.
<BR>&nbsp;&nbsp;&nbsp;&nbsp;&nbsp;Bejli je podrhtavao. Bio je okružen vazduhom koji nije bio dovoljno topao. "Je li ti hladno?" upita ga Gladija.
<BR>&nbsp;&nbsp;&nbsp;&nbsp;&nbsp;"Ranije nije bilo tako", promrmlja on.
<BR>&nbsp;&nbsp;&nbsp;&nbsp;&nbsp;"Kasno je, ali zaista nije hladno. Možda ti je potreban kaput? Robot ga može odmah doneti."
<BR>&nbsp;&nbsp;&nbsp;&nbsp;&nbsp;"Hvala. Sve je u redu."
<BR>&nbsp;&nbsp;&nbsp;&nbsp;&nbsp;Udaljavali su se uskim, popločanim puteljkom.
<BR>&nbsp;&nbsp;&nbsp;&nbsp;&nbsp;"Da li si imala običaj da šetaš ovuda s doktorom Libigom?"
<BR>&nbsp;&nbsp;&nbsp;&nbsp;&nbsp;"Oh, ne. Šetali smo daleko, kroz polja, gde jedva susretneš ponekog robota koji radi, ali zato možeš čuti glasove životinja. Ti i ja ćemo ostati blizu kuće. Za svaki slučaj."
<BR>&nbsp;&nbsp;&nbsp;&nbsp;&nbsp;"Za svaki slučaj?"
<BR>&nbsp;&nbsp;&nbsp;&nbsp;&nbsp;"Pa...ako poželiš da uđeš."
<BR>&nbsp;&nbsp;&nbsp;&nbsp;&nbsp;"Ili ako ti ne izdržiš u mojoj blizini?"
<BR>&nbsp;&nbsp;&nbsp;&nbsp;&nbsp;"Ne smeta mi tvoja blizina", uzvrati ona mirno.
<BR>&nbsp;&nbsp;&nbsp;&nbsp;&nbsp;Iznad njih je jedva čujno šumelo lišće. Vidik se utapao u žutilu i zelenilu. Odnekud se iz vazduha čuo piskav kliktaj i resko zujanje. Svugde senke...
<BR>&nbsp;&nbsp;&nbsp;&nbsp;&nbsp;Bejli je naročito bio svestan senki. Jedna je bila njegova. Kretala se zajedno s njim, oponašajući ga lakrdijaški. Bejli je čuo za senke. Naravno, znao je šta su, ali pod rasplinutim, posrednim svetlostima Gradova nije nikada bio posebno svestan nekih senki.
<BR>&nbsp;&nbsp;&nbsp;&nbsp;&nbsp;Znao je da je iznad njih solarijansko sunce. Trudio se da ne gleda u njega, ali je znao da je tamo.
<BR>&nbsp;&nbsp;&nbsp;&nbsp;&nbsp;Svemir je bio ogroman. Svemir je bio samotan. Privlačio ga je. Zamišljao je kako tumara hiljadama milja po površini sveta, a iznad njega hiljade svetlosnih godina prostora.
<BR>&nbsp;&nbsp;&nbsp;&nbsp;&nbsp;Šta je bilo tako privlačno u njegovim mislima o usamljenosti? Samoća mu nije bila potrebna. Čeznuo je za Zemljom, i toplinom, drugarstvom Gradova-košnica.
<BR>&nbsp;&nbsp;&nbsp;&nbsp;&nbsp;Mašta mu je zatajila. Pokušao je da se priseti Njujorka, njegove punoće i njegovih šumova, ali mu je svest ispunila tišina strujanja prohladnog vazduha na površini Solarije.
<BR>&nbsp;&nbsp;&nbsp;&nbsp;&nbsp;Sasvim nenamerno, Bejli se približi Gladiji na samo pola koraka, a onda postade svestan njenog zaprepašćenog lica.
<BR>&nbsp;&nbsp;&nbsp;&nbsp;&nbsp;"Oprosti mi", reče odjednom i povuče se.
<BR>&nbsp;&nbsp;&nbsp;&nbsp;&nbsp;Ona dahnu: "U redu. Hoćeš li da pođemo ovuda? Tamo su leje cveća. Možda bi to voleo da vidiš?"
<BR>&nbsp;&nbsp;&nbsp;&nbsp;&nbsp;Pravac koji je pokazala vodio je prema mestu gde nije bilo sunca. Bejli ju je ćutke pratio.
<BR>&nbsp;&nbsp;&nbsp;&nbsp;&nbsp;Gladija reče: "U kasnijem godišnjem dobu biće divno. Kada je toplo mogu da otrčim dole do jezera i da plivam, ili da trčim kroz polje, trčim brzo dogod mogu i dok se ne osetim sretnom što padam i ostajem da mirno ležim."
<BR>&nbsp;&nbsp;&nbsp;&nbsp;&nbsp;Ona se pogleda: "Ali ovo odelo nije prikladno za to. Sa svim ovim na sebi, mogu samo da šetam. Znaš", reče smireno.
<BR>&nbsp;&nbsp;&nbsp;&nbsp;&nbsp;"Šta bi trebalo da imaš na sebi?" zapita Bejli.
<BR>&nbsp;&nbsp;&nbsp;&nbsp;&nbsp;"Uglavnom, šorts", uzviknu ona i podiže ruke kao da u mašti već oseća slobodu pokreta. "Katkad još manje. Katkad samo sandale, tako da na svakoj pori osetim strujanje vazduha... Oh, žao mi je. Uvredila sam te!"
<BR>&nbsp;&nbsp;&nbsp;&nbsp;&nbsp;Bejli reče: "Nisi. Sve je u redu. Ali me zanima da li si tako oskudno bila odevena dok si šetala s doktorom Libigom?"
<BR>&nbsp;&nbsp;&nbsp;&nbsp;&nbsp;"Kako kad. Ponekad sam imala malo šta na sebi. Zavisilo je od vremena. Ali mi smo bili daleko jedno od drugoga. Ti to ipak razumeš, nadam se."
<BR>&nbsp;&nbsp;&nbsp;&nbsp;&nbsp;"Razumem. Ali šta je bilo s doktorom Libigom? Da li se i on nemarno oblačio?"
<BR>&nbsp;&nbsp;&nbsp;&nbsp;&nbsp;"Džotan, da se nemarno oblači?!" Gladiji se potkra smešak. "Oh, ne. On je uvek bio svečan." Lice joj se lako napelo od ozbiljnosti, kao da je zamišljala pravog Libiga, ali zatim zadovoljno zagunđa, dajući prednost Bejliju.
<BR>&nbsp;&nbsp;&nbsp;&nbsp;&nbsp;"On ima običaj da ovako govori", nastavila je: "Draga moja Gladija, ocenjujući efekat najvišeg potencijala na pozitronski tal..."
<BR>&nbsp;&nbsp;&nbsp;&nbsp;&nbsp;Bejli je prekide: "O tome je govorio? O robotici?"
<BR>&nbsp;&nbsp;&nbsp;&nbsp;&nbsp;"Uglavnom. Oh, on je to suviše ozbiljno shvatao, znaš. Neprestano je pokušavao da me pouči u tome. Nije nikada odustajao."
<BR>&nbsp;&nbsp;&nbsp;&nbsp;&nbsp;"Da li si išta naučila?"
<BR>&nbsp;&nbsp;&nbsp;&nbsp;&nbsp;"Ništa. Ni slova. Za mene je to potpuna zbrka. Ponekad se ljutio na mene, ali kad bi počeo da viče, ja bih, ako sam bila blizu jezera, zaronila u vodu i poprskala ga."
<BR>&nbsp;&nbsp;&nbsp;&nbsp;&nbsp;"Poprskala? Mislio sam da ste šetali u stereoviziji."
<BR>&nbsp;&nbsp;&nbsp;&nbsp;&nbsp;Smejala se: "Ti si nepopravljiv Zemljanin. Polivala sam ga onde gde je bio, u svojoj sobi ili na svom gazdinstvu. Voda ga ne bi ni dodirnula, ali on bi ipak ustuknuo. Pogledaj!"
<BR>&nbsp;&nbsp;&nbsp;&nbsp;&nbsp;Bejli pogleda. Obišli su šumarak i izbili na čistinu usred koje se nalazilo veštačko jezerce. Čistina je bila ispresecana puteljcima od cigala. Svuda mnoštvo cveća, uredno posađenog. Bejli je znao da je to cveće, jer ga je već video u mikroknjigama.
<BR>&nbsp;&nbsp;&nbsp;&nbsp;&nbsp;Cvetovi su donekle ličili na svetlosne oblike koje je stvarala Gladija. Bejli je razmišljao o tome da je ona možda ovde nalazila nadahnuće. Oprezno je dodirnuo jedan cvet, a zatim je pogledao unaokolo. Preovlađivali su crveni i žuti.
<BR>&nbsp;&nbsp;&nbsp;&nbsp;&nbsp;Okrenuvši se da ih posmatra, pogled mu ulovi tračak sunca.
<BR>&nbsp;&nbsp;&nbsp;&nbsp;&nbsp;"Sasvim je nisko", reče nelagodno.
<BR>&nbsp;&nbsp;&nbsp;&nbsp;&nbsp;"Kasno je po podne", doviknu mu Gladija. Bila je otrčala do jezerca. Sedela je sada na kamenoj klupi, na samoj ivici obale. Vikala je i mahala: "Dođi ovamo! Ako ne voliš da sediš na kamenu, možeš da stojiš."
<BR>&nbsp;&nbsp;&nbsp;&nbsp;&nbsp;Bejli se polako približavao: "Spušta li se sunce svakog dana tako nisko?" pitao je, a zatim se odmah pokajao. Ako se planeta okreće, sunce mora biti nisko i ujutru i uveče. Jedino je u podne visoko.
<BR>&nbsp;&nbsp;&nbsp;&nbsp;&nbsp;Uveravajući sebe u to, ipak nije mogao izmeniti predstavu koja se stvarala čitavog života. Znao je da postoji nešto kao što je noć. I sam je iskusio kako se između njega i sunca može bezbedno isprečiti čitava jedna planeta. Znao je da postoji zavesa sivih magli, koje ga štite od onog što mu najviše preti u otvorenom prostoru. Pa ipak, kad god je mislio na površinu planete, nametala mu se slika blistave svetlosti i sunca visoko nad obzorjem.
<BR>&nbsp;&nbsp;&nbsp;&nbsp;&nbsp;Pogledao je preko ramena da bi uhvatio još jedan odblesak sunca. Pitao se koliko je daleko od kuće, ako bi bio prisiljen da potraži zaklon.
<BR>&nbsp;&nbsp;&nbsp;&nbsp;&nbsp;Gladija je pokazivala na drugi kraj kamene klupe.
<BR>&nbsp;&nbsp;&nbsp;&nbsp;&nbsp;"To je prilično blizu tebe, zar ne?" upita Bejli.
<BR>&nbsp;&nbsp;&nbsp;&nbsp;&nbsp;Ispružila je svoju malenu ruku s dlanom nagore: "Privikavam se, zaista."
<BR>&nbsp;&nbsp;&nbsp;&nbsp;&nbsp;Seo je i okrenuo se prema njoj da bi izbegao sunce.
<BR>&nbsp;&nbsp;&nbsp;&nbsp;&nbsp;Ona se nagnula nazad i iščupala mali cvet u obliku čašice, prilično jednostavan, spolja žut, a prugast i beo iznutra.
<BR>&nbsp;&nbsp;&nbsp;&nbsp;&nbsp;"Ovaj cvet je sa Solarije. Inače, mnoge vrste ovde poreklom su sa Zemlje."
<BR>&nbsp;&nbsp;&nbsp;&nbsp;&nbsp;Bejliju je bila potrebna hrabrost da pruži ruku prema cvetu.
<BR>&nbsp;&nbsp;&nbsp;&nbsp;&nbsp;"Prekinula si mu život", reče.
<BR>&nbsp;&nbsp;&nbsp;&nbsp;&nbsp;"To je samo jedan cvet, a ovde ih ima na hiljade." Odjednom, pre no što su Bejlijevi prsti dodirnuli žute latice, ona odmače cvet i zažarenih očiju reče: "Možda pokušavaš da mi prigovoriš kako sam u stanju da prekinem i ljudski život samo zato što sam otkinula cvet?"
<BR>&nbsp;&nbsp;&nbsp;&nbsp;&nbsp;Bejli odgovori toplo i pomirljivo: "Ništa nisam hteo da ti prigovorim. Mogu li da ga vidim?"
<BR>&nbsp;&nbsp;&nbsp;&nbsp;&nbsp;Bejli u stvari nije želeo da ga dotakne. Izrastao je u vlažnoj zemlji i još je bilo blata na njemu. Kako ti ljudi mogu biti tako nepažljivi u dodiru s običnim blatom, a istovremeno tako oprezni kada je u pitanju čovek sa Zemlje?
<BR>&nbsp;&nbsp;&nbsp;&nbsp;&nbsp;Ipak je kažiprstom i palcem uzeo peteljku. Pogleda bolje u cvet. Latice, koje su izbijale iz središta, bile su sastavljene od više delova gotovo papirnatog tkiva, a samo središte bilo je ispupčeno, dok je na ivicama imalo tamne dlačice koje su podrhtavale na vetru.
<BR>&nbsp;&nbsp;&nbsp;&nbsp;&nbsp;"Usuđuješ li se da ga pomirišeš?" upita Gladija.
<BR>&nbsp;&nbsp;&nbsp;&nbsp;&nbsp;Odjednom je bio svestan mirisa cveta. Nagnuo se ka njemu i rekao: "Kao parfem žene."
<BR>&nbsp;&nbsp;&nbsp;&nbsp;&nbsp;Gladija pljesnu rukama od veselja: "Baš si pravi Zemljanin. Ono što si u stvari hteo da kažeš jeste da ženski parfem ima miris cveta."
<BR>&nbsp;&nbsp;&nbsp;&nbsp;&nbsp;Bejli pomirljivo klimnu. Prostor je počeo da ga umara. Senke su postajale duže, a predeo mračniji. Ipak je odlučio da ne popusti. Hteo je da nestanu oni sivi zidovi oko njegovog portreta. Hteo je, iako je to bilo sanjarski smešno.
<BR>&nbsp;&nbsp;&nbsp;&nbsp;&nbsp;Gladija uze cvet iz njegovih ruku. On joj to dopusti. Polako je rastvarala latice.
<BR>&nbsp;&nbsp;&nbsp;&nbsp;&nbsp;"Svaka žena ima svoj miris, zar ne?" reče ona.
<BR>&nbsp;&nbsp;&nbsp;&nbsp;&nbsp;"Zavisi od parfema", reče Bejli mirno.
<BR>&nbsp;&nbsp;&nbsp;&nbsp;&nbsp;"Potrebna je blizina da se to oseti. Ja ne upotrebljavam parfeme, jer mi niko ne dolazi blizu. Ovo je izuzetak. Zamišljam da ti, sigurno, često udišeš tuđe mirise. Na Zemlji, tvoja je žena uvek s tobom, zar ne?"
<BR>&nbsp;&nbsp;&nbsp;&nbsp;&nbsp;Sva se bila usredsredila na cvet, koji je namršteno kidala.
<BR>&nbsp;&nbsp;&nbsp;&nbsp;&nbsp;"Nije uvek sa mnom. Ne u svakom trenutku", odgovori Bejli.
<BR>&nbsp;&nbsp;&nbsp;&nbsp;&nbsp;"Ali uglavnom jeste. I kad god želiš..."
<BR>&nbsp;&nbsp;&nbsp;&nbsp;&nbsp;Bejli je prekide: "Da li znaš zašto je doktor Libig hteo da te uputi u robotiku?"
<BR>&nbsp;&nbsp;&nbsp;&nbsp;&nbsp;Raščlanjen, cvet je bio samo peteljka i venčić. Gladija ga prignječi prstima i baci u jezerce, gde je neko vreme lebdeo na površini.
<BR>&nbsp;&nbsp;&nbsp;&nbsp;&nbsp;"Mislim da je hteo da postanem njegova pomoćnica", odgovori.
<BR>&nbsp;&nbsp;&nbsp;&nbsp;&nbsp;"Da li ti je to rekao, Gladija?"
<BR>&nbsp;&nbsp;&nbsp;&nbsp;&nbsp;"Negde pri kraju, da, Elija. Mislim da je bio nestrpljiv. U svakom slučaju, pitao me je zar ne mislim da bi bilo uzbudljivo da radim na polju robotike. Naravno, rekla sam mu da ništa ne može biti dosadnije od toga. To nije mogao da mi oprosti."
<BR>&nbsp;&nbsp;&nbsp;&nbsp;&nbsp;"I, posle toga, nije više hteo da šeta s tobom?"
<BR>&nbsp;&nbsp;&nbsp;&nbsp;&nbsp;Ona odgovori: "Znaš, mislim da se tako nešto moralo dogoditi. Verovatno se uvredio. Ali šta sam mogla?"
<BR>&nbsp;&nbsp;&nbsp;&nbsp;&nbsp;"Ali pre toga si mu govorila o svađama s doktorom Delmarom?"
<BR>&nbsp;&nbsp;&nbsp;&nbsp;&nbsp;Ona grčevito steže pesnice. Telo joj se ukoči, a glava naže u stranu. Glas joj je postao neprirodno visok:
<BR>&nbsp;&nbsp;&nbsp;&nbsp;&nbsp;"O kakvim svađama govoriš?"
<BR>&nbsp;&nbsp;&nbsp;&nbsp;&nbsp;"O svađama s tvojim mužem. Čuo sam da si ga mrzela."
<BR>&nbsp;&nbsp;&nbsp;&nbsp;&nbsp;Lice joj se iskrivi i osu mrljama: "Ko ti je to rekao? Džotan?" Gledala ga je oštro.
<BR>&nbsp;&nbsp;&nbsp;&nbsp;&nbsp;"Doktor Libig mi je to spomenuo. Mislio sam da je istina."
<BR>&nbsp;&nbsp;&nbsp;&nbsp;&nbsp;Bila je potresena: "Još pokušavaš da dokažeš kako sam ga ja ubila. Ja neprestano mislim da si mi prijatelj, a ti si samo detektiv."
<BR>&nbsp;&nbsp;&nbsp;&nbsp;&nbsp;Podigla je pesnice uvis. Bejli je čekao.
<BR>&nbsp;&nbsp;&nbsp;&nbsp;&nbsp;"Znaš i sama da ne smeš da me dodiruješ."
<BR>&nbsp;&nbsp;&nbsp;&nbsp;&nbsp;Ruke joj padoše. Počela je bešumno da plače. Okrenula je glavu.
<BR>&nbsp;&nbsp;&nbsp;&nbsp;&nbsp;Bejli se pridiže i zatvori oči da ne bi gledao uznemirujuće duge senke.
<BR>&nbsp;&nbsp;&nbsp;&nbsp;&nbsp;"Doktor Delmar nije bio suviše osećajan čovek, zar ne?" upita je.
<BR>&nbsp;&nbsp;&nbsp;&nbsp;&nbsp;"Bio je vrlo zaposlen čovek", reče ona prigušeno.
<BR>&nbsp;&nbsp;&nbsp;&nbsp;&nbsp;"S druge strane, ti jesi osećajna. Našla si čoveka koji te je zanimao. Razumeš li?"
<BR>&nbsp;&nbsp;&nbsp;&nbsp;&nbsp;"Š... š... šta sam mogla? Znam da je to ružno, ali nisam mogla drugačije. Ružno je čak i go... go... govoriti o tome."
<BR>&nbsp;&nbsp;&nbsp;&nbsp;&nbsp;"Pa ipak, o tome si govorila s doktorom Libigom."
<BR>&nbsp;&nbsp;&nbsp;&nbsp;&nbsp;"Morala sam nešto učiniti. Džotan mi je bio pri ruci. On tome nije poklanjao pažnju, a ja sam se osećala bolje."
<BR>&nbsp;&nbsp;&nbsp;&nbsp;&nbsp;"Da li je to bio razlog zbog koga si se svađala s mužem? On je bio hladan i odbojan, a tebi to nije bilo pravo?"
<BR>&nbsp;&nbsp;&nbsp;&nbsp;&nbsp;"Ponekad sam ga mrzela." Ona bespomoćno sleže ramenima. "On je bio samo dobar Solarijanac, ali nam nije bilo dopušteno da imamo... da imamo... " Nešto se slomi u njoj.
<BR>&nbsp;&nbsp;&nbsp;&nbsp;&nbsp;Bejli je čekao. Osećao je mučninu u želucu. Slobodan vazduh ga je pritiskao. Kad su Gladijini jecaji postali tiši, on upita što je blaže mogao: "Da li si ga ubila, Gladija?"
<BR>&nbsp;&nbsp;&nbsp;&nbsp;&nbsp;"Ne... nisam!" Ali odjednom dodade, kao da je u njoj popustio svaki otpor: "Nisam ti sve rekla."
<BR>&nbsp;&nbsp;&nbsp;&nbsp;&nbsp;"Dobro. Reci mi sada."
<BR>&nbsp;&nbsp;&nbsp;&nbsp;&nbsp;"Mi smo se u ono vreme svađali, u vreme kada je ubijen. Stare svađe! Ja sam vikala na njega, ali se on nije kretao. Jedva da je ikad išta rekao, a time je sve postajalo gore. Bila sam tako ljuta, tako ljuta... Posle toga se više ničeg ne sećam."
<BR>&nbsp;&nbsp;&nbsp;&nbsp;&nbsp;"Uh!" Bejli se lako zanjiha i potraži pogledom prazni deo kamene klupe. "Šta podrazumevaš pod tim da se ničeg ne sećaš?"
<BR>&nbsp;&nbsp;&nbsp;&nbsp;&nbsp;"Mislim, to što sam vikala, što je on bio mrtav, a roboti su došli..."
<BR>&nbsp;&nbsp;&nbsp;&nbsp;&nbsp;"Jesi li ga ti ubila?"
<BR>&nbsp;&nbsp;&nbsp;&nbsp;&nbsp;"Ne sećam se, Elija, ali setila bih se da sam to ja učinila, zar ne? Ali ja se ničeg drugog ne sećam. Bila sam prestrašena, bila sam vrlo prestrašena. Pomozi mi, molim te, Elija."
<BR>&nbsp;&nbsp;&nbsp;&nbsp;&nbsp;"Ne boj se, Gladija. Pomoći ću ti!" Bejlijev je nemiran mozak kopkao slučaj nestalog oružja. Šta se s njim dogodilo? Neko ga je uklonio. Ako je tako, onda je to mogao učiniti samo ubica. Budući da je Gladija odmah posle ubistva nađena na mestu zločina, ona to nije mogla uraditi. Neko drugi je morao biti ubica. Ma šta se mislilo na Solariji, bio je to neko drugi.
<BR>&nbsp;&nbsp;&nbsp;&nbsp;&nbsp;Bejli pomisli, osećajući slabost: moram nazad u kuću.
<BR>&nbsp;&nbsp;&nbsp;&nbsp;&nbsp;"Gladija...", hteo je da kaže, ali mu pogled osta prikovan za sunce. Bilo je gotovo na obzorju. Bio je okrenuo glavu da ga pogleda, a ono ga je zarobilo mračnom čarobnošću. Nikad takvo nije video. Bilo je veliko, crveno i donekle zamagljeno, tako da je mogao da ga posmatra bez treptanja. Nad njim su bili krvavo crveni oblaci razastrti u tanka vlakna, od kojih ga je jedno seklo kao crna mrlja.
<BR>&nbsp;&nbsp;&nbsp;&nbsp;&nbsp;"Sunce je crveno", promrmlja Bejli.
<BR>&nbsp;&nbsp;&nbsp;&nbsp;&nbsp;Čuo je prigušen Gladijin glas.
<BR>&nbsp;&nbsp;&nbsp;&nbsp;&nbsp;"Uvek je crveno pri zalasku, crveno i umiruće", uzvrati ona turobno.
<BR>&nbsp;&nbsp;&nbsp;&nbsp;&nbsp;Bejliju se tog časa javi priviđenje. Sunce se okretalo dole ka obzorju jer se površina planete udaljavala brzinom od hiljada milja na sat. Planeta se okretala pod golim suncem, okretala se i ništa nije čuvalo ljudske mikrobe na njegovoj ustalasaloj površini. Planeta se okretala večno, okretala...
<BR>&nbsp;&nbsp;&nbsp;&nbsp;&nbsp;Bila je to njegova glava koja se vrtela, kamena klupa nagnuta nad njim, nebo koje se nadnelo, modro, tamnomodro. Sunca više nije bilo. Nestalo je zajedno sa vrhovima stabala i s tlom koje se pelo i s tankim Gladijinim glasom...
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
