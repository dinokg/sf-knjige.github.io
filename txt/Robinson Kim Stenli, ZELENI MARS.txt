


Prvi deo: AREOFORMIRANJE
     Nije reč o tome da se stvori nova Zemlja. Niti nova Aljaska ili Tibet, Vermont ili Venecija, Antarktik. Cilj je stvoriti nešto novo i neovdašnje, nešto marsovsko.
     Čak ni naše navike nisu važne. Čak i ako pokušamo da stvorimo novi Sibir ili Saharu, neće nam uspeti. Evolucija će to sprečiti, a ovo je u suštini evolutivni proces, težnja starija od namere, kao kada je život načinio svoj prvi čudesni skok iz materije, ili kada je ispuzao iz mora na kopno.
     Još jednom bijemo bitku u matrici novog sveta, ovaj put doslovno tuđinskog. Iako su džinovske poplave iz 2061. godine ostavile za sobom dugačke i masivne lednike, to je veoma suv svet; iako je počela da se stvara atmosfera, vazduh je i dalje veoma redak; uprkos dodavanju toplote, prosečna temperatura još je znatno ispod tačke smrzavanja. Svi ovi uslovi veoma otežavaju opstanak živih bića. Ali život je žilav i prilagodljiv, to je zelena sila viriditasa, koja se probija u Vaseljenu. U deceniji posle katastrofa 2061. godine, ljudi su nastavili da žive pod razbijenim kupolama i pokidanim šatorima, popravljajući razoreno i nekako preživljavajući; za to vreme, u našim skrovitim utočištima, nastavljao se posao izgradnje novog društva. A napolju, na hladnoj površini planete, nove biljke širile su se preko bokova glečera, prema toplim basenima, u sporom i neumornom napredovanju.
     Naravno, sve genetske matrice za naše nove biote potiču sa Zemlje; jeste, ali teren je marsovski. A teren je moćan genetski inženjer, koji određuje šta će uspevati, a šta neće, prema progresivnom razvrstavanju, i otuda evolucija novih vrsta. I dok se smenjuju pokolenja, svi pripadnici biosfere razvijaju se zajedno, prilagođavajući se svom terenu u složenoj međuzavisnoj reakciji, koja je sposobnost samostvaranja. Ovaj proces, bez obzira na to koliko se mešamo u njega, u suštini je izvan naše kontrole. Geni mutiraju, bića se razvijaju: rađa se nova biosfera, a sa njom i nova noosfera. I na kraju umovi samih tvoraca, kao i sve drugo, bivaju zauvek izmenjeni.
     To je proces areoformiranja.









1.
     A onda jednog dana pade nebo. Ledene ploče sručiše se u jezero, a potom počeše da treskaju po obali. Deca se raspršiše kao preplašene njorke. Nirgal otrča preko dina do sela i upade u staklenik, vičući: "Pada nebo, pada nebo!" Piter izlete napolje i potrča preko dina, tako brzo da Nirgal nije mogao da ga prati.
     Tamo na obali, u pesak su se zarivale velike ploče leda, a nešto odlomaka suvog leda šištalo je u vodi jezera. Kada su se deca okupila oko njega, Piter se zagleda u visoku tavanicu. "Nazad u selo", reče bespogovornim tonom. Dok su se vraćali, on se nasmeja. "Pada nebo!" pisnu i razbaruši Nirgalu kosu. Nirgal pocrvene, a Harmakis i Džeki se nasmejaše, šaljući oblačiće smrznutog daha u vazduh.
     Piter je bio među onima koji su se popeli na kupolu da je oprave. On, Kasei i Mišel uzverali su se iznad sela naočigled sviju, zatim iznad obale i najzad iznad jezera sve dok nisu postali manji od dece, viseći na konopcima obešenim o kuke za led. Prskali su okrunjeno mesto na tavanici vodom dok se nije zaledila u novi prozirni sloj i obložila suvi led. Kada su sišli, pomenuli su zagrevanje spoljnjeg sveta. Hiroko je bila izišla iz svoje kolibice od bambuse pored jezera da posmatra, i Nirgal je upita: "Hoćemo li morati da odemo?"
     "Uvek ćemo morati da odlazimo", reče Hiroko. "Ništa na Marsu neće trajati večno."
     Ali Nirgal je voleo život pod kupolom. Sledećeg jutra probudio se u svojoj okrugloj sobici od bambusa, visoko u Kreš Kreščentu, i strčao do smrznutih dina sa Džeki, Rejčel, Francom i drugim ranoraniocima. Ugledao je Hiroko, na susprotnoj obali, kako hoda obalom poput plesačice, lebdeći iznad sopstvenog vlažnog odraza. Poželeo je da joj se pridruži, ali je bilo vreme za školu.
     Vratili su se u selo i sjatili se u garderobi škole, okačili jakne i počeli da greju pomodrele šake iznad rešetke, čekajući učitelja. Kada je to bio dr Robot, smrtno su se dosađivali, brojeći treptaje kao sekunde na satu. Ili bi to bila Dobra Veštica, stara i ružna, i tada bi ceo dan gradili napolju, u zanosu rada alatom. A mogla je da bude i Zla Veštica, stara i lepa, što je značilo da će ceo dan provesti pred svojim tablama, trudeći se da misle na ruskom, rizikujući da dobiju po prstima kada bi se kikotali ili zaspali. Zla Veštica imala je srebrnu kosu, urokljiv pogled i kukast nos, isto kao orlovi-ribari koji su živeli u borovima pored jezera. Nirgal je se plašio.
     Stoga je, zajedno sa ostalima, sakrio nezadovoljstvo kada su se otvorila vrata i pojavila se Zla Veštica. Ali ovog jutra je izgledala umorno i pustila ih je napolje na vreme, iako su loše uradili zadatak iz artimetike. Nirgal je pošao za Džeki i Harmakisom iza škole, u prolaz između Kreš Kreščenta i zadnjeg zida kuhinje. Harmakis se popišao na zid, a Džeki je smaknula gaćice da pokaže da može i ona, i baš u tom trenutku iza ugla se pojavila Zla Veštica. Izvukla je sve troje iz sokaka, ščepavši Nirgala i Džeki za mišicu jednom kandžom, a onda je izdevetala Džeki nasred trga, mahnito se dernjajući na dečake. "Da ste je ostavili na miru, vas dvojica! Ona je vaša sestra!" Džeki, koja je plakala i pokušavala da navuče gaćice, opazi da je Nirgal posmatra i pokuša da raspali i njega i Maju jednim silovitim zamahom, ali promaši, sruši se na golu stražnjicu i zaurla.

     Nije bilo tačno da im je Džeki sestra. U Zigotu je bilo dvanaestoro senseija, ili dece trećeg pokolenja, koja su se međusobno smatrala braćom i sestrama, što je dosta i njih i bilo, ali ne svi. Pitanje je bilo zbunjujuće i retko razmatrano. Džeki i Harmakis bili su dvoje najstarijih, Nirgal godinu mlađi od njih i isto toliko stariji od svih ostalih: Rejčel, Emili, Reula, Stiva, Simuda, Nanedija, Tiu, Franca i Huo Hsinga. Hiroko je bila majka svima u Zigotu, ali ne istinski - samo Nirgalu, Harmakisu i još šestoro drugih senseija, kao i nekolicini odraslih nizeija. Deca boginje-majke.
     Ali Džeki je bila Esterina kćer. Ester se odselila posle svađe sa Kaseijem, Džekinim ocem. Malo ih je poznavalo pravog oca. Jednom je Nirgal puzao preko dine za krabom kada su se pojavili Ester i Kasei. Ester je plakala, a Kasei je vikao: "Ako hoćeš da odeš od mene, samo izvoli!" I sam je plakao. Imao je očnjak od ružičastog kamena. I on je bio Hirokino dete, što je značilo da je Džeki Hirokina unuka. Tako je to išlo. Džeki je imala dugačku crnu kosu i bila je najbrži trkač u Zigotu posle Pitera. Nirgal je bio najizdržljiviji, i ponekad je trčao po tri ili četiri vezana kruga oko jezera, tek tako, ali je Džeki bila brža u sprintu. Neprestano se smejala. Kada bi se Nirgal naljutio na nju, govorila mu je: "Dobro de, striče Nirgi", i smejala mu se. Iako sezonu starija od njega, bila mu je bratanica. Ali ne i sestra.

     Školska vrata se sa treskom otvoriše, i pojavi se Kojot, učitelj za taj dan. Kojot je putovao svuda po svetu i malo je boravio u Zigotu. Dan kada je on podučavao se pamtio. Vodio ih je po selu i radio ovo ili ono, ali je neko od njih sve vreme morao da čita, iz knjiga koje je bilo nemoguće razumeti jer su ih napisali filozofi, koji su svi bili mrtvi. Bakunjin, Niče, Mao, Bukčin - razumljive misli ovih ljudi ležale su kao neočekivani kamenčići na dugačkoj obali besmislica. Bilo je lakše razumeti priče iz Odiseje ili Biblije koje im je čitao Kojot, iako su bile uznemirijuće, jer su se ljudi u njima ubijali sve u šesnaest, a Hiroko je govorila da to ne valja. Kojot joj se smejao, i često se bez razloga kliberio dok su čitali te grozomorne priče, i postavljao im teška pitanja o onome što su čuli, i raspravljao o tome sa njima kao da imaju pojma o čemu govore, što ih je pomalo plašilo. "Šta biste vi uradili? A zašto biste to uradili?" Za to vreme ih je učio kako radi uređaj za recikliranje goriva na Rikoveru, ili bi ih terao da provere hidraulični klip na mašini za talase na jezeru, sve dok im ruke ne bi iz modre boje prešle u belu od zime, a zubi toliko cvokotali da nisu mogli razgovetno da govore. "Vi ste, deco, baš pekmezi kad je reč o hladnoći. Svi osim Nirgala."
     Nirgalu nije smetala hladnoća. Dobro je poznavao njene brojne mene, i dopadale su mu se. Ljudi koji ne podnose hladnoću ne shvataju da čovek može da se navikne na nju, da se sve njene štetne posledice mogu izbeći odgovarajućim unutrašnjim naporom. Nirgal je bio dobar i sa toplotom. Ako iz sebe isteraš dovoljno toplote, hladnoća postaje samo šokantna ljuštura u kojoj se krećeš. Stoga je najjača posledica hladnoće bila, zapravo, stimulans, podsticaj da poželiš da trčiš.
     "'Ej, Nirgale, koja je temperatura vazduha?"
     "Dva-sedamdeset jedan."
     Kojotov smeh bio je jeziv, životinjsko kliberenje koje je u sebi imalo sve moguće i nemoguće zvuke. I svaki put je bilo drugačije. "'Ajde sad da zaustavimo mašinu za talase i da vidimo kako jezero izgleda kada je voda mirna."
     Voda u jezeru uvek je bila tečna, dok je sloj vodenog leda na unutrašnjoj strani kupole morao uvek da bude smrznut. Ovo je objašnjavalo veći deo njihovih mezokosmičkih prilika, kako bi to Saks rekao, koje su im darivale izmaglice i iznenadne vetrove, kiše i maglu i povremene snegove. Tog dana je vremenska mašina mirovala, i velika polulopta prostora pod kupolom bila je gotovo bez daška vetra. Ubrzo pošto su isključili mašinu za talase, jezero se pretvorilo u okruglu, glatku ploču. Površina vode dobila je istu belu boju kao kupola, ali je dno jezera, prekriveno zelenim algama, i dalje bilo vidljivo kroz taj beli zastor. Tako da je jezero istovremeno bilo blistavobelo i tamnozeleno. Dine i niski borovi na suprotnoj obali ogledali su se u ovoj dvobojnoj vodi, savršeno kao u ogledalu. Nirgal se zagledao u taj prizor, opčinjen. Svet oko njega se povukao, ostala je samo treperava zelena/bela vizija. Video je: postojala su dva sveta, ne jedan - dva sveta na istom mestu, oba vidljiva, odvojena i samostalna, ali slivena u jedan, tako da su se mogla videti samo pod određenim uglom. Poguraj školjku vida, gurni kao kad gurneš školjku hladnoće: gurni! Kakve boje!...
     "Mars zove Nirgala! Mars zove Nirgala!"
     Smejali su mu se. Govorili su mu da to svaki put radi. Gubi se. Voleli su ga, video im je to na licima. Kojot je odlomio komade leda sa obale i počeo da baca 'žabice' preko jezera. Svi pođoše za njegovim primerom, i ukršteni belozeleni talasići učiniše da izokrenuti svet zadrhti i zaigra. "Gledajte!" viknu Kojot. Između bacanja umetao je rečenice, na svom naglašenom engleskom koji je podsećao na beskrajnu pesmu: "Vi, deco, živite najlepšim životom otkako je čovečanstva, većina ljudi su samo gorivo u velikoj mašini sveta, a vi učestvujete u rađanju jednog takvog! Neverovatno! Ali znajte da je to čista sreća, vi tu nemate nikakvih zasluga, niti ćete ih imati ako nešto ne učinite za njega. Isto tako ste mogli da se rodite u misiji, zatvoru, nekoj selendri u španskom Portu, ali ne, vi ste ovde, u Zigotu, tajnom srcu Marsa! Naravno, za sada se krijete kao krtice u rupi, a iznad vas kruže lešinari, spremni da vas ugrabe, ali dolazi dan kada ćete hodati ovom planetom slobodni od svake stege. Zapamtite ovo što vam govorim, jer je to proročanstvo, deco moja! A dotle uživajte u ovoj lepoti, ovom malom, ledenom raju!"
     Zavitlao je komad leda prema kupoli, a oni počeše da uzvikuju uglas: Ledeni Raj! Ledeni Raj! Ledeni Raj! - sve dok ih u tome nije omeo smeh.
     Međutim, uveče, kada je mislio da više niko ne sluša, Kojot je otišao da razgovara sa Hiroko. "Roko, moraš da povedeš te klince napolje, da im pokažeš svet. Ne mari što je sav u magli. Ovde su kao krtice u rupi, za ime Božje." Zatim je ponovo otišao, ko zna gde, na još jedno tajanstveno putovanje po tom drugom svetu što se svio nad njima.

     Ponekad bi i Hiroko došla u selo da ih podučava. Za Nirgala su to bili najlepši dani. Uvek ih je vodila na obalu, jer je odlazak na obalu za Hiroko bio poput Božjeg dodira. To je bio njen svet - zeleni svet u onom drugom, belom - o kome je znala sve, i kada je bila tamo, fine, biserne boje peska i kupole treperile su bojama oba sveta istovremeno, treperile kao da bi da se oslobode onoga što ih je sputavalo.
     Sedeli su na dinama, posmatrajući obalske ptice kako trče u jatima gore-dole po obali, gačući i pišteći. Iznad njih su kružili galebovi, a Hiroko im je postavljala pitanja, sa veselim sjajem u crnim očima. Živela je pored jezera, sa nekoliko najbližih prijatelja, Juaom, Rijom, Džinom i Evgenijom, u malom gaju bambusovih stabala među dinama, i često je pohodila druga skrivena utočišta oko Južnog Pola. Zato je uvek iznova morala da se rapituje o novostima u selu. Bila je vitka, visoka za jednu isei, a u njenom držanju bilo je nečega što ju je činilo mlađom i od Pitera ili Kaseija - tek malo starijom od dece, u stvari, uvek zagledana u svet kao da ga prvi put vidi, kao da gura, ne bi li se probila do njegovih boja.
     "Pogledajte šaru koju pravi školjka. Šarena spirala, koja se beskrajno uvija u sebe. To je oblik same Vaseljene. U Vaseljeni postoji neprestan pritisak, napor da se obrazuje oblik. Urođena težnja stvari da se razviju u još složenije oblike. To je neka vrsta oblikovane gravitacije, svete oplođujuće sile koju zovemo viriditas, koja je pokretačka sila kosmosa. Život, znate. Kao one peščane buve, prilepci i račići - mada su ti račići, zapravo, mrtvi i pomažu buvama. Kao svi mi", mahnula je rukom kao balerina. "I ako smo mi živi, mora biti živa i Vaseljena. Naša svest nije samo naša, već i njena. Stojimo pred kosmosom i vidimo njegovu mrežu šara i nalazimo da je lepa. E, to osećanje je najvažnija stvar u svemiru - njegov vrhunac, kao boja cveta u prvom cvatu u rosi jutra. To je sveto osećanje, i naš zadatak na svetu jeste da činimo sve da ga očuvamo. A jedan od načina da se to ostvari jeste da se život proširi svuda. Da se stvori tamo gde ga nije bilo - recimo, ovde na Marsu."
     Ovo je za nju bio čin najviše ljubavi, i kada je govorila o tome, ako je i nisu sasvim razumeli, osećali su ljubav. Još jedan napor, drugačija vrsta toplote unutar školjke zime. Dok je govorila, dodirivala ih je, a oni su iskopavali školjke slušajući je. "Blatna školjka! Antarktički prilepak. Stakleni sunđer, pazite da se ne posečete." Nirgala je veselio i sam pogled na nju.
     Jednog jutra, kada su prekinuli kopanje da nastave sa istraživanjem obale, uzvratila mu je pogled, i on je prepoznao izraz na njenom licu - bio je to izraz njegovog lica kada ju je gledao, osećao je to u mišićima. Znači, i ona se njemu veseli! Bila je to opojna pomisao.
     Držao ju je za ruku dok su hodali obalom. "To nije ništa drugo neko ekologija, u neku ruku", reče ona kada su kleknuli da pogledaju još jednu školjku. "Nema mnogo vrsta, i lanci ishrane su kratki. A opet, toliko bogatstvo. Tolika divota." Rukom je oprobala temperaturu vode u jezeru. "Vidiš izmaglicu? Voda je danas, izgleda, toplija."
     Sada su ona i Nirgal ostali sami, ostala deca su se rastrčala po dinama i niz obalu. Nirgal se sagnu da dodirne talas koji se zaustavio nadomak njihovih nogu, ostavivši za sobom belu čipku pene. "Dva-sedamdeset pet i nešto više."
     "Tako si siguran."
     "Uvek mogu da ocenim."
     "Evo", reče ona, "imam li groznicu?"
     Podigao je ruku i položio je na njen vrat. "Ne, hladna si."
     "Tako je. Temperatura mi je oko pola stepena niža. Vlad i Ursula ne mogu da shvate zašto."
     "Zato što si srećna."
     Hiroko se nasmeja, baš kao Džeki, sva ozarena radošću. "Volim te, Nirgale."
     Njega obli toplota kao da u sebi ima grejnu rešetku. Bar pola stepena više. "I ja tebe volim."
     I nastaviše da hodaju obalom, držeći se za ruke, tiho sledeći obalske ptice.

     Kojot se vratio, i Hiroko mu reče: "U redu. Hajde da ih povedemo napolje."
     I kada su se sledećeg jutra okupili za nastavu, Hiroko, Kojot i Piter povedoše ih kroz komore i niz dugačak, beo tunel koji je spajao kupolu sa spoljašnjim svetom. Na kraju tunela nalazio se hangar, a iznad njega galerija na litici. Već su imali prilike da trče galerijom sa Piterom, gledajući kroz male, zatamnjene prozore na ledeni pesak i ružičasto nebo, pokušavajući da vide veliki zid od suvog leda u kome su stajali - južnu polarnu kapu, dno sveta, gde su živeli da bi se sakrili od ljudi koji bi ih strpali u zatvor.
     Zbog toga su uvek ostajali u galeriji. Ali danas su ušli u komore hangara i navukli tesne, rastegljive kombinezone, zavrnuli rukave i nogavice, potom teške čizme i tesne rukavice, i na kraju šlemove, sa mehurastim vizirima spreda. Uzbuđenje je raslo, sve dok se nije pretvorilo u nešto veoma slično strahu, posebno kada je Simud počela da plače i da ponavlja da ne želi da ide. Hiroko je umiri dugim dodirom. "Dođi. Biću uz tebe."
     Nemo su se zbili u gomilu kada su ih odrasli poterali u komoru. Začu se šištav zvuk, i spoljnja vrata se otvoriše. Držeći se za odrasle, pažljivo zakoračiše napolje, međusobno se sudarajući.
     Svetlost je bila zaslepljujuća. Stajali su usred uskovitlane bele magle. Tlo je bilo išarano složenim ledenim cvetovima, blistavo u bujici svetlosti. Nirgal je držao Hiroko i Kojota za ruku, i oni ga gurnuše napred i pustiše mu ruke. On se zatetura u plimi belog sjaja. "Ovo je maglena kapa", reče Hirokin glas preko interkoma u njegovom uhu. "Ne diže se celu zimu. Ali sada je L-205, proleće, kada je zelena sila najjača na svetu, hranjena svetlošću sunca. Pogledajte je!"
     Video je samo jedno: belu, objedinjavajuću vatrenu loptu. Iznenadan zrak sunca probode loptu, preobrazivši je u mlaz svetlosti, koji pretvori ledeni pesak u opiljke magnezijuma, ledene cvetove u ognjene dragulje. Vetar ga gurnu u bok i razdera maglu, u kojoj se pojaviše procepi, i u daljini se ukaza zemlja; on se zatetura. Kolika je! Kako je ogromna - kako je sve ogromno - spustio se na koleno u pesak, s rukama položenim na drugu nogu radi ravnoteže. Kamenje i led oko njegovih čizama presijavali su se kao pod mikroskopom. Kamenje je bilo istačkano okruglima pegama crnih i zelenih lišaja.
     Daleko na horizontu ležalo je nisko brdo zaravnjenog vrha. Krater. U šljunku se video trag rovera, gotovo ispunjen injem, kao da je tu milion godina. Šare u haosu svetlosti i kamena, zeleni lišaj koji 'gura' u belinu...
     Svi su govorili uglas. Ostala deca počela su da trče okolo, pijano, vrišteći od oduševljenja kad god bi se magla otvorila i pokazala im tamnoružičasto nebo. Kojot se grohotom smejao. "Gle' kako se spotiču, siroti, k'o zimska telad kada ih u proleće puste iz štale, a ha ha ha, ne, Hiroko, ovo nije način na koji treba da žive", govorio je, klibereći se, dok je podizao decu sa peska i postavljao ih ponovo na noge.
     Nirgal stade, a onda poskoči, probe radi. Činilo mu se da bi mogao da odlebdi, i bilo mu je drago što su mu čizme tako teške. Od ledene litice vijugala je dugačka humka, visoka do ramena. Džeki je hodala po njoj, i Nirgal potrča da joj se pridruži, posrćući uz padinu, preko tla od neravnog kamenja. Popeo se na greben i potrčao svojim ritmom, osećajući se kao da leti, osećajući da bi mogao tako da trči zauvek.
     Stao je kraj nje. Pogledaše unazad prema ledenoj litici i uzviknuše od radosti i straha: dizala se bez kraja u maglu. Zrak jutarnjeg sunca razli se po njima poput otopljene vode. Oni mu okrenuše leđa, jer nisu mogli da gledaju u njega. Trepćući kroz navalu suza, Nirgal ugleda svoju senku u magli koja se trljala o kamenje ispod njih. Senka je bila okružena blistavom kružnicom duginih boja. On glasno uzviknu i Kojot dotrča do njih, a glas mu odjeknu u Nirgalovom uhu: "Šta je bilo? Šta je to?"
     Onda stade, jer je video senku. "Hej, pa to je korona! To se zove korona. Liči na Brokenskog Duha. Mašite rukama gore-dole! Je l' vidite boje! Bože blagi, kako ste vi srećna deca!"
     Nirgal mahinalno stade uz Džeki, i korone im se stopiše, pretvorivši se u auru gorućih boja duge oko njihove dvojne plave senke. Džeki se nasmeja, ushićena, i ode da proba to isto sa Piterom.









2.
     Otprilike godinu dana kasnije, Nirgal i ostala deca pronašli su način kako da prebrode dane kada ih je podučavao Saks. Počeo bi da pokazuje na tabli i da govori glasom nalik na posebno bezličnu VI, a oni bi prevrtali očima iza njegovih leđa i pravili grimase dok je on mleo o parcijalnim pritiscima ili infracrvenim zracima. Onda bi neko od njih ulučio priliku da otpočne igru. Bio je bespomoćan kada bi počela. Rekao bi nešto kao: "U nedrhtećoj termogenezi telo proizvodi toplotu pomoću lažnih ciklusa", a onda bi neko podigao ruku i upitao: "Ali zašto, Sakse?" i svi bi zurili u svoje ploče, ne usuđujući se da gledaju jedno drugo, a Saks bi se namrštio kao da se to nikada ranije nije dogodilo, i rekao: "Pa, tako se proizvodi toplota uz manji utrošak energije nego što je to slučaj kod drhtanja. Sabijaju se proteini mišića, ali umesto da se vezuju, samo klize jedan preko drugog, i to proizvodi toplotu."
     Onda će Džeki, tako iskreno da je zamalo prevarila ceo razred: "Ali kako?"
     Zatreptao je još brže: "Pa, to je stvar fizike." Živo je crtao na tabli: "Kada se dve putanje atoma stope u jednu, nastanjenu elektronima oba atoma, nastaju kovalentne veze. Raskidanje veze oslobađa trideset do četrdeset kilokalorija akumulisane energije."
     Nekolicina njih upitaše u horu: "Ali zašto?"
     Ovo ga odvede u subatomsku fiziku, gde je lanac 'zašto' i 'zato' mogao da se oduži i po pola sata, a da on ne izgovori nijednu jedinu razumljivu rečenicu. Najzad su osetili da se približava vrhunac igre. "Ali zašto?"
     "Pa", ukrstio je očima, trudeći se da ih povede još korak dalje, "atomi teže da postignu uravnotežen broj elektrona, pa zato dele elektrone kada je to potrebno."
     "Ali zašto?"
     Činilo se da su ga konačno upecali. "Zato što se tako vezuju atomi. Jedan od načina."
     "Ali ZAŠTO?"
     Sleganje ramenima. "Takva je priroda atomske sile. Tako su bile uređene stvari..."
     I svi bi povikali kao jedan: "...u Velikom Prasku."
     Zatim bi pobednički zaurlali, a Saksovo čelo bi se zgužvalo kada bi shvatio da su mu to opet učinili. Uzdahnuo bi, i vratio bi se tamo gde je bio kada je igra započela. I nikad se ne bi setio o čemu je reč, ako je početno 'zašto' bilo dovoljno uverljivo. A i kada bi primetio, kao da je bio nemoćan da se zaustavi. Jedina odbrana mu je bila da kaže, uz lako mrštenje, Šta zašto?" To je za kratko usporavalo igru; ali bi se onda Džeki i Nirgal dosetili šta u pitanju najviše zaslužuje 'zašto', i dokle god su uspevali u tome, Saks kao da je osećao da mu je dužnost da nastavi sa odgovorima, sve dalje i dalje u lancu 'zato' do Velikog Praska, ili, povremeno, promrmljanog: "Ne znamo."
     "Ne znamo!" uzviknuo bi razred u lažnoj prepasti. "Kako to?"
     "Nije objašnjeno", rekao bi on, mršteći se. "Još ne."
     Tako su prolazila dobra jutra sa Saksom; i činilo se da se i on i deca slažu da su bolja nego loša jutra, kada bi neometano drobio i bunio se: "Ovo je veoma važno pitanje", pošto bi se okrenuo od table i video da su svi položili glave na stolove i hrču.

     Jednog jutra, pošto je razmišljao o Saksovom mrštenju, Nirgal se zadržao u učionici sve dok nije ostao nasamo sa Saksom, a onda je rekao: "Zašto ne voliš kad ne znaš da odgovoriš zašto?"
     Mrštenje se ponovo pojavi. Posle dugog ćutanja, Saks reče: "Pokušavam da shvatim. Posvećujem pažnju stvarima, znaš, koliko god mogu. Usredsređujem se na posebnost svakog trenutka. I nastojim da shvatim zašto se nešto dešava onako kako se dešava. Radoznao sam. I mislim da se sve dešava sa razlogom. Sve. Zato bi trebalo da budemo u stanju da iščačkamo te razloge. Kada ne možemo... pa, mrzim to. Izluđuje me. Ponekad to zovem", on stidljivo pogleda Nirgala, i ovaj vide da to nikada nikome nije rekao, "Veliko Neobjašnjivo."
     To je ovaj beli svet, Nirgalu odjednom sinu u glavi. Beli svet unutar zelenog, nasuprot Hirokinom zelenom svetu unutar belog. I osećanja prema jednom i drugom bila su suprotna. Kada bi se Hiroko suočila se nečim nepoznatim, posmatrajući to sa zelene strane, dopadalo joj se i radovalo je - bila je to viriditas, sveta sila. Kada bi se Saks našao pred nečim takvim, gledajući sa bele strane, za njega bi to bilo Veliko Neobjašnjivo, opasno i odbojno. Zanimala ga je istina, dok je Hiroko zanimala pojava. Ili je bilo obratno - te reči bile su varljive. Bolje je reći da ona voli zeleni svet, a Saks beli.
     "Boga mi, tačno!" reče Mišel kada mu je Nirgal pomenuo svoje zapažanje. "Vrlo dobro, Nirgale. Tvoja moć zapažanja zalazi duboko. U terminologiji arhetipova zeleno i belo mogli bismo da nazovemo Mistično i Naučno. Oba pojma veoma su moćna, kao što vidiš. Ali ono što nam je potrebno, ako mene pitaš, jeste kombinacija ovo dvoje, koju nazivamo Alhemija."
     Zeleno i belo.

     Po podne su deca mogla da rade šta im je volja, i ponekad su ostajala sa učiteljem za taj dan, ali bi češće otrčala na obalu, ili bi se igrala u selu, koje je ležalo ugneždeno među niskim brežuljcima, na pola puta od jezera do ulaza u tunel. Peli su se zavojitim stepeništima kuća u velikim stablima bambusa i igrali se žmurke među starim i novoizgrađenim višespratnim sobama i visećim mostovima koji su ih spajali. Spavaonice od bambusa činile su luk koji je opasivao ostatak sela; svaki od ovih velikih izdanaka imao je pet do sedam segmenata, dakle toliko soba, koje su se smanjivale prema vrhu. Svako dete imalo je sobu na najvišem segmentu stabla - okomiti valjak sa prozorima, prečnika četiri ili pet koraka, poput kula u zamkovima iz priča. Ispod njih, u središnjim segmentima, bile su sobe odraslih, uglavnom samaca, ali i parova, a najniži segmenti bili su dnevne sobe. Sa prozora svojih visokih soba gledali su na krovove seoskih kuća, zbijene u krugu brda, bambusa i staklenih bašti kao dagnje u plićacima jezera.
     Na obali su tražili školjke ili igrali 'između dve vatre' ili izbacivali strele preko dina u blokove stiropora. Igre su obično birali Džeki i Harmakis, i predvodili ekipe, ako ih je bilo. Nirgal i mlađa deca išli su za njima, kružeći kroz svoja složena prijateljstva i hijerarhije, koja su se beskrajno brusila u svakodnevnoj igri. Kao što je mali Franc grubo objasnio Nađi: "Harmakis tuče Nirgala, Nirgal tuče mene, ja tučem devojčice." Nirgal je često bio sit ove igre, u kojoj je Harmakis uvek pobeđivao, pa bi otišao da trči oko jezera, polako i uporno, u ritmu koji kao da je obuhvatao sve na svetu. Kada bi uhvatio taj ritam, kružio je oko jezera sve dok se ne bi smračilo. Bilo je to uživanje, čista radost, samo trčati i trčati i trčati i trčati...
     Pod kupolom je uvek bilo hladno, ali se svetlost redovno menjala. Leti je kupola neprestano zračila plavičastobelom svetlošću, i iz otvora staklenika spuštale su se olovke osvetljenog vazduha. Zimi je bilo mračno, i kupola se presijavala od odsjaja svetiljki odozdo, kao unutrašnjost školjke. U proleće i jesen, svetlost bi po podne oslabila prvo u sivu pa u sablasno mrku, i boje su se nazirale samo kao prelivi sive, bambusovo lišće i iglice borova, potezi tušem naspram blede beline kupole. U to doba dana staklene bašte bile su kao veliki vilinski fenjeri na brežuljcima, i deca bi odlutala prema kućama, svako svojom putanjom poput galebova, pravo u banju. U toj dugačkoj zgradi pored kuhinje bi se svukli i utrčali u zaparenu buku velikog glavnog kupatila, klizajući se na podnim pločicama, osećajući kako im toplota ponovo navire u ruke i noge i lica dok su se živo prskali oko potopljenih staraca sa licima kornjača i naboranim, maljavim telima.
     Po isteku tog vrućeg i mokrog sata obukli bi se i okupili u kuhinji, vlažni i zajapurenih lica, stojeći u redu za hranu, sedeći za dugačkim stolovima raštrkani među odraslima. Kolonija je imala sto dvadeset četiri stalna žitelja, ali je obično bilo prisutno oko dve stotine ljudi. Kada bi svi posedali, uzeli bi bokale sa vodom i napunili jedni drugima čaše, a onda bi s apetitom navalili na vruću hranu, mlade krompiriće, tortilje, rezance, tabuli, hleb, stotinu vrsta povrća, povremeno ribu ili piletinu. Posle obroka, odrasli bi razgovarali o letini ili o Rikoveru, starom integralnom reaktoru koji je svima bio prirastao za srce, ili o Zemlji - a deca bi se umila i sledeći sat bi slušala muziku, a potom igrala igre, započinjući spori proces uspavljivanja.

     Jednog dana, baš pred večeru, stigla im je grupa od dvadeset dvoje ljudi sa druge strane polarne kape. Njihova mala kupola ostala je bez ekosistema, zbog nečega što je Hiroko nazvala progresivnom neravnotežom sistema, i potrošili su rezerve hrane. Tražili su novo utočište.
     Hiroko ih je smestila u tri tek dozrela stabla-kuće. Popeli su se zavojitim stepenicama oko debelih okruglih izdanaka, čudeći se valjkastim segmentima sa usečenim vratima i prozorima. Hiroko im je dala zadatak da dovrše gradnju novih soba i da sagrade novu staklenu baštu na kraju sela. Svi su bili svesni sa Zigot ne proizvodi onoliko hrane koliko im je sada bilo potrebno. Deca su se trudila da smanje obroke, oponašajući odrasle. "Mesto je trebalo da se zove Gamet", reče Kojot Hiroko kada je ponovo naišao, promuklo se cerekajući.
     Prenebregla ga je. Međutim, izgleda da je briga izazvala Hirokino povučenije ponašanje. Provodila je cele dane radeći u staklenim baštama, i retko je podučavala decu, a kada jeste, samo su je pratili okolo i radili za nju, berući ili prevrćući kompost ili pleveći korov. "Puca njoj prsluk za nas", reče Harmakis ogorčeno jednog popodneva, dok su šetali obalom. Svoj gnev usmerio je na Nirgala. "Uostalom, ona nije naša prava majka." Poveo ih je sve u laboratorije pored staklene bašte na brdu u kome je bio tunel, usput ih kinjeći kako je samo on mogao.
     Unutra im je pokazao niz debelih magnezijumskih tankova, nalik na frižidere. "To su naše majke. U njima smo uzgajeni. Rekao mi je Kasei, a ja sam onda pitao Hiroko. Istina je. Mi smo ektogeni. Nismo rođeni, već pretočeni." Pobednički je osmotrio svoju prestrašenu, opčinjenu malu družinu; onda snažno udari Nirgala pesnicom u grudi i odbaci ga čak do drugog kraja laboratorije, opsova i ode. "Mi nemamo roditelje."

     Pridošlice su sada bile teret za zajednicu, ali je njihov dolazak izazvao veliku živost, i mnogi su probdeli veći deo te prve noći njihovog boravka, razgovarajući, raspitujući se o drugim utočištima. U oblasti južne polarne kape postojala je čitava mreža skrovišta; Nirgal je u svojoj beležnici imao mapu, gde su bila obeležena sa trideset četiri crvene tačke, koliko ih je bilo. Nađa i Hiroko pretpostavljale su da ih ima više, dalje na severu, u mrežama ili izolovanih. Ali kako nisu smeli da upotrebljavaju radio, nisu bili sigurni da je tako. Stoga su novosti bile na visokoj ceni - bile su obično najdragocenija stvar koju su posetioci donosili, čak i kada su dolazili natovareni poklonima, kako je obično i bilo: poklanjali su sve što se njihovim domaćinima činilo korisno.
     Tokom ovih poseta, Nirgal je žudno slušao duge i žive noćne razgovore, sedeći na podu ili šetajući okolo ili dosipajući odraslima čaj. Oštro je osećao da ne razume pravila po kojima je sazdan svet; ljudski postupci bili su mu neobjašnjivi. Naravno, razumeo je osnovne činjenice - da postoje dve strane, u dugogodišnjoj borbi za kontrolu nad Marsom - da je Zigot bio vođa pravedne strane - i da će areofanija na kraju pobediti. Bio je sjajan osećaj biti učesnik u toj borbi, biti važan činilac u priči, i često nije mogao da zaspi kada bi se konačno odvukao u krevet, jer su mu se misli do zore poigravale sa vizijama onoga što će sam pridoneti velikoj drami, i zadiviti Džeki i sve u Zigotu.
     Ponekad, u želji da sazna više, umeo je i da prisluškuje. Ležao bi na kauču u uglu i zurio u beležnicu, žvrljajući ili se pretvarajući da čita. Ostali prisutni u prostoriji često su bili nesvesni da ih on sluša, pa su ponekad pričali i o deci u Zigotu - najčešće baš kad bi on uhodio iz hodnika.
     "Jesi li primetio da su uglavnom levoruki?"
     "Kladim se da im je Hiroko prepravljala gene."
     "Ona tvrdi da nije."
     "Već su visoki gotovo kao ja."
     "To je zbog gravitacije. Mislim, pogledaj Pitera i ostale nizeije. Rođeni su na prirodan način, i većinom su visoki. Ali to što su levoruki mora da je genetskog porekla."
     "Jednom mi je rekla da postoji jednostavno transgenetsko presađivanje posle koga se uvećava korpus kalosum. Možda je petljala s tim i dobila levorukost kao sporedni učinak."
     "Mislio sam da levorukost nastaje usled oštećenja mozga."
     "Ne zna se. Mislim da to zbunjuje čak i Hiroko."
     "Ne mogu da verujem da bi se igrala sa horomozomima za razvoj mozga."
     "Ektogeni, seti se - lakši pristup."
     "Čujem da imaju retku koštanu masu."
     "Tako je. Na Zemlji bi imali problema. Uzimaju dodatne materije zbog toga."
     "Ponovo gravitacija. To je problem sviju nas, u stvari."
     "Pričaj mi o tome. Slomio sam podlakticu zamahujući teniskim reketom."
     "Džinovski levoruki ljudi-ptice, eto šta raste ovde među nama. Uvrnuto, ako mene pitate. Kad ih vidiš kako trče preko dina, očekuješ da će svakog časa poleteti."
     Nirgal je i te noći imao nesanicu. Ektogeni, transgenetski... osećao se neobično. Belo i zeleno u dvostrukoj spirali... Satima se prevrtao u postelji, pitajući se šta znači taj nemir u njemu, i kako bi trebalo da se oseća.
     Umor ga je konačno primorao da zaspi. Sanjao je. Svi njegovi snovi pre te noći bili su o Zigotu, ali je sada sanjao da leti iznad predela Marsa. Zemlju su presecali ogromni crveni kanjoni, a vulkani su se dizali čak do njegove nepojamne visine. Ali nešto ga je progonilo, nešto mnogo krupnije i brže od njega, sa krilima koja su bučno lepetala kada se biće obrušilo iz pravca sunca, pružajući ogromne kandže da ga dograbi. On ispruži ruke i iz vrhova prstiju mu izbiše munje, nateravši stvorenje da zaokrene u stranu. Upravo se pripremalo za novi napad kada se sa trzajem probudio; u prstima je osećao pulsiranje, a srce mu je tuklo kao mašina za talase, tup, tup, tup.

     A sledećeg popodneva mašina za talase suviše je dobro talasala, kako je to opisala Džeki. Igrali su se na obali, i mislili su da su izvan dometa velikih talasa, kada je jedan posebno veliki talas jurnuo preko ledenog filigrana, oborio Nirgala na kolena i povukao ga za sobom neodoljivom silinom. Batrgao se, presečenog daha u zapanjujuće hladnoj vodi, ali nije mogao da se otrgne i struja ga je povukla nadole, a onda ga je silovito zakotrljao nalet novog talasa.
     Džeki ga zgrabi za mišicu i za kosu i odvuče ga na suvo. Harmakis im je pomagao da ustanu, vičući: "Jeste li dobro? Jeste li dobro?" Postojalo je pravilo u slučaju da se pokvase, da što brže otrče do sela, pa se Nirgal i Džeki nekako uspraviše i potrčaše preko dina i stazom prema selu, a ostala deca su trčala daleko iza njih. Vetar se usecao do kostiju. Otrčali su pravo u banju, grunuli na vrata i drhtavim rukama skinuli sa sebe ukrućenu odeću, uz pomoć Nađe, Saksa, Mišela i Rije, koje su zatekli na kupanju.
     Kada su počeli da ih guraju prema plićaku velikog zajedničkog bazena, Nirgal se seti svog sna. "Čekajte, čekajte", reče.
     Oni zastadoše, zbunjeni. On sklopi oči i zadrža dah. Stezao je Džekinu hladnu mišicu. Video je sebe ponovo u onom snu, osetio kako plovi kroz vazduh. Toplota iz vrhova prstiju. Beli svet u zelenome.
     Potražio je mesto u sredini koje je uvek bilo toplo, čak i sada kada mu je bilo toliko hladno. Biće tu dokle god bude živ. Pronašao ga je, i sa svakim izdahom gurao ga je prema površini. Bilo je teško, ali je osećao da dejstvuje, da mu se toplota razliva rebrima kao vatra, niz mišice, niz noge, u šake i stopala. Levom rukom držao se za Džeki, te osmotri njeno nago telo sa belom naježenom kožom i usredsredi se na to da usmeri toplotu prema njoj. Pomalo je drhtao, ali ne više zbog hladnoće.
     "Vruć si", uzviknu Džeki.
     "Dođi da osetiš", reče joj on, i ona se na nekoliko trenutaka nagnu prema njemu. Onda se uz usplahiren pogled otrgnu, i zakorači u kupatilo. Nirgal je ostao na ivici sve dok nije prestao da drhti.
     "Auh", reče Nađa. "To je neka vrsta metaboličkog sagorevanja. Čula sam za to, ali nikada nisam videla."
     "Da li znaš kako to postižeš?" upita ga Saks. On, Nađa, Mišel i Rija zurili su u Nirgala neobičnim pogledom, koji mu je bilo mrsko da sretne.
     Nirgal odmahnu glavom. Sede na betonsku ivicu kupatila, odjednom iscrpljen. Potopio je noge u vodu, koja je bila kao tečni plamen. Riba u vodi, skok iz vode, u vazduh, vatra iznutra, belo u zelenom, alhemija, visoki uzlet, let sa orlovima... munje iz prstiju!









3.
     Ljudi su ga zgledali. Čak su mu i Zigoti upućivali poglede postrance, kada bi se nasmejao ili rekao nešto neuobičajeno, kada su mislili da ih ne vidi. Bilo je lakše pretvarati se da ne primećuje. Ali sa povremenim posetiocima bilo je teže, jer su bili direktniji. "A, ti si Nirgal", rekla mu je jedna sitna riđokosa žena. "Čula sam da si bistar." Nirgal, koji se neprestano sudarao sa granicama moći poimanja, crveneo je i tresao glavom dok ga je žena spokojno proučavala. Onda donese sud, nasmeši se i stegnu mu ruku. "Drago mi je što smo se upoznali."
     Kada im je bilo pet godina, Džeki je jednog dana donela u školu staru beležnicu, na dan kada im je predavala Maja. Ne obazirući se na Majine besne poglede, pokazala ju je ostalima. "Ovo je VI moga dede. U njoj ima dosta od onoga što je govorio. Dao mi je Kasei." Kasei se upravo selio iz Zigota u neko drugo utočište. Ali ne ono u kome je živela Ester.
     Džeki uključi beležnicu. "Polin, pusti nešto što je moja deda govorio."
     "Pa, evo nas tu", reče muški glas.
     "Ne to, nešto drugo. Pusti nešto što je rekao o skrivenoj koloniji."
     Muški glas reče: "Skrivena kolonija mora da je još u vezi sa naseljima na površini. Previše je stvari koje ne mogu da proizvedu, krijući se. Šipke nuklearnog goriva, mislim. Njih dosta dobro kontrolišu, i podaci bi mogli da pokažu odakle su nestajale."
     Glas ućuta. Maja naredi Džeki da skloni beležnicu, i započe novu lekciju iz istorije, o devetnaestom veku, ispričanu u tako kratkim i grubim rečenicama na ruskom da joj je glas podrhtavao. Zatim ponovo pređe na algebru. Maja je zahtevala da dobro nauče matematiku. "Obrazovanje vam je užasno. Ali ako naučite matematiku, kasnije ćete moći da nadoknadite propušteno." Onda bi se zabuljila u njih i postavila sledeće pitanje.
     Nirgal ju je posmatrao, sećajući se vremena kada je bila njihova Zla Veštica. Bilo bi čudno biti ona, nekad tako surova, a nekad opet vesela. Mogao je da pogleda većinu ljudi u Zigotu i da zna kako bi bilo u njihovoj koži. Video im je to na licima. Baš kao što je video drugu boju u prvoj; bila je to neka vrsta dara, nešto slično onom natprirodnom osećaju za temperaturu. Maju, međutim, nije razumeo.

     Zimi su pravili izlete na površinu, do obližnjeg kratera gde je Nađa gradila skrovište, i do dina iza njega, umrljanih crnim ledom. Ali kada bi se koprena magle podigla, ostajali su pod kupolom i odlazili samo do galerije sa prozorima. Nisu smeli da dozvole da ih vide odozgo. Niko više nije bio siguran da li policija i dalje osmatra iz svemira, ali je bilo najbolje obezbediti se. Tako su bar govorili isei. Piter je često izlazio, i ta putovanja su ga dovela do ubeđenja da je lov na skrivenu koloniju okončan. I da je ionako bespredmetan. "Postoje pobunjenička naselja koja se uopšte ne kriju. A sada ima toliko toplotnih i zvučnih signala, pa čak i radio-signala", govorio je. "Nikad ne bi uspeli da provere sve signale koje hvataju."
     Ali Saks samo reče: "Algoritamski tragački programi veoma su delotvorni", a Maja je insistirala da se i dalje kriju, da razvijaju elektroniku i da šalju svu suvišnu toplotu duboko u srce polarne kape. Hiroko se u ovome složila sa Majom, pa su se svi tome pokorili. "Mi smo nešto drugo", reče Maja Piteru, s progonjenim izrazom na licu.
     Oko dve stotine kilometara severozapadno nalazi se jedan mohoul, rekao im je Saks jednog jutra u školi. Oblak koji su povremeno viđali u tom pravcu bio je njegova para - nekad veliki i nepokretan, nekad u pramenovima koji su jurili na istok. Kada se Kojot ponovo probio do njih, pitali su ga za večerom da li ga je posetio, i on im je rekao da jeste, i da veliko okno mohoula dopire gotovo do samog središta Marsa, i da mu je dno od usijane tečne lave.
     "Nije istina", reče Maja ubedljivo. "Mohouli idu najviše deset do petnaest kilometara u dubinu. Dno im je od čvrste stene."
     "Ali usijane stene", reče Hiroko. "A čula sam da sada idu i do dvadeset kilometara."
     "Znači, rade naš posao umesto nas", primeti Maja. "Zar ne misliš da smo paraziti površinskih naselja? Tvoja viriditas ne bi daleko stigla bez njihovog inženjeringa."
     "Na kraju će se pokazati da je bila simbioza", reče Hiroko mirno. Zurila je u Maju sve dok ova nije ustala i otišla. Hiroko je bila jedina u Zigotu koja je to mogla.
     Posmatrajući majku posle ovog odmeravanja snaga, Nirgal pomisli da je veoma čudna. Sa svima, pa i sa njim, razgovarala je kao sa sebi ravnima, što za nju očito i jesu bili; ali niko nije bio poseban. Jasno se sećao vremena kada je bilo drugačije, kada su njih dvoje bili kao dva dela jedne celine. Ali sada je pokazivala jednako zanimanje za njega kao i za sve ostale, bezlično i uzdržano. Bila bi ista bez obzira na to šta mu se dogodi, pomislio je. Nađa, pa čak i Maja, više su brinule o njemu. A opet, Hiroko je svima bila majka. I Nirgal je, kao i većina stalnih žitelja Zigota, i dalje odlazio do njenog gaja bambusa kada mu je bilo potrebno nešto što nije mogao da dobije od običnih ljudi - utehu ili savet...
     Ali se podjednako često događalo da zatekne nju i njenu malu grupu 'u ćutanju', i morao je i sam da ćuti ako je hteo da ostane. Ponekad je ovo trajalo danima, sve dok nije prestao da navraća. A događalo se i da ih zatekne usred areofanije, i bude zahvaćen ekstatičnim ponavljanjem imena Marsa, postajući sastavni deo te zatvorene, male grupe, tu u samom srcu sveta, sedeći odmah pored Hiroko, čija ga je ruka grlila oko ramena, snažno.
     I to je bila neka vrsta ljubavi, dragocena za njega; ali više nije bilo kao nekada, kada su zajedno hodali obalom.

     Jednoj jutra otišao je u školu i naleteo na Džeki i Harmakisa u garderobi. Trgli su se na njegov ulazak, i znao je, kada je skinuo kaput i ušao u učionicu, da su se ljubili.
     Posle škole kružio je oko jezera, u plavobelom sjaju letnjeg popodneva, posmatrajući mašinu za talase kako se diže i pada, poput grčevitog osećaja koji je imao u grudima. Bol se dizao u njemu kao talasi na vodi. Nije mogao da se bori protiv toga, iako je znao da je besmisleno. U kupatilu je u poslednje vreme bilo dosta ljubljenja, dok su prskali, rvali se, gurali i golicali se. Devojčice su se ljubile jedna s drugom i nazivale to 'vežbanjem', koje se nije računalo, a ponekad su vežbale i na dečacima; Rejčel je često ljubila Nirgala, kao i Emili, Tiu i Nanedi, a jednom su ga ove dve poslednje uhvatile između sebe i ljubile ga u uši ne bi li dobio erekciju pred svima i osramotio se; jednom ga je Džeki odvojila od ostalih i gurnula ga u duboki deo bazena, i ujedala ga za ramena dok su se rvali; to su bili samo najnezaboravniji od stotine klizavih, vlažnih, vrućih dodira nagih tela zbog kojih je kupanje bilo najbolji deo dana.
     Ali izvan banje, kao da pokušavaju da obuzdaju ove nekontrolisane sile, postajali su krajnje uzdržani, i najčešće su se igrali u strogo odvojenim grupama. Zato je ljubljenje u garderobi predstavljalo nešto novo i ozbiljno - izraz koji je Nirgal video na Džekinom i Harmakisovom licu bio je tako nadmoćan, kao da znaju nešto što on ne zna - što, uostalom, i jeste bilo. A to je bilo ono što je bolelo, to izdvajanje, to znanje. Naročito sada, kada je počeo da shvata neke stvari; bio je siguran da ležu zajedno i rade jedno drugom one stvari da bi svršili. Bili su ljubavnici, videlo im se na licima. Njegova lepa i nasmejana Džeki više nije bila njegova. U stvari, nikad nije ni bila.

     Sledećih noći slabo je spavao. Džekina soba bila je u izdanku pored njegovog, a Harmakisova dva stabla dalje u suprotnom smeru, i svako krckanje visećih mostova ličilo je na korake, a lučni prozor njene soba ponekad je bio osvetljen treperavim, narandžastim sjajem svetiljke. Da se ne bi mučio u sobi, počeo je da ostaje do kasno u zajedničkim prostorijama, čitajući i prisluškujući odrasle.
     Zato je bio tamo kada su počele priče o Sajmonovoj bolesti. Sajmon je bio Piterov otac, tih čovek koji je obično bio odsutan, u pohodima sa Piterovom majkom, En. Sada se pričalo da se razboleo od nečega što su zvali rezistentna leukemija. Vlad i Ursula primetili su da Nirgal sluša i pokušali su da ga razuvere, ali je on video da mu ne govore sve što znaju. U stvari, posmatrali su ga čudnim, zamišljenim pogledom. Kada se kasnije popeo u svoju visoku sobu, uključio je beležnicu, potražio naslov 'Leukemija', i pročitao uvod na početku teksta. Potencijalno smrtonosna bolest, sada uglavnom izlečiva. Potencijalno smrtonosna bolest - zastrašujuća misao. Te noći se nemirno prevrtao po krevetu, mučen snovima u sivu, ptičjim cvrkutom ispunjenu zoru. Umirale su biljke, i životinje, ali ne i ljudi. Ali oni su bili životinje.
     Sledeće večeri ponovo je ostao sa odraslima, osećajući se iscrpljeno i čudno. Vlad i Ursula sedeli su pored njega na podu. Rekli su mu da će se Sajmonu pomoći presađivanjem koštane srži, i da on i Nirgal imaju istu, retku krvnu grupu. Nisu je imali ni En ni Piter, niti bilo ko od Nirgalove braće i sestara. Nirgal ju je nasledio od oca, ali ni njegov otac nije imao baš tu grupu. U svim skrovištima zajedno bilo je samo pet hiljada ljudi, a Sajmonova i Nirgalova grupa ponavljala se jednom u milion slučajeva. Da li bi darovao malo svoje koštane srži, pitali su ga.
     I Hiroko je bila tu, i posmatrala ga. Retko je provodila večeri u selu, i nije morao da je pogleda da bi znao šta misli. Oduvek je govorila da su stvoreni da daju, a ovo će biti najviši dar. Čin čistog viriditasa. "Naravno", odgovori on, sretan što mu se ukazala prilika.

     Bolnica se nalazila pored kupatila i škole. Bila je manja od škole, i imala je pet postelja. U jednu su položili Sajmona, a Nirgala u onu do njegove.
     Starac mu se osmehnu. Nije izgledao bolesno, već samo staro. Kao i svi ostali starci, u stvari. Uvek je bio ćutljiv, pa je i sada samo rekao: "Hvala, Nirgale."
     Nirgal klimnu glavom. Ali Sajmon, na njegovo čuđenje, nastavi: "Cenim ovo što radiš. Ekstrakcija je bolna nedelju ili dve posle operacije, i to u samoj kosti. Nije mala stvar proći kroz tako nešto za drugoga."
     "Ali ne i kada je to onom drugom zaista potrebno", reče Nirgal.
     "Pa, to je dar za koji ću pokušati da ti se odužim, naravno."
     Vlad i Ursula dali su Nirgalu anesteziju u mišicu. "Nije neophodno izvršiti obe operacije istovremeno, ali je dobro što smo sastavili vas dvojicu za to. Oporavak je lakši u društvu prijatelja."
     I njih dvojica tako postadoše prijatelji. Nirgal bi posle škole prošao pored bolnice, a Sajmon bi polako izišao, pa bi pošli stazom preko dina prema obali. Tamo bi posmatrali kako talasi mreškaju belu površinu, dižu se i razlivaju na pesku. Sajmon je bio ćutljiviji od svih drugih ljudi sa kojima je Nirgal provodio vreme; to ga je podsećalo na ono ćutanje sa Hirokinom grupom, samo što nije imalo kraja. U početku se osećao nelagodno, ali je posle nekog vremena otkrio da mu to ostavlja vremena da dobro pogleda stvari oko sebe: galebove koji su kružili ispod kupole, mehuraste humke kraba u pesku i krugove oko svakog bokora trave na dinama. Piter je sada provodio dosta vremena u Zigotu, i često je išao sa njima. Povremeno bi i En prekinula svoja stalna putovanja da poseti Zigot, pa bi im se pridružila. Piter i Nirgal bi trčali okolo, igrajući šuge ili žmurke, a En i Sajmon bi šetali niz obalu ruku pod ruku.
     Ali Sajmon je još bio slab, i bivao je sve slabiji. Bilo je teško ne posmatrati ovo kao neku vrstu moralnog pada; Nirgal nikada nije bio bolestan, i ta zamisao bila mu je mučna. To se događalo samo starima. Čak i tada ih je spasavao tretman protiv starenja, kroz koji su svi prolazili, i niko nije umirao. Samo biljke i životinje. Ali ljudi jesu životinje. Jesu, ali su pronašli tretman. Zabrinut zbog ovih nelogičnosti, Nirgal je noću pročitao čitavu datoteku o leukemiji u svojoj beležnici, iako je bila obimna kao knjiga. Rak krvi. Bela krvna zrnca naviru iz koštane srži i napadaju zdrave sisteme. Sajmonu su davali hemijske preparate, zračenje i pseudoviruse ne bi li smanjili broj belih zrnaca, i pokušavali da zamene obolelu srž u njemu zdravom, koju su uzimali od Nirgala. Imao je već tri tretmana. Nirgal je čitao i o tome. Suština je bila u kontroli genomskih neslaganja, kojom su pronalaženi oštećeni hromozomi i ispravljane greške u deobi ćelija. Ali bilo je teško prodreti u kost sa ubačenim ćelijama za samopopravljanje, i u Sajmonovom slučaju su očito svaki put ostajali džepovi kancerozne srži. Datoteka o leukemiji tu je bila jasna: deca su imala više izgleda da se oporave nego odrasli. Ali sa tretmanima i presađivanjem srži, bilo je sigurno da će ozdraviti. Bila je to samo stvar vremena i broja presađivanja. Tretmani su pobeđivali svaku bolest.
     "Potreban nam je bioreaktor", reče Ursula Vladu. Pokušavali su da preprave jedan od ektogenih tankova za tu svrhu; napunili su ga sunđerastim životinjskim kolagenom i zasejali ga ćelijama Nirgalove srži, nadajući se da će dobiti potrebnu količinu limfocita, makrofaga i granulocita. Ali cirkulatorni sistem nije radio kako treba, ili možda matrica, nisu bili sigurni. Nirgal je ostao njihov živi bioreaktor.
     Tokom onih jutara kada je Saks bio učitelj, predavao im je hemiju tla, pa ih je povremeno čak vodio da rade u laboratorijama tla, da unose biomasu u pesak i da ga odvoeze kolicima do staklenika ili do obale. Bio je to zabavan posao, ali je Nirgal prolazio kroz njega kao kroz san. Opazio bi Sajmona, napolju, kako uporno šeta, i zaboravio bi to što se radilo.
     Uprkos tretmanima, Sajmon je hodao sporo i ukočeno. U stvari, hodao je povijenih nogu, klecajući prvi svakom koraku. Nirgal mu se jednom pridružio, i stao pored njega na poslednjoj dini pre obale. Obalske ptice trčale su gore-dole po mokrom pesku, bežeći od belih tapiserija zapenjene vode. Sajmon pokaza prema stadu crnih ovaca, koje su pasle travu između dina. Ruka mu se uzdizala kao prečka od bambusa. Ovce su izdisale belu paru u travu.
     Sajmon je rekao nešto što Nirgal nije čuo; usne su mu sada bile ukočene, i bilo mu je teško da izgovori neke reči. Možda je zbog toga bio ćutljiviji nego ikada. Pokušao je ponovo, pa još jednom, ali ma koliko se trudio, Nirgal nije uspevao da shvati o čemu govori. Sajmon je najzad odustao i slegnuo ramenima, i oni ostadoše da stoje, gledajući se, nemi i bespomoćni.

     Kada se Nirgal igrao sa ostalom decom, primala su ga i držala se na odstojanju, tako da se kretao u nekoj vrsti kruga. Saks ga je blago korio zbog odsutnosti na času. "Usredsredi se na trenutak", rekao bi, terajući ga da ponavlja azotni ciklus, ili da gurne šake duboko u vlažnu crnu zemlju sa kojom su radili i da je gnječi, da kida dugačke niti diatomskih izdanaka, i gljive i lišajeve i alge i sve nevidljive mikrobakterije koje su gajili, da bi ih rasporedio među crvenkastim grumenčićima zemlje. "Neka se rasporedi što pravilnije. Treba samo da obratiš pažnju. Samo to. Prisutnost je veoma važna odlika. Pogledaj strukture na ekranu mikroskopa. Ova providna kao pirinač jeste hemolitotrop, Thiobacillus dentrificans. A tu je grumen sulfida. Šta će se dogoditi kada ova prva pojede drugu?"
     "Doći će do oksidacije sumpora."
     "I?"
     "I denitrifikacije."
     "A to je?"
     "Pretvaranje nitrata u azot. Prelazak iz tla u vazduh."
     "Vrlo dobro. Koristan mikrob, nema šta."
     I tako ga je Saks naterao da se usredsredi na trenutak, ali je za to platio visoku cenu. U podne, na kraju nastave, osećao se iznureno, i po podne nije bio nizašta. Onda su zatražili da mu ponovo uzmu srž za Sajmona, koji je ležao u bolnici, nem i postiđen, izvinjavajući mu se pogledom. Nirgal je naterao sebe da mu uzvrati osmehom, da stegne Sajmonovu mišicu od bambusa. "U redu je", reče veselo i spusti se na postelju. Mada je Sajmon sigurno u nečemu grešio, bio slab ili lenj ili imao želju da bude bolestan. Nije imao drugo objašnjenje. Gurnuli su iglu u Nirgalovu mišicu, i mišica mu utrnu. Gurnuli su IV iglu u njegovu nadlanicu, i nadlanica mu utrnu. Ležao je kao deo bolničke opreme, trudeći se da oseti što manje toga. Deo njega je osećao veliku iglu za srž, kako mu pritiska kost mišice. Nije bilo bola, niti osećaja u mesu, samo pritisak na kost. Onda je i to popustilo, i znao je da je igla prodrla u meko tkivo unutar kosti.
     Ovaj put uopšte nije pomoglo. Sajmon je bio beskoristan, sve vreme je ležao u bolnici. Nirgal ga je povremeno posećivao, i igrali su igru sa vremenom na Sajmonovom ekranu, pritiskajući dugmeta umesto bacanja kockica, i uzvikivali kada bi ih par jedinica ili šestica naglo prebacio na drugi kvadrant Marsa, sa sasvim različitom klimom. Sajmonov smeh, nikad više od tihog kikota, sada se sveo na osmejak.
     Nirgala je bolela ruka i slabo je spavao, okrećući se po celu noć i budeći se vreo i znojav, u neobjašnjivom strahu. Onda ga je jedne noći Hiroko probudila iz dubokog sna i povela ga niz zavojite stepenice prema bolnici. Pospano se naslanjao na nju, nesposoban da se potpuno razbudi. Bila je uzdržana kao i obično, ali ga je obgrlila rukom oko ramena, pridržavajući ga sa iznenađujućom snagom. Kada su prošli pored En koja je sedela u čekaonici bolnice, nešto u držanju njenih ramena natera Nirgala da se zapita šta Hiroko radi u selu usred noći, i ta zebnja ga rasani.
     Bolnička spavaonica bila je jarko osvetljena, sva u oštrim ivicama, i svaki predmet kao da je zračio sopstvenom svetlošću. Sajmon je ležao sa glavom na belom jastuku. Koža mu je bila bleda i voštano žuta. Izgledao je star hiljadu godina.
     Okrenuo je glavu i opazio Nirgala. Njegove tamne oči gladno su pretraživale Nirgalovo lice, kao da traži put u njega - način da preskoči u njegovo telo. Nirgal zadrhta i zagleda se u tamne oči, pomislivši: Hajde, pređi u mene. Uradi to ako želiš. Hajde.
     Ali to se nije moglo. Obojica su to znala. Stoga se obojica opustiše. Sajmonovim licem prelete osmejak, i on s mukom posegnu i uhvati Nirgala za ruku. Sada su mu oči pretraživale Nirgalovo lice na sasvim drugačiji način, kao da pokušava da pronađe reči koje će pomoći Nirgalu u godinama koje su pred njim, koje će preneti sve ono što je sam dokučio.
     Ali i to je bilo nemoguće. Ponovo su obojica bila svesna toga. Sajmon će morati da prepusti Nirgala njegovoj sudbini, kakva god ona bila. Nije bilo načina da mu pomogne. "Budi dobar", konačno prošapta, i Hiroko izvede Nirgala iz sobe. Odvela ga je kroz tamu do njegove sobe, i on zaspa dubokim snom. Sajmon je umro iste noći.

     Bila je to prva sahrana u Zigotu, i prva u životu za svu decu. Ali odrasli su znali šta treba da rade. Okupili su se u jednom od staklenika, među radnim tezgama, i posedali u krug oko dugačkog sanduka u kome je bilo Sajmonovo telo. Pili su iz boce sa pirinžanim likerom i punili šolje onima oko sebe. Ispijali su žestoku tečnost, najstariji su išli oko sanduka, držeći se za ruke, a onda su posedali oko En i Pitera. Maja i Nađa sedele su sa En između sebe, obgrlivši je oko ramena. En je izgledala ošamućeno, Piter neutešno. Jirgen i Maja pričali su priče o Sajmonovoj legendarnoj ćutljivosti. "Jednom smo bili u roveru", reče Maja, "kada je eksplodirala boca sa kiseonikom i načinila rupu u krovu kabine, i svi smo samo jurcali okolo i vrištali, a Sajmon, koji je bio napolju, uzeo je kamen odgovarajuće veličine, skočio na krov i zaglavio ga u otvor. Rupa je bila začepljena. Posle toga smo svi brbljali kao ludaci dok smo krpili krov, a onda smo odjednom shvatili da Sajmon još nije rekao ni reč, i svi smo stali i zagledali se u njega, na šta je on rekao: 'Zamalo da nastradamo'."
     Ljudi se nasmejaše. Javi se Vlad: "Sećam se, kad smo jednom prilikom delili one šaljive nagrade u Podbrežju, Sajmon je dobio nagradu za najbolji snimak, pa se popeo na binu da preuzme nagradu, rekao: 'Hvala vam' i pošao da siđe, a onda je zastao i vratio se do podijuma, kao da se setio još nečega, znate, na šta smo se svi, naravno, primirili. Stao je, pročistio grlo i rekao: "Puno vam hvala."
     En na ovo zamalo da se nasmeje, ali umesto toga ustade i povede ih u ledeni vazduh napolju. Stari su odneli sanduk do obale, a svi ostali su išli za njima. Kroz maglu je padao sneg kada su izvadili njegovo telo i zakopali ga duboko u pesak, kraj same linije talasa na obali. Uzeli su ploču kojom je bio poklopljen sanduk, urezali njegovo ime Nađinim zavarivačem i poboli je u najbližu dinu. Sajmon će sada biti deo ugljeničnog ciklusa, hrana za bakterije, rakove, obalske ptice i galebove, polako se stapajući sa biomasom ispod kupole. Najbolji način da se neko sahrani. Bilo je to, na neki način, i utešno: srasti sa svojim svetom, prožeti ga. Ali nestati kao ličnost, prestati da postojiš...
     Sahranivši Sajmona, hodali su zajedno ispod mutne kupole, trudeći se da se ponašaju kao da se stvarnost nije iznenada rascepila i progutala jednog od njih. Nirgal nije mogao da poveruje u to. Ušli su u selo, duvajući u šake, tiho razgovarajući. Nirgal se približio Vladu i Ursuli, željan neke vrste oproštaja. Ursula je bila tužna, a Vlad se trudio da je malo razvedri. "Imao je više od sto godina, i ne smemo da razmišljamo da je prerano umro, jer bi to bilo izrugivanje svim onim jadnicima koji su umrli sa pedeset, ili dvadeset, ili u prvoj godini života."
     "Da, ali je ipak bilo prerano", reče Ursula tvrdoglavo. "Uz tretmane, ko zna? Mogao je da živi hiljadu godina."
     "Nisam siguran da je tako. Rekao bih da tretmani ne prodiru u svaki deo našeg tela. A sa svim onim zračenjem koje smo primili, možda smo u većoj nevolji nego što smo isprva mislili."
     "Možda. Ali da smo bili u Aheronu, sa kompletnom ekipom, bioreaktorom i svim ostalim sredstvima, kladim se da bismo ga spasli. I ko zna koliko bi još godina živeo. Za mene je ovo prerano."
     I ode napred, da bude sama.
     Nirgal je tu noć proveo budan. Osećao je bol od svih prethodnih presađivanja, proživljavao je svaki njihov trenutak i zamišljao da je došlo do nekog povratnog toka u sistemu zbog koga je i sam bio zaražen. Ili mu je bolest bila preneta dodirom, zašto ne? Ili preko onog poslednjeg Sajmonovog pogleda! Bilo kako bilo, sada je imao bolest koju niko nije mogao da zaustavi, od koje će umreti. Ukočiti se, onemeti, stati i nestati. To je, dakle, smrt. Srce mu je tuklo, znoj izbijao iz kože, i on jeknu u strahu od nje. Ne možeš je izbeći, i zbog toga je strašna. Strašna, bez obzira na to kada dođe. Strašno je što se sam životni ciklus odvija na drugačiji način - ponavlja se i ponavlja i ponavlja, a čovek živi samo jednom i zauvek umire. Zašto onda uopšte živeti? Nepojmljivo i strašno. Zato je celu dugu noć proveo drhteći u postelji, dok mu je u umu besnela oluja smrtnog straha.









4.
     Misli su posle toga nastavile da mu beže. Osećao je neprestanu udaljenost od stvari, kao da je skliznuo u svet beline, za dlaku izvan domašaja zelenog.
     Hiroko je primetila njegov problem i predložila je da ga Kojot povede na jedno od svojih putovanja. Nirgal je bio užasnut ovom pomišlju, jer su svi njegovi izlasci iz Zigota bili samo kraće šetnje. Ali Hiroko je navaljivala. Rekla je da mu je već sedam godina i da će uskoro postati čovek. Vreme je da vidi malo spoljašnjeg sveta.
     Par nedelja kasnije Kojot je svratio do njih, i kada je ponovo pošao, sa njim je bio i Nirgal, na prednjem sedištu vozila-stene, zverajući kroz niski vetrobran u purpurni luk večernjeg neba. Kojot je okrenuo vozilo da bi mu omogućio pogled na visoki, svetlucavi, ružičasti zid polarne kape, koji se dizao iznad obzorja kao obod ogromnog meseca.
     "Teško je poverovati da nešto tako veliko može da se otopi", reče Nirgal.
     "To će potrajati."
     Bez žurbe su se vozili na sever. Vozilo je bilo sa kamuflažom, pokriveno prošupljenom kamenom školjkom čija se temperatura podešavala prema okolini, i imalo je uređaj za brisanje tragova na prednjoj osovini čiji je čitač slao podatke do zadnje osovine, gde su lopate poravnavale tragove guma, vraćajući pesak i kamen u stanje u kome su bili pre njihovog prolaska. Zato su išli polako.
     Dugo su putovali u tišini, iako se Kojotovo ćutanje razlikovalo od Sajmonovog. Pevušio je, gunđao, razgovarao dubokim, melodičnim glasom sa svojom VI, jezikom koji je podsećao na engleski, ali je bio nerazumljiv. Nirgal je pokušavao da se usredsredi na uski vidik kroz prozor, osećajući nelagodnost i stid. Oblast oko južne polarne kape bila je niz širokih, ravnih terasa kojima su se spuštali putanjom koja kao da je bila uneta u program vozila. Terase su se smenjivale jedna za drugom, pa se činilo da polarna kapa stoji na nekakvom ogromnom pijedestalu. Nirgal je zurio u tamu, zadivljen veličinom oblika, ali i srećan što nije bila zastrašujuća, kao prilikom njegovog prvog izlaska. Otada je prošlo dosta vremena, ali se još savršeno sećao šoka u kome je bio.
     Ovde nije bilo tako. "Ne izgleda mi tako veliko kao što sam mislio da će biti", reče. "Pretpostavljam da je to zbog zakrivljenosti terena, s obzirom na veličinu planete i tako to." To je pročitao u beležnici. "Horizont nije dalje nego što ima od jednog do drugog kraja Zigota!"
     "A-ha", reče Kojot, pogledavši ga. "Ako te Veliki Čovek čuje da govoriš takve stvari, ima da dobiješ nogu u tur. Ko je tvoj otac, dečko?"
     "Ne znam. Hiroko mi je majka."
     Kojot frknu. "Hiroko je preterala sa svojim matrijarhatom, ako mene pitaš."
     "Jeste li joj to rekli?"
     "Nego šta, ali me Hiroko sluša samo kad govorim ono što želi da čuje." Zacereka se. "Kao i svi drugi, je li?"
     Nirgal klimnu glavom, sa kezom koji je pokvario njegovo nastojanje da bude uzdržan.
     "Voleo bi da saznaš ko ti je otac?"
     "Naravno." U stvari, nije bio siguran. Imao je bledu predstavu o tome šta je to otac i bojao se da to ne bude Sajmon. Uostalom, Piter mu je bio kao stariji brat.
     "U Višniaku imaju opremu za to. Možemo da pokušamo tamo, ako 'oćeš." Kojot zatrese glavom. "Hiroko je tako čudna. Kada sam je upoznao, nisam ni sanjao da će doći do ovoga. Naravno, tada smo bili mladi - gotovo kao ti sada, mada će ti se to činiti neverovatno."
     Tu je bio u pravu.
     "Kada sam je upoznao, bila je samo studentkinja ekoinženjeringa, vraški pametna i seksi kao mačka. Ni traga od ovog sranja sa boginjom-majkom sveta. Ali počela je, malo-po malo, da čita knjige koje nisu bile tehnički udžbenici, i to je išlo sve dalje i dalje, tako da je u trenutku kada je stigla na Mars već bila luda. Ma, i pre toga. Što je za mene bila sreća, jer me je dovelo ovamo. A za Hiroko, ne pitaj. Bila je ubeđena da je čitava ljudska istorija pošla pogrešnim putem od samog početka. U osvit civilizacije, govorila mi je mrtva ozbiljna, postojale su države Kreta i Sumerija, gde je Kreta bila miroljubivo trgovačko društvo kojim su upravljale žene, svo od umetnosti i lepote - utopija, u stvari, gde su muškarci bili akrobate koje su danju jahale bikove, a noću žene, oplođivali ih i obožavali, i svi su bili srećni i veseli. U Sumeriji su vladali muškarci, koji su izmislili rat i osvajali sve po redu i osnovali sva kasnija porobljivačka carstva. I niko ne zna, pričala je Hiroko, šta bi se dogodilo da su ove dve civilizacije imale priliku da se nadmeću za vladavinu svetom, jer je erupcija vulkana zbrisala Kretu sa lica Zemlje, i svet je pao Sumerima u ruke, gde se i danas nalazi. Da je vulkan bio u Sumeriji, govorila mi je, danas bi sve bilo drugačije. Možda to i jeste istina. Zato što istorija nije mogla da bude crnja nego što jeste."
     Nirgal je bio iznenađen ovom ocenom. "Ali sada", izusti, "počinjemo iznova."
     "Tako je, momče! Mi smo praoci bezimene civilizacije. Živimo u sopstvenom malom tehnominojskom martijarhatu. Ha! Meni to sasvim odgovara. Čini mi se da moć koje su naše žene preuzele nije ni bila Bog zna kako zanimljiva. Moć je samo polovina jarma, sećaš se da sam vam to čitao? Gospodar i rob zajedno vuku jaram. Jedina istinska sloboda jeste u anarhiji. Zato, rekao bih, šta god žene rade, okreće se protiv njih. Ako ih muškarci tretiraju kao krave, rade dok ne crknu. Ali kada su kraljice i boginje za nas, rade još više, jer treba i da povuku i da posle srede papire! A, ne ja. Zato budi srećan što si muško, jer si slobodan k'o ptica."
     Neobičan pogled na stvari, pomisli Nirgal. Ali i sasvim zgodan način da se izbori sa činjenicom Džekine lepote i ogromne moći koju je imala nad njegovim umom. Nirgal se opusti na sedištu i zagleda u bele zvezde na podlozi tame, misleći: slobodan kao ptica! Slobodan kao ptica!

     Bio je L-4, dvadeset drugi mart, 32. m. godine, i na južnoj polulopti dani su postajali kraći. Kojot je svake noći terao vozilo velikom brzinom, složenim i nevidljivim stazama, preko terena koji je postajao sve neprohodniji što su se više udaljavali od polarne kape. Danju bi se zaustavili da se odmore, a sve ostalo vreme provodili su u vožnji. Nirgal se trudio da ostane budan, ali bi neizbežno prespavao deo svake vožnje, kao i deo svakog dnevnog odmora, pa je na kraju bio sasvim izgubljen u prostoru i vremenu.
     Ali kada je bio budan, skoro neprestano je gledao kroz prozor, motreći promenljivu površinu Marsa. Nije mogao da se nagleda. Slojevito zemljište posedovalo je beskrajan broj šara, a slojeviti nanosi peska bili su izdubljeni vetrom, tako da je svaka dina bila izvajana kao ptičje krilo. Kada su se slojevi konačno pretvorili u ogoljenu stenu, laminatne dine postale su izdvojena peščana ostrva, razbacana po krševitoj niziji izbočina i gomila stena. Svuda gde bi pogledao ležao je crveni kamen, od šljunka do džinovskih gromada koje su se dizale kao zdanja. Peščana ostrva bila su ušuškana u svako udubljenje i šupljinu u ovom stenjaku, oko velikih grozdova stena, u zavetrini plitkih škrapa i u unutrašnjosti kratera.
     A kratera je bilo posvuda. Prvo bi se pojavili kao par vrhova koji se valjaju u podnožju neba, ali bi se ubrzo pokazalo da je reč o spojenim krajnjim tačkama niskog grebena. Prošli su pored desetina ovakvih bregova zaravnjenog vrha, strmih i oštrih, ili niskih i gotovo zatrpanih, ili sa ivicama okrnjenim manjim udarima meteora novijeg datuma, tako da su se kroz pukotine videli nanosi peska koji ih je ispunjavao.
     Jedne noći, pred samu zoru, Kojot zaustavi vozilo.
     "Nešto nije u redu?"
     "Ne. Stigli smo do Rejovog Vidikovca, pa hoću da ga vidiš. Za jedan sat će izići sunce."
     Sedeli su na prednjim sedištima i posmatrali svitanje.
     "Koliko ti je godina, dečko?"
     "Sedam."
     "Koliko je to zemaljskih godina, trinaest? Četrnaest?"
     "Valjda."
     "Auh. Već si viši od mene."
     "Aha." Nirgal se uzdrža da primeti kako to ne podrazumeva neku izuzetnu visinu. "A koliko ti imaš godina?"
     "Stotinu devet. A ha ha! Zatvori oči, iskočiće ti iz glave. Ne gledaj me tako. Bio sam star onog dana kad sam se rodio, i biću mlad kada umrem."
     Dremljivo su posmatrali kako nebo na istoku prelazi u duboku ljubičastoplavu boju. Kojot je pevušio za sebe, kao da je progutao omegendorf, što je često činio tokom večeri u Zigotu. Postepeno je postajalo sve očiglednije da je linija obzorja veoma daleko i visoko; Nirgal nikada nije video toliko prostranstvo. Činilo se da ih opkoljava, mračni luk zida sa one strane beskrajne, crne, stenovite zaravni. "Hej, Kojote!" uzviknu. "Šta je ovo?"
     "Ha!" reče Kojot, sa dubokim zadovoljstvom u glasu.
     Nebo se rasvetlilo, i sunce iznenada nače gornju ivicu dalekog zida, privremeno zaslepivši Nirgala. Ali izlazak sunca razgonio je senke na džinovskoj polukružnoj litici svojim oštricama svetlosti koje su otkrivale reske, zubate zatone kao krljušti na visokom luku zida, koji je bio tako veliki da je Nirgal ostao bez daha, nosa priljubljenog uz vetrobran - dimenzije zida bile su zastrašujuće! "Kojote, šta je to?"
     Kojot se nasmeja onim svojim uznemirujućim smehom,
     životinjskim cerekanjem koje ispuni vozilo. "Znači, sad vidimo da ovo baš i nije tako mali svet, a, dečko? Ovo je dno basena Prometei. Basen je krater od udara meteora, jedan od najvećih na Marsu, po veličini gotovo ravan Argiri, ali je meteor pao blizu južnog pola, tako da je otpilike polovina ruba pokrivena ledom i naslagama zemlje. Druga polovina je ovaj lučni nagib ovde." Široko je razmahnuo rukom. "Nešto slično izuzetno velikom vulkanskom grotlu, ali samo polovini, tako da možeš da se dovezeš pravo u njega. Ovo malo uzvišenje ima najbolji pogled na njega od svih mesta koja znam." Pozvao je mapu oblasti i počeo da pokazuje. "Nalazimo se na kecelji ovog malog kratera, Vt, koja gleda na severozapad. Litica je nazvana Prometei Rupes. Visoka je oko kilometar. Naravno, litica Ehusa je visoka tri kilometra, a litica Olimpus Monsa šest kilometara, ako nisi znao, gospodine Mala Planeto? Ali danas moramo da se zadovoljimo ovom bebicom ovde."
     Sunce se podiglo još više, osvetlivši veliki luk litice odozgo. Bio je duboko izdubljen jarugama i manjim kraterima. "Utočište Prometeus nalazi se na stranici onog velikog useka", reče Kojot i pokaza prema levoj strani luka. "Krater Wj."
     Dok su čekali da prođe dugi dan, Nirgal je gotovo neprestano pogledao prema divovskoj litici, i svaki put mu je izgledala drugačije, senke su se skraćivale i pomerale, otkrivajući nove oblike i skrivajući druge. Bile bi potrebne godine posmatranja da se sagleda sve to, i on otkri da ne može da se oslobodi utiska da je zid neprirodno ili čak nemoguće visok. Kojot je bio u pravu - obmanuli su ga bliski horizonti - nije sanjao da svet može da bude tako veliki.
     Te noći su ušli u krater Wj, jedan od najvećih useka u džinovskom zidu. A onda su stigli do litice Prometei Rupesa. Dizala se iznad njih nalik na uspravnu stranicu same Vaseljene; polarna kapa nije bila ništa u poređenju sa masom ove stene. Što je značilo da bi litica Olimpus Monsa koju je pomenuo Kojot morala da bude... Nije umeo ni da je zamisli.
     U podnožju litice, na mestu gde je glatka stena gotovo okomito uranjala u ravno peščano dno, nalazila su se uvučena vrata komore. Iza njih se pružalo utočište Prometeus, niz širokih odaja, naslaganih kao sobe u stablima bambusa, sa zakrivljenim prozorima od fotoosetiljivog stakla koji su gledali na krater Wj i basen iza njega. Žitelji ovog utočišta govorili su francuski, pa je to činio i Kojot u razgovoru s njima. Bili su mlađi od Kojota i ostalih nizeija, ali su bili prilično stari i zemaljskog rasta, pa su Nirgala uglavnom posmatrali odozdo kada su mu se obraćali, veoma srdačno, na tečnom engleskom, ali sa jakim naglaskom. "Znači, ti si Nirgal! Enchante! Čuli smo za tebe i drago nam je što smo te upoznali!"
     Jedna grupa povede Nirgala u obilazak, a Kojot ode drugim poslom. Njihovo utočište sasvim se razlikovalo od Zigota: bile su to, ukratko, samo sobe. Duž zida je bilo naslagano nekoliko veoma prostranih odaja, dok su manje bile dublje u litici. Tri prostorije sa zidom od prozora bile su staklene bašte, a sve sobe u utočištu bile su veoma tople i ispunjene biljkama, zidnim ukrasima, kipovima i vodoskocima; za Nirgala je ovaj prostor bio skučen, pretopao i sasvim čudesan.
     Međutim, ostali su samo jedan dan, a onda su ušli Kojotovim vozilom u veliki lift i sedeli u njemu čitav sat. Kada je Kojot izvezao vozilo kroz suprotna vrata, našli su se na krševitoj zaravni sa one strane Prometei Rupesa. Nirgal je ponovo bio šokiran. Dok su bili dole na Rejovom Vidikovcu, velika litica je ograničavala domet njihovog pogleda, i bio je u stanju da pojmi viđeno. Ali sada, kada su gledali sa vrha litice u ponor iza sebe, razdaljine su bile tako ogromne da Nirgal nije mogao da sagleda ono što je bilo pred njim. Video je samo zamagljenu, vrtoglavu masu tačaka i mrlja boje - belih, ljubičastih, smeđih, mrkih, belih; osećao je nesvesticu. "Biće oluje", reče Kojot, i Nirgal odjednom shvati da su boje iznad njih, u stvari, flote visokih, gustih oblaka, koje su plovile ljubičastim nebom sa koga se sunce povuklo duboko na zapad. Gornja strana oblaka bila je beličasta i beskrajno naborana, ali je poleđina bila tamnosiva. Dno oblaka bilo je im bliže nego zemljište basena, i ravno, kao da prelaze preko neke providne podloge. Svet ispod njih, pegavomrke i boje čokolade, nije bio ni izdaleka tako ravan - ne, bile su to senke oblaka, videlo se da se kreću. A onaj beli srp u sredini sveta bio je polarna kapa! Imali su pogled sve do kuće! Prepoznavanje leda bilo je poslednja odrednica koja mu je bila potrebna za razumevanje prizora, i mrlje boje se izoštriše u neravno, prstenasto uobličeno zemljište, poliveno pokretnim senkama oblaka.
     Ovaj ošamućujući čin prepoznavanja potrajao je samo nekoliko trenutaka, ali je po njegovom završetku primetio da ga Kojot posmatra uz širok kez.
     "Koliko daleko vidimo, Kojote? Koliko je to kilometara?"
     Kojot se samo zacereka. "Pitaj Velikog Čoveka, dečko. Ili sam izračunaj. Šta ja znam, recimo trista kilometara. Tako nešto. Poskok za Velikoga. Hiljadu carstava za nas male."
     "Voleo bih da pretrčim tu razdaljinu."
     "Verujem da bi. Oh, gledaj, gledaj! Tamo - iz oblaka iznad ledene kape. Seva, vidiš? One iskrice su munje."
     Sada ih je i sam opazio, sjajne konce svetlosti, koji su se nečujno pojavljivali i iščezavali, jedan ili dva na svakih nekoliko sekundi, spajajući crne oblake sa belim tlom. Konačno je video munju, sopstvenim očima. Beli svet varničio je u zeleni, podbadao ga. "Nema takve stvari kao što je velika oluja", govorio je Kojot. "Boga mi, nema. Biti napolju na vetru! Mi smo napravili tu oluju, dečko. Mada mislim da bih mogao da napravim i veću."
     Nirgal nije ni pokušavao da zamisli veću oluju; ono što je ležalo ispod njih bilo je kosmičkih razmera - električno, prožeto bojama, vetrovito u svojom prostranosti. Osetio je čak izvesno olakšanje kada je Kojot okrenuo vozilo i pošao dalje i kada je vrtoglavi prizor nestao, a rub litice postao novo obzorje iza njih.
     "I, šta kažeš da je munja?"
     "Pa, munja je... jebi ga. Moram da priznam da je munja jedna od pojava u ovom svetu za koje nikako da zapamtim objašnjenje. Čuo sam ga više puta, ali mi uvek ispari. Reč je o elektricitetu, naravno, nešto sa elektronima ili jonima, pozitivnim ili negativnim, i pražnjenjem naboja iz olujnih oblaka u zemlju, ili obostrano, čini mi se. Ko će ga znati. Baaam! Munja je munja, zar ne?"
     Beli i zeleni svet u trenju, od koga varniče. Naravno.

     Na visoravni severno od Prometei Rupes nalazilo se nekoliko utočišta. Neka od njih bila su skrivena u zidovima nagiba ili rubovima kratera poput Nađinog projekta prilaznog tunela Zigota, dok su druga bila otvoreno smeštena u kraterima, pod providnim kupolama, izložena pogledu nebeske policije. Kada je Kojot prvi put zaustavio vozilo do ruba kratera i kada su kroz providnu kupolu ugledali naselje pod zvezdama, Nirgal se ponovo našao u čudu, iako je to bilo manje zaprepašćenje nego ono koje je izazvao prizor beskrajnih prostranstava. Zgrade nalik na školu, kupatilo i kuhinju, drveće, staklenici - sve je izgledalo poznato, ali kako su opstajali, ovako izloženi? Sama pomisao bila je uznemirujuća.
     I toliko ljudi, toliko stranaca. Nirgal je znao podatak da u južnim utočištima živi puno ljudi, govorilo se o broju od pet hiljada, sve poraženi ustanici iz rata 2061. godine - ali je bilo sasvim drugačije naći se odjednom među njima i uveriti se da je to istina. Osim toga, boravak u otvorenim utočištima činio ga je nervoznim. "Kako mogu da žive tako?" upitao je Kojota. "Zašto ih ne uhapse i ne odvedu?"
     "E, tu si me naš'o, dečko. Moguće je da će se to desiti. Ali još nije, pa smatraju da nema svrhe kriti se. Znaš da skrivanje zahteva velike napore - potreban je sav onaj termalni inženjering i elektronska zaštita, i moraš neprestano da paziš da te ne vide - to je silna gnjavaža. A ovde ima takvih koji neće da se gnjave. Zovu se demimondom, polusvetom. Imaju planove za slučaj da budu proveravani ili napadnuti - većinom imaju tunele za bekstvo, a neki i skriveno oružje. Ali smatraju da to što su na površini isključuje potrebu za proveravanjem. Ljudi u Kristijanopolisu su otvoreno rekli UN da su došli ovamo da bi bili izvan mreže. Ali... tu se slažem sa Hiroko. Povodom onoga da neki od nas treba da budu oprezniji od drugih. UN su se okomile na Prvih Stotinu, ako mene pitaš. I na njihove porodice, što je nesreća za vas klince. U svakom slučaju, pokret otpora sada čine podzemlje i demimond, a otvorena naselja su velika pomoć za skrivena utočišta, tako da mi je drago što postoje. U ovom trenutku zavisimo od njih."
     Kao i svuda, Kojot je bio najtoplije dočekan, bez obzira na to da li je reč o skrivenom ili otvorenom naselju. Smestio se u uglu velike garaže na rubu kratera i otpočeo brzu i živu razmenu robe, semena, softvera, sijalica, rezervnih delova i malih mašina. Davao ih je posle dugih pregovora sa domaćinima, i pogodbi koje Nirgalu nisu bile jasne. A onda, posle kratkog obilaska sela na dnu kratera, koje ga je ispod svoje blistave, purpurne kupole neobično podsećalo na Zigot, ponovo su se našli na putu.
     Vozeći ih od utočišta do utočišta, Kojot nije baš bio uspešan u odbrani svog načina trgovanja. "Spasavam ove ljude od njihovog smešnog shvatanja ekonomije, eto šta radim! Ekonomija davanja jeste dobra, ali nije u dovoljnoj meri organizovana za naše prilike. Postoje stvari bez kojih se ne može, i ljudi moraju da ih poklanjaju, a to je protivurečnost, zar ne? Zato pokušavam da razradim racionalan sistem. U stvari, razrađuju ga Vlad i Marina, a ja pokušavam da ga primenim, što znači da moram sam da vadim kestenje iz vatre."
     "A taj sistem..."
     "Pa, to je neka vrsta dvosmernog procesa, u kome ljudi i dalje daju ono što žele, ali se vrednuju potrebe i vrši se ravnomerna raspodela. Boga mi, ne bi verovao u kakve sve rasprave upadam. Ljudi su ponekad takve budale. Trudim se da postignem da od svega na kraju ispadne postojana ekologija, nešto kao jedan od Hirokinih sistema, gde svako utočište zauzima svoju nišu i daje ono po čemu je posebna, i šta dobijam za to? Pljuvanje, eto šta dobijam! Radikalno pljuvanje. Ako pokušam da zaustavim prekomerno davanje, zovu me baronom-pljačkašem, ako pokušam da sprečim gomilanje, fašista sam. Budale! Šta 'oće, kad niko od njih nije samodovoljan, a polovina su paranoični ludaci?" Teatralno je uzdahnuo. "No, bez obzira na to. Napredujemo. Kristijanopolis pravi sijalice, a Mos Hajd gaji nove vrste bilja, k'o što si video, dok u Bogdanovom Višnjaku prave sve što je teško i složeno, reaktorske poluge, nevidljiva vozila i većinu velikih robota, a tvoj Zigot izrađuje naučne instrumente, i tako dalje. A ja sve to širim okolo."
     "Sam?"
     "Uglavnom. U stvari, oni su pretežno samodovoljni, osim onih nekoliko kritičnih proizvoda. Svi imaju programe i semenje, a to su osnovne potrebe. Osim toga, važno je da što manje ljudi zna gde se nalaze skrivene kolonije."
     Nirgal je razmišljao o tome šta sve ovo podrazumeva dok su se vozili kroz noć. Kojot je nastavio da priča o standardu vodonikovog peroksida i standardu azota, novom sistemu čiji su tvorci bili Vlad i Marina, i Nirgal se trudio da ga prati, ali je to teško išlo, zato što su zamisli bile suviše složene ili zato što je Kojot uz svoja objašnjenja neprestano besneo zbog teškoća na koje je naišao u nekim utočištima. Nirgal odluči da o tome pita Saksa ili Nađu kada se vrati kući, i prestade da ga sluša.
     Predeo kojim su putovali sada je bio sav od prstenova kratera, gde su se oni novi ukrštali sa starijima i potirali ih. "Ovo su takozvani saturacioni krateri. Veoma staro zemljište." Mnogi krateri uopšte nisu imali uzdignute ivice, već su bili plitke rupe ravnog dna u zemlji. "Šta se dogodilo sa ivicama?"
     "Erodirale su."
     "Od čega?"
     "En kaže od leda i vetra. Kaže da je sa južnih visija tokom vremena odnesen čitav kilometar."
     "Ali onda ništa ne bi ostalo!"
     "Posle su nastali novi. Ovo je drevno tlo."
     Zemlja između kratera bila je pokrivena kamenjem i bila je neverovatno neravna: sastojala se od jama, izbočina, šupljina, humki, jaruga, utona, grebena, bregova i dolina; nigde ravnog tla, osim na ivicama kratera i ponekom niskom grebenu, koje je Kojot koristio kao puteve kad god je mogao, ali je staza kojom je vozio preko ovog krševitog terena svejedno bila teška, i Nirgal nije mogao da veruje da se nalazi u memoriji. To je i rekao, a Kojot se nasmeja. "Kako to misliš, u memoriji? Zalutali smo!"
     Ali nije bilo tako, ili nije bilo dugo. Iznad obzorja se pojavi oblak mohoula, i Kojot poveze prema njemu.
     "Odmah sam znao", progunđa. "Ovo je mohoul Višnjak. To je okomito okno prečnika jedan kilometar, ukopano kroz živu stenu. Duž sedamdeset petog uporednika započeta su četiri mohoula, od kojih su dva potpuno napuštena; tamo nema čak ni robota. Višnjak je jedan od ta dva, i preuzela ga je grupa bogdanovista koji žive dole u njemu." Nasmeja se."To je izvrsna zamisao, zato što mogu da kopaju kroz zid duž puta do dna, a dole mogu slobodno da ispuštaju toplotu i da niko ne zna je li to samo pojačano strujanje iz mohoula. Zato mogu da prave sve što požele, čak i šipke uranijuma za reaktore. Sada je to pravi industrijski gradić i jedno od mesta koja najradije posećujem, jer je tamo sjajan provod."
     Povezao je vozilo u jednu od brojnih manjih jaruga koje su presecale zemljište, zakočio i otkucao komandu na ekranu, a na zidu jarka pomeri se veliki kamen, otkrivši mračni tunel iza. Kojot utera vozilo u tunel i kamena vrata se zatvoriše iza njih. Nirgal je mislio da više ništa ne može da ga iznenadi, ali je s čuđenjem zverao oko sebe dok su se vozili kroz tunel, čiji su grubo obrađeni kameni zidovi prolazili pored samih bokova vozila-stene. Činilo se da mu nema kraja. "Iskopali su nekoliko prilaznih tunela da bi mohoul izgledao potpuno neposećeno. Donde ima dvadesetak kilometara."
     Posle izvesnog vremena Kojot isključi farove. Vozili su se kroz tamnosivu, gustu pomrčinu; nalazili su se na strmoj stazi koja se zavojito spuštala duž zida mohoula. Svetla na komandnoj tabli bila su kao mali fenjeri, i Nirgal vide, kroz svoj odraz na staklu, da je put nekoliko puta širi od vozila. Bilo je nemoguće sagledati pun obim okna, ali se po zakrivljenju puta videlo da je ogromno. "Jesi li siguran da zaokrećemo pravom brzinom?" reče nespokojno.
     "Pouzdajem se u automatskog pilota", reče Kojot nervozno. "Baksuzno je raspravljati o tome."
     Vozilo se spuštalo putem. Posle više od jednog sata vožnje začu se signal sa komandne table, i vozilo skrenu u zakrivljeni kameni zid levo od njih. Tamo je bila garažna cev, koja je lupkala o vrata spoljnje komore vozila.
     U garaži ih pozdravi grupa od dvadesetak ljudi i povede ih pored niza visokih soba do odaje slične pećini. Prostorije koje su bogdanovisti iskopali u zidu mohula bile su prostrane, mnogo prostranije nego one u Prometeusu. Krajnje sobe bile su po pravilu visoke deset metara i u nekoliko slučajeva duboke po dve stotine metara, a središnja pećina bila je ravna Zigotu i imala je velike prozore prema oknu. Gledajući kroz prozor sa strane, Nirgal opazi da staklo spolja izgleda kao stena; filterska obloga bila je vešto izrađena, jer je u zoru propuštala svetlost bez gubitka sjaja. Pogled kroz prozore bio je ograničen na suprotni zid mohoula i polukružni komad neba iznad njih, ali oni su ipak davali sobama prostran i svetao izgled, utisak da se nalaze pod otvorenim nebom koji u Zigotu nije mogao da se postigne.
     Tog prvog dana Nirgala su poverili jednom malom čoveku tamne puti po imenu Hilali, koji ga je vodio kroz odaje i prekidao ljude u radu da bi ga predstavio. Ljudi su bili srdačni - "Sigurno si jedan od Hirokinih klinaca, a? A, ti si Nirgal! Baš mi je drago što smo se upoznali! Hej, Džone, došao je Kojot, večeras je žurka!" - i pokazivali su mu šta rade, vodeći ga u manje prostorije iza onih prema oknu mohoula, gde su se nalazile jarko osvetljene farme i pogoni koji su se naizgled beskrajno pružali kroz stenu. Svuda je bilo veoma toplo, kao u banji, i Nirgal se neprestano znojio. "Gde ste odneli iskopani kamen?" upitao je Hilalija, jer im je Hiroko pričala da je jedna od pogodnosti usecanja kupole ispod polarne kape bilo to što je iskopani suvi led jednostavno izvetrio.
     "Poslagan je duž puta blizu dna mohoula", odgovorio mu je Hilali, zadovoljan pitanjem. Činilo se da ga veseli svako Nirgalovo pitanje, kao i sve ostale; ljudi su u Višnjaku uopšte izgledali srećno, bučna družina koja je uvek priređivala tulume u čast Kojotovog dolaska - jedan od brojnih izgovora, zaključio je Nirgal.
     Hilali je primio poziv od Kojota preko pločice i poveo je Nirgala u laboratoriju, gde su mu uzeli komadić kože za prsta. Zatim su se polako vratili u pećinu i pridružili se gomili koja je pravila redove ispred kuhinjskih prozora u dnu prostorije.
     Pošto su dovršili obilan i dobro začinjen obrok od pasulja i krompira, u pećini poče zabava. Veliki, nedisciplinovani orkestar čeličnih bubnjeva sa promenljivim članstvom svirao je melodije odsečnog ritma uz koje su ljudi satima igrali, zastajući s vremena na vreme da ispiju neko grozno piće koje se zvalo kavadžava, ili da se pridruže raznovrsnim igrama na jednom kraju odaje. Pošto je probao kavadžavu i progutao tabletu omegendorfa koju mu je dao Kojot, Nirgal je trčao u mestu i istovremeno lupao u bas-doboš sa orkestrom, a onda je seo na malu, travnatu humku u sredini pećine, suviše pijan da bi mogao da stoji. Kojot je neprestano pio ali, nije imao taj problem; divlje je igrao, visoko odskačući na prstima i smejući se. "Nikad nećeš upoznati radost sopstvene teže, dečko!" doviknu Nirgalu. "Ne, nikad!"
     Ljudi su prilazili i predstavljali se, povremeno tražeći od Nirgala da im pokaže svoju moć zagrevanja dodirom - nekoliko njegovih vršnjakinja stavljale su njegove šake na svoje obraze, hladne od pića, i kada bi ih zagrejao, smejale se, začuđenih očiju, pozivajući ga da im zagreje i druge delove tela; ustao je i igrao sa njima umesto toga, opušten i opijen, trčeći u malim krugovima da se oslobodi dela sakupljene energije. Kada se, ošamućen, vratio na humku, Kojot se protisnu kroz gomilu i teško sede pored njega. "Tako prija igrati u ovoj teži da ne znam kad je dosta." Posmatrao je Nirgala mutnim pogledom, kroz sive pletenice koje su mu padale svuda oko glave, i Nirgal primeti da mu lice izgleda nekako napuklo, kao da mu je bila slomljena vilica, tako da je sa jedne strane bilo šire. Nirgal se strese na taj prizor.
     Kojot ga stegnu za rame i dobro ga prodrma. "Izgleda da sam ti ja otac, dečko!" uzviknu.
     "Šališ se!" Nirgalovom kičmom i licem prostruja električna plima kada su se pogledali, i on se zapita kako je moguće da beli svet tako temeljno potrese zeleni, kao udar munje kroz meso. Držali su se u grčevitom stisku.
     "Ne šalim se!" reče Kojot.
     Zurili su jedan u drugoga. "Nije čudo što si tako pametan", reče Kojot, i prsnu u smeh. "A ha ha ha ha ha! Opaaa! Nadam se da nemaš ništa protiv!"
     "Nikako", reče Nirgal s osmehom, ali i sa nelagodnošću. Slabo je poznavao Kojota, a pojam oca bio mu je nejasniji čak i od pojma majke, tako da nije bio siguran šta, zapravo, oseća. Genetsko nasleđe, ma kako da ne, ali šta je to? Negde su čuvali gene svih njih, a geni ektogenih ionako su bili transgenični, ili se bar govorilo da jesu.
     Iako je psovao Hiroko svim psovkama koje je znao, Kojot je izgledao zadovoljno. "Ta aždaja, ta tiranka! Matrijarhat, moje dupe - ona je luda! Neverovatno kakve stvari radi! Mada u ovome ima izvesne pravde. Ima, Boga mi, jer smo Hiroko i ja bili u nekoj šemi tamo u osvit vremena, u Engleskoj, kada smo bili mladi. Tako sam se i našao na Marsu. Slepi putnik u njenom ormanu, ceo jebeni život." Nasmeja se i ponovo pljesnu Nirgala po ramenu. "Pa, dečko, s vremenom ćeš bolje znati da li ti se dopada to što si saznao."
     Ponovo je otišao da igra, ostavivši Nirgala da razmišlja. Posmatrajući Kojotove okrete, Nirgal je samo odmahivao glavom; nije znao šta da misli, a trenutak ionako nije bio pogodan za razmišljanje. Bolje da igra ili da potraži kupatila.
     Ali na ovom mestu nije bilo zajedničkih kupatila. Neko vreme je trčao u krug po podijumu, načinivši od trčanja neku vrstu plesa, a onda se vratio do humke da se pridruži Kojotu, gde ih je okružila grupa stanovnika mohoula. "To je kao da si otac Dalaj Lame, a? Šta je, nemaš ime za to?"
     "Ma, idi u vražju mater, čoveče! Kao što rekoh, En kaže da su prestali da kopaju ove mohoule na sedamdeset petoj zato što je litosfera ovde tanja." Kojot značajno klimnu glavom. "Nameravam da odem do jednog zatvorenog mohoula i pokrenem tamošnje robote, da vidim mogu li da kopaju dovoljno duboko da pokrenu vulkan."
     Svi se nasmejaše. Ali jedna žena odmahnu glavom. "Ako to učiniš, doći će dole da ispitaju šta je posredi. Ako stvarno nameravaš da to uradiš, treba da odeš na sever i da probaš sa nekim od mohoula na šezdesetom uporedniku. I oni su zatvoreni."
     "Ali En kaže da je litosfera deblja tamo gore."
     "Tačno, ali su i mohouli dublji."
     "Hmm", reče Kojot.
     Razgovor skrenu na ozbiljnije teme, uglavnom neizbežna pitanja nestašica i situaciju na severu. Ali kada su na kraju nedelje napustili Višnjak, kroz drugi, duži tunel, uputili su se na sever, i svi Kojotovi pređašnji planovi bili su bačeni kroz prozor. "Takav ti je moj život, dečko."
     Pete noći vožnje krševitim visijama juga, Kojot uspori rover i poveze ga oko ivice velikog starog kratera, gotovo poravnatog sa okolnim zemljištem. Kroz procep u drevnom prstenu videlo se da je peščano dno kratera obeleženo džinovskom, okruglom crnom rupom. Ovako je, očito, mohoul izgledao sa površine. Na visini od sto metara iznad rupe, u vazduhu je lebdeo oblak retke izmaglice, pojavljujući se ni iz čega kao nekim mađioničarskim trikom. Ivica mohoula bila je optočena zakošenim betonskim pojasom koji se spuštao unutra pod uglom od četrdeset pet stepeni; bilo je teško odrediti veličinu ovog obruba, jer je mohoul činio da izgleda kao obična vrpca. Na spoljnjem rubu trake nalazila se visoka žičana ograda. "Hmm", reče Kojot, zureći kroz vetrobran. Vratio je vozilo u procep i parkirao ga, a onda se uvukao u hodač. "Brzo se vraćam", reče i uskoči u komoru.
     Bila je to duga, nespokojna noć za Nirgala. Gotovo uopšte nije spavao, i sledećeg jutra bio je u narastajućoj agoniji brige, ali se Kojot tada pojavio ispred komore rovera, malo pre sedam, baš kada je trebalo da iziđe sunce. Bio je spreman da se požali na dužinu njegovog nestanka, ali kada je Kojot ušao u vozilo i skinuo šlem, videlo se da je u rđavom raspoloženju. Dok su čekali da prođe dan, Kojot je zaneto radio na svojoj VI, gadno psujući, nesvestan prisustva svog gladnog, mladog štićenika. Nirgal je sam podgrejao obroke za obojicu, a onda je zapao u nemirni dremež, iz koga se probudio kada se rover pokrenuo napred. "Pokušaću da prođem kroz kapiju", reče Kojot. "Dobro su osigurali tu rupu. Još jedna noć i kraj, ovako ili onako." Obišao je krater i zaustavio vozilo na suprotnoj ivici, i u sumrak je ponovo izišao.
     Opet je bio odsutan celu noć, i Nirgal opet nije mogao da zaspi. Pitao se šta da radi ako se Kojot ne vrati.
     I zaista, Kojot se nije vratio u zoru. Dan koji je usledio bio je sigurno najduži dan u Nirgalovom životu, a to veče nije imao pojma šta da radi. Da pokuša da ga izbavi; da pokuša da se odveze do Zigota, ili do Višnjaka; da siđe u mohoul i prepusti se obezbeđenju koje je pojelo Kojota: sve mu se činilo nemoguće.
     Ali jedan sat posle zalaska sunca začuo je kako Kojot kuca tik-tik-tik po šasiji, a onda se nađe unutra; lice mu je bilo maska besa. Popio je ceo litar vode i veći deo drugog, i dunuo kroz usne od gađenja. "Da se kupimo u tri lepe odavde", reče.
     Posle par sati vožnje u tišini, Nirgal odluči da promeni temu ili da je bar proširi, pa reče: "Kojote, koliko misliš da ćemo morati da se krijemo?"
     "Ne zovi me Kojot. Ja nisam Kojot. Kojot je tamo napolju u brdima, već udiše vazduh i radi šta mu je volja, gad jedan. A ja se zovem Dezmond, i ima da me zoveš Dezmond, jasno?"
     "U redu", reče Nirgal, uplašen.
     "Što se tiče toga koliko ćemo još morati da se krijemo, rekao bih zauvek."
     Odvezli su se nazad na jug do mohola Ralej, gde je Kojot (činilo se da više nije Dezmond) isprva nameravao da ode. Ovaj mohoul je bio sasvim napušten, neosvetljena rupa u planinama. Njegova termalna isparenja lebdela su iznad njega kao duh ili spomenik. Ovde su mogli da se odvezu pravo na peskom pokriveni parking i u garažu na njegovom rubu, usred male flote robotskih vozila, prekrivenih ceradama i nanesenim peskom. "Ovo je već bolje", mrmljao je Kojot. "A sad da zavirimo unutra. Hajde, upadaj u hodač."
     Bilo je neobično biti napolju na vetru, stajati na rubu jedne ovako ogromne rupe u svetu. Pogledali su preko zida u visini grudi i ugledali ugnutu betonsku ivicu oko rupe, koja se koso spuštala nekih dve stotine metara. Da bi imali bolji pogled u okno, morali su da pređu ceo kilometar niz krivudavi put usečen u beton. Tek tada su mogli da zastanu i da pogledaju preko ivice puta, dole u tamu. Kojot je stajao na samom rubu, što je Nirgala činilo nervoznim. Spustio se na kolena i šake da pogleda. Nigde dna; činilo im se da gledaju u samo srce planete. "Dvadeset kilometara", reče Kojot preko interkoma. Pružio je ruku iznad ponora; Nirgal učini isto. Osećao je uzlaznu struju. "U redu, da vidimo možemo li da pokrenemo robote." Popeše se opet putem.
     Kojot je proveo mnogo dnevnih sati proučavajući stare programe preko svoje VI, i sada, kada je u dve robotske nemani na parkingu bio upumpan vodonik iz njihove prikolice, uključio se u njihove kontrolne table i počeo da radi. Kada je završio, bio je siguran da će obaviti ono što je potrebno na dnu mohoula, i ispratili su pogledom kako dva robota, sa točkovima četiri puta višim od Kojotovog vozila, silaze prilaznim putem.
     "U redu", reče Kojot, već bolje raspoložen. "Upotrebiće solarnu energiju da proizvedu sopstvene vodoničke eksplozive i gorivo, i radiće polako i uporno, sve dok eventualno ne naiđu na nešto vruće. Možda smo pokrenuli vulkan."
     "Je li to dobro?"
     Kojot se divlje nasmeja. "Ne znam! Ali ovo još niko nije učinio, pa je bar to neka preporuka."

     Ponovo su putovali prema zacrtanom planu, između skrivenih i otvorenih utočišta, i Kojot se svuda raspitivao: "Prošle nedelje pokrenuli smo mohoul Ralej, jeste li možda videli vulkan?"
     Niko nije video tako nešto. Činilo se da se Ralej ponaša kao i uvek, jer mu je termalna izmaglica bila nepromenjena. "Pa, možda nije uspelo", rekao bi Kojot. "Možda neće odmah. Sa druge strane, kako znate da taj mohoul sada nema dno od tečne lave?"
     "Znamo", odgovarali su mu ljudi. Neki bi dodali: "Šta ti bi da napraviš takvu glupost? Mogao si lepo da pozoveš Prelaznu Vladu i da im kažeš da siđu i potraže nas ovde."
     Kojot posle ovoga više nije pominjao tu stvar. Vozili su se od utočišta do utočišta: Mos Hajd, Gramši, Terase, Kristijanopolis... Nirgala su svuda radosno dočekivali i često su već znali za njega po čuvenju. Nirgal je bio veoma iznenađen raznovrsnošću i brojem utočišta od kojih je bio sastavljen njihov čudni svet, istovremeno skriven i otvoren. Ako je sam bio tek delić marsovske civilizacije, kako li tek izgledaju površinski gradovi na severu? Bilo je to izvan njegove moći poimanja - iako mu se činilo da uz neprestano nova čudesa putovanja ta moć polako raste. Na kraju krajeva, čovek ne može naprosto da pukne od čuđenja.
     "Pa", rekao bi Kojot dok su vozili (naučio je i Nirgala), "možda smo pokrenuli vulkan, a možda i nismo. Bilo kako bilo, zamisao je nova. To je možda ono najbolje u marsovskom projektu, dečko. Sve je novo."
     Ponovo su se uputili na jug, sve dok se sablasni zid polarne kape nije ukazao na horizontu. Uskoro će opet biti kod kuće.
     Nirgal pomisli na sva utočišta koja su obišli. "Stvarno misliš da ćemo morati zauvek da se krijemo, Dezmonde?"
     "Dezmond? Dezmond? Ko ti je taj Dezmond?" Kojot dunu kroz usne. "Ne znam, čoveče. Niko to ne može znati. Ljudi koji se ovde kriju bili su odbačeni u čudno vreme, kada im je bio ugrožen način života, a nisam siguran da je i sada tako u površinskim gradovima koje grade na severu. Gazde na Zemlji naučile su lekciju, i ljudima je ovde sada udobnije. Ili je stvar u tome što još nije postavljen novi lift."
     "Misliš da ne bi moglo da dođe do još jedne revolucije?"
     "Ne znam."
     "Ili bar ne pre postavljanja drugog lifta?"
     "Ne znam! Ali lift stiže, a tamo napolju grade i nova velika ogledala, ponekad se vidi kako sijaju noću, ili danju, oko sunca. Zato pretpostavljam da je sve moguće. Ali revolucija je retka stvar. Pored toga, mnoge su reakcionarne. Znaš, seljaci imaju svoju tradiciju, vrednosti i običaje koji im pomažu u bivstvovanju. Ali, s druge strane, žive tako blizu ivice, da bi brza promena mogla da ih gurne preko, tako da u ovim vremenima to nije politika, već borba za opstanak. I sam sam video nešto slično kada sam bio tvojih godina. Ljudi koje su sada poslali ovamo nisu bili siromašni, ali su imali svoje tradicije i bili su bespomoćni podjednako kao oni siromašni. I kada se dogodio onaj priliv 2050, njihova tradicija bila je izbrisana. Zato su se borili za ono što im je pripadalo. I, budimo iskreni, izgubili su. Više ne možeš da se boriš protiv vlasti, jer su oružja previše razorna, a naša skloništa previše ranjiva. Morali bismo da se dobro naoružamo, ili tako nešto. Zato, znaš već. Krijemo se, a oni naseljavaju Mars drugačijom vrstom ljudi, ljudima naviknutim na teške uslove na Zemlji, tako da ih odvašnja situacija ne pogađa previše. Dobijaju tretman i zadovoljni su. Sve je manji broj onih koji su zainteresovani za prelazak u utočišta, kao što je bilo pre šezdeset prve. Ima ih, ali su malobrojni. Sve dok ljudi imaju tretman kao sopstvenu malu tradiciju, znaš, neće podići ni prst."
     "Ali..." poče Nirgal, pa zaćuta.
     Kojot mu vide lice i nasmeja se. "Hej, ko zna? Uskoro će na Pavonis Monsu biti postavljen novi lift, i sasvim je verovatno da će početi ponovo da zaseravaju, alavi kopilani. A vama mladima se možda neće dopasti da vam Zemlja ovde kroji kapu. Videćemo, kad dođe vreme. U međuvremenu se zabavljamo, zar ne? Održavamo vatru."

     Te noći, Kojoto je zaustavio vozilo i rekao Nirgalu da obuče hodač. Sišli su na pesak, i Kojot okrenu Nirgala prema severu. "Posmatraj nebo."
     Nirgal je stajao i gledao; i vide novu zvezdu kako se rađa, tamo iznad severnog horizonta, i narasta, za svega nekoliko sekundi, u kometu sa belim repom, u preletu sa zapada na istok. Kada je bila otprilike na polovini puta preko neba, vatrena glave komete se raspade i rasu na sve strane svoje blistave krhotine, belo u crno.
     "Jedan od ledenih asteroida!" uzviknu Nirgal.
     Kojot frknu. "Tebe je, izgleda, nemoguće iznenaditi, a, dečko? U redu, reći ću ti nešto što nisi znao: bio je to asteroid 2089 C. Jesi li video kako se razleteo na kraju? Ovo je bio prvi. Namerno su to uradili. Dizanje u vazduh asteroida pri ulasku u atmosferu omogućava im da koriste veće asteroide bez ugrožavanje površine. A to je bila moja ideja! Sam sam im rekao da to urade, ostavio sam anonimni predlog u VI kod Grega, kada sam prčkao po njihovom kom-sistemu, i oni su je jedva dočekali. Sada će to stalno da rade. Biće po jedan ili dva u svakoj sezoni, zato što veoma brzo obogaćuju atmosferu. Pogledaj kako zvezde trepere. Na Zemlji su treperile po celu noć. E, dečko... I ovde će, jednog dana. I vazduh koji možeš da udišeš kao ptica na nebu. Možda će nam to pomoći da izmenimo poredak stvari na ovom svetu. Sa ovakvim stvarima, nikad se ne zna."
     Nirgal sklopi oči i vide crvene svetlace koje je ledeni meteor ostavio na pozadini njegovih kapaka. Meteori nalik na beli vatromet, rupe prokopane sve do plašta, vulkani... Okrenu se i ugleda Kojota kako skače preko ravnice, mali i mršav, sa šlemom koji je na njemu izgledao neobično veliki, kao da je mutant ili šaman sa glavom svete životinje, u vilenjačkom plesu na pesku. To je bio pravi Kojot. Njegov otac!

     Potom su napravili krug oko sveta, visoko na južnoj polulopti. Polarna kapa se dizala iznad obzorja i rasla, i na kraju su se našli pod ledenom terasom, koja više nije izgledala tako visoka kao na početku putovanja. Obišli su led na putu kući, ušli u hangar, izišli iz malog rovera koji je Nirgalu postao tako blizak u prethodne dve nedelje, i ukočeno se uputili kroz komore i dugački tunel prema kupoli. Onda se odjednom nađoše okruženi poznatim licima, usred zagrljaja, poljubaca i pitanja. Nirgal se stidljivo povlačio pred njihovom pažnjom, ali nije bilo potrebe, jer je Kojot pričao i umesto njega, a njemu je preostalo da se smeje i da poriče odgovornost za ono što su učinili. Gledajući preko svojih bližnjih, video je kako je njegov svet, zapravo, mali; kupola je bila široka manje od 5 kilometara i visoka 250 metara iznad jezera. Mali svet.
     Posle dočeka, izišao je u svetlost ranog jutra, osećajući radosni ujed vazduha, zagledajući zgrade i stabla bambusa u selu, ugneždenom među brežuljcima i drvećem. Sve je izgledalo tako neobično i malo. Onda je zašao među dine i pošao prema Hirokinom stanu u društvu galebova koji su mu kružili iznad glave, često zastajući da osmotri ovo ili ono. Udisao je hladni miris soli i algi obale; moćna bliskost ovog mirisa prizvala je milion sećanja odjednom, i znao je da je kod kuće.









5.
     Ali kod kuće više nije bilo isto. Ili se on promenio. Od pokušaja da spasi Sajmona do putovanja sa Kojotom, postao je mladić mimo drugih; one slavne pustolovine za kojima je toliko žudeo su se dogodile, i samo su ga odvojile od prijatelja. Džeki i Harmakis još su se više slizali i bili su kao štit između njega i mlađih senseija. Nirgal je ubrzo otkrio da mu se nimalo ne dopada da bude različit. Jedina želja bila mu je da ponovo postane deo ove male, prisne skupine, da bude jedno sa svojom braćom i sestrama.
     Ali kad god bi se umešao među njih, nastala bi tišina, i Harmakis bi ih poveo na neko drugo mesto, posle najnelagodnijih situacija koje je ikada doživeo. Mogao je samo da se vrati među odrasle, koji su, opet, počeli da ga primaju u svoje društvo posle podne. Možda su želeli da ga koliko-toliko poštede surovog ophođenja njegove družine, ali to ga je samo još više obeležilo. Nije bilo leka za to. Jednog dana, dok je tužno lutao obalom u kalajnosivo jesenje popodne, pade mu na pamet da je detinjstvu kraj. Jer tako se osećao: postao je nešto drugo, ni čovek ni dete, samotno biće, stranac u rođenoj zemlji. Ovo setno zapažanje bilo je pomešano sa izvesnim neobičnim zadovoljstvom.

     Jednog dana posle ručka, Džeki je ostala u učionici sa njim i Hiroko, koja im je tog dana predavala, i zatražila je da je uključe u poslepodnevnu poduku. "Zašto bi učila samo njega?"
     "Nema razloga", reče Hiroko ravnodušno. "Ostani ako želiš. Uzmite beležnice i otvorite Termalni inženjering, stranu jedan-nula-pet-nula. Kao primer ćemo uzeti kupolu Zigota. Recite mi, koja je najtoplija tačka ispod kupole?"
     Nirgal i Džeki napadoše problem, takmičeći se, ali ipak zajedno. Bio je tako srećan što je ona tu da se jedva sećao pitanja, i Džeki je digla ruku pre nego što je uspeo da sredi misli. Smejala mu se, pomalo podrugljivo, ali i sama zadovoljna. Uprkos svim ogromnim promenama u oboma, Džeki je zadržala sposobnost zarazne radosti, onog smeha koga je bilo tako bolno lišiti se...
     "Evo pitanja za sledeći put", reče im Hiroko. "Sva imena Marsa u areofaniji jesu imena koja su mu dali Zemljani. Otprilike polovina njih znače vatrena zvezda na jezicima iz kojih potiču, ali to je i dalje ime koje potiče spolja. Pitanje glasi: kako bi Mars nazvao sam sebe?"
     Nekoliko nedelja kasnije Kojot ponovo svrati u Zigot, i Nirgal je bio istovremeno srećan i nespokojan zbog toga. Kojot je uzeo jedno prepodne da ih podučava, ali je Nirgal odahnuo kada je video da se ovaj ponaša prema njemu kao prema svima ostalima. "Stanje na Zemlji veoma je teško", rekao im je dok su radili na vakuum-pumpama iz rezervoara sa tečnim natrijumom u Rikoveru, "i biće sve teže. Zbog toga je njihova kontrola nad Marsom još opasnija po nas. Moraćemo da se krijemo sve dok ne budemo u stanju da ih se potpuno oslobodimo, a zatim da posmatramo sa sigurne udaljenosti kako tonu u bezumlje i haos. Zapamtite moje reči; ovo je proročanstvo koje je sušta istina."
     "Džon Bun je govorio drugačije", javi se Džeki. Provodila je mnoge večernje sate proučavajući Bunovu VI, i sada izvadi kutiju iz džepa na boku; posle kratkog traženja odlomka, iz kutije se javi poznati glas: "Mars nikada neće biti bezbedan ako to nije i Zemlja."
     Kojot se hrapavo nasmeja. "Da, zaista, takav je bio Bun. Ali on je mrtav, priznaćete, a ja sam još tu."
     "Svako može da se skriva", reče oštro Džeki. "A Džon Bun je izišao i vodio. Zato ću uvek biti bunist."
     "Ti si i Bun i bunist!" uzviknu Kojot, zadirkujući je. "A Bunova algebra nikad nije bila logična. Ali, vidiš, devojko, potrebno je da malo bolje razumeš svog dedu da bi mogla da se nazoveš bunistom. Ne možeš od Buna da napraviš dogmu i da kažeš da je to on. Znam još takozvanih bunista koji su to radili, i bili su mi smešni kad god mi od toga nije udarala pena na usta. Da je Bun imao priliku da te upozna i porazgovara s tobom, završilo bi se tako što bi on postao džekist. A da je sreo Harmakisa, postao bi harmakist, možda čak i maoist. Zato što je bio takav. I to je bilo dobro, znaš, jer nas je tako činio obaveznima da mislimo. Primoravao nas je da damo svoj doprinos, jer bez toga nije mogao da deluje. Njegov stav nije bio da svako može da to uradi, već da svako treba da to uradi."
     "Uključujući sve ljude na Zemlji!" odvrati Džeki.
     "Opet ona trči pred rudu!" jeknu Kojot. "Oh, devojko, zašto ne ostaviš ove dečake i ne udaš se za mene, smesta, jer ja ljubim k'o ova vakuum-pumpa, ček' da ti pokažem", i mahnu pumpom prema njoj, a ona je odbi u stranu, odgurnu ga i pobeže, izazivajući ga da je pojuri. Sada je bila ubedljivo najbrži trkač u Zigotu, čak ni Nirgal, sa svom svojom izdržljivošću, nije mogao da trči tako brzo, i deca su se smejala Kojotu dok je poskakivao za njom; i sam dosta brz za starca, naglo se okrenuo i zaleteo prema grupi, režeći, da bi završio na dnu gomile dece, vičući: "Jao, moja noga, ima da mi platite za ovo, dečaci, ljubomorni ste jer sam rešio da vam ukradem devojku, jao! Dosta! Joj!"
     Nirgalu se nije dopadao ovakav način zadirkivanja, a ni Hiroko. Naredila je Kojotu da prestane, ali joj se on samo nasmejao. "Pa ti si bila ta koja se odvojila da napravi sebi fini, mali logor rodoskrvnuća", reče on. "Šta ćeš da radiš s njima? Da ih uškopiš?" Nasmejao se Hirokinom smrknutom pogledu. "Uskoro ćeš morati da ih razdvojiš, eto šta će biti. Zato bi mogla da mi daš nekog od njih."
     Hiroko mu reče da može da ide, i uskoro je ponovo bio na putu. Sledeći put kada je Hiroko držala nastavu, odvela ih je sve u banju, gde su posedali na klizave pločice plitkog dela bazena, potopljeni u toplu, zaparenu vodu, i slušali je. Nirgal je sedeo pored Džekinog vižljastog, nagog tela koje je tako dobro poznavao, zajedno sa svim dramatičnim promenama u poslednjih godinu dana, i nije smeo da ga pogleda.
     Njegova prastara, naga majka reče: "Poznata su vam načela genetike, ja sam vas učila. Takođe znate da su mnogi od vas polubraća i polusestre, ujaci i rođaci i tako dalje. Ja sam majka ili baba mnogima od vas, tako da nije dobro da se sparujete i imate decu unutar grupe. To je, jednostavno, genetski zakon." Podigla je dlan, kao da bi da kaže: ovo je naše zajedničko telo.
     "Ali sva živa bića su ispunjena viriditasom", nastavila je, "zelenom silom, koja se širi. Stoga je normalno što ćete se voleti, posebno sada kada vam tela sazrevaju. U tome nema ničeg pogrešnog, bez obzira na to šta kaže Kojot. On se ionako samo šali. Međutim, u jednoj stvari je u pravu: uskoro ćete se sretati sa mnogo vaših vršnjaka, koji će vam jednom postati partneri i roditelji vaše dece, i biće vam bliži čak i od srodnika iz plemena, koje tako dobro poznajete i volite kao drugoga. Svi smo ovde deo svakog od vas, a ljubav je uvek namenjena drugom."
     Nirgal nije skidao pogled sa majčinih očiju, ali je tačno znao kada bi Džeki sastavila noge, osećao je neznatne promene u temperaturi vode koja je strujala između njih. I imao je utisak da njegova majka nije sasvim u pravu. Iako je tako dobro poznavao Džekino telo, i dalje mu je u većini stvari bila daleka kao svaka usijana zvezda, blistava i dominantna na nebu. Ona je bila kraljica njihove male družine, i mogla je da ga zgromi pogledom samo da je htela, dosta često i jeste, iako je proučavao njena raspoloženja otkad je znao za sebe. Bila je više nego dovoljno druga za njega. I voleo ju je, bio je svestan toga. Ali ona mu nije uzvraćala ljubav, ne na isti način. Niti je na taj način volela Harmakisa, činilo mu se, bar ne više; bila je to kakva-takva uteha. Onako kako ju je on gledao, ona je gledala Pitera. Ali Piter je uglavnom bio odsutan. Stoga u Zigotu nije bilo nikoga koga je volela onako kako je Nirgal voleo nju. Možda je već osetila ono o čemu je govorila Hiroko, te su Harmakis i Nirgal i ostali sada bili jednostavno suviše poznati. Njena braća i njene sestre, bez obzira na učešće gena.

     Onda je jednog dana zaista palo nebo. Čitav najviši deo ploče vodenog leda odlomio se od CO 2 i obrušio se kroz mrežu u jezero i svuda po obali i okolnim dinama. Ovo se, na sreću, dogodilo u rano jutro, kada tamo nije bilo nikoga, ali su se u selu dovoljno glasno čuli prvi udari i pucanja, i svi su požurili na prozore, tako da su videli veći deo pada: džinovski komadi belog leda padali su kao bombe ili se obrtali u padu kao listovi, a onda je eskplodirala čitava površina jezera i zapljusnula dine. Ljudi su istrčali iz soba, i u toj buci i panici Hiroko i Maja su okupile decu i sklonile ih u školu, koja je imala poseban sistem za dovod vazduha. Kada su se posle nekoliko minuta uverili da sama kupola neće pasti, Piter, Mišel i Nađa otrčali su između krhotina leda, obilazeći i preskačući razmrskane ledene ploče, do druge strane jezera da vide šta je sa Rikoverom. U slučaju da je bio oštećen, bila bi to samoubilačka misija za njih troje, i smrtna opasnost za sve ostale. Nirgal je sa prozora učionice video suprotnu obalu jezera, prekrivenu ledenim bregovima. Galebovi su panično kružili nebom, kričeći. Tri prilike provlačile su se uskom, visokom stazom ispod same ivice kupole, a onda su nestale u Rikoveru. Džeki je grizla šaku u strahu. Oni se ubrzo javiše telefonom: sve je bilo u redu. Led iznad reaktora bio je obezbeđen posebno ojačanom i gustom mrežnom konstrukcijom, koja je izdržala.
     Dakle, bili su bar privremeno bezbedni. Ali tokom sledećih nekoliko dana, koje je selo provelo u neveseloj napetosti, istraga uzroka pada otkrila je da se čitava masa suvog leda neznatno ugnula, od čega je sloj vodenog leda popucao i obrušio se kroz mrežu. Bilo je očigledno da se sublimacija na površini polarne kape znatno ubrzala, da je atmosfera postala gušća, a ceo svet topliji.
     Ledenjaci u jezeru polako su se topili sledećih nekoliko dana, ali su ploče razbacane po dinama još bile tamo, jer je njihovo topljenje bilo znatno sporije. Deci je bilo zabranjeno da idu na obalu; nije se tačno znalo koliko je pouzdan ostatak ledenog sloja.
     Desete večeri posle pada, sazvali su zbor u trpezariji. Svi su bili prisutni, dve stotine njih. Nirgal ih je posmatrao, svoje malo pleme; senseiji su izgledali uplašeno, nizeiji prkosno, iseiji potreseno. Najstariji su živeli u Zigotu već četrnaest marsovskih godina, i sigurno im je bilo teško da se sete nekog drugog života; deca to nisu ni mogla, jer za njih nije postojao.
     Nije bilo potrebe da pominju svoju rešenost da se ne predaju spoljnjem svetu. S druge strane, život pod kupolom postajao je sve manje moguć, a sami su bili suviše brojna grupa da bi se nametnuli nekom drugom skrivenom utočištu. Razdvajanje bi rešilo problem, ali to nije bilo srećno rešenje.
     Sve ovo je izneseno za jedan sat. "Da probamo da odemo u Višnjak", reče Mišel. "To je veliko naselje, i bili bismo rado primljeni."
     Ali to je bio dom bogdanovista, a ne njihov. Bila je to poruka na licima najstarijih. Nirgal odjednom dobi utisak da se baš oni najviše boje.
     Zato reče: "Možete se povući dublje pod led."
     Svi se zagledaše u njega.
     "Da istopimo novu kupolu, misliš", reče Hiroko.
     Nirgal slegnu ramenima. Pošto je izrekao ideju, otkrio je da mu se ne dopada.
     Ali Nađa reče: "Polarna kapa deblja je tamo pozadi. Proći se mnogo vremena pre nego što dovoljno sublimira da nas ugrozi. Dotle će se sve promeniti."
     Zavlada tišina, a onda Hiroko reče: "To je dobra ideja. Možemo da ostanemo ovde dok se topi nova kupola, i da premeštamo stvari kada za njih načinimo prostor. Ne bi trebalo da traje duže od nekoliko meseci."
     "Šikata ga nai", reče Maja ironično. Ne može se drugačije. Naravno da se moglo drugačije. Ali istovremeno je izgledala zadovoljno zbog novog velikog projekta, Nađa takođe. Ostali su izgledali srećni što je pronađen način da ostanu zajedno i skriveni. Nirgal odjednom shvati da se iseiji boje izloženosti. Seo je, zamišljen, prisećajući se otvorenih gradova koje je posetio sa Kojotom.

     Upotrebili su parne šmrkove napajane iz Rikovera da otope novi tunel do hangara, a zatim još jedan ispod kape, sve dok led iznad njih nije dosegao debljinu od tri stotine metara. Na njegovom kraju počeli su da otapaju novu okruglu pećinu pod kupolom i da kopaju plitko korito za novo jezero. Najveći deo CO 2 bio je zarobljen, ohlađen na spoljnju temperaturu i oslobođen; ostatak su razdvojili na kiseonik i ugljenik, i sačuvali za dalju upotrebu.
     Dok je trajalo iskopavanje, izvadili su plitko korenje velikih, snežnih bambusa, i odvukli ih na najvećem kamionu niz tunel do nove pećine, celim putem tarući lišće o zidove tunela. Rastavili su seoske kuće i preselili ih. Robotski buldožeri i kamioni radili su dan i noć, skupljajući izgaženi pesak starih dina i odvlačeći ga u novu pećinu; biomasa u njemu bila je suviše vredna (računajući i Sajmona) da bi je ostavili. U suštini, nosili su sa sobom sve što se nalazilo u školjci Zigota. Kada su završili, stara pećina bila je samo prazni mehur na dnu polarne kape, gore peščani led, dole ledeni pesak, vazduh ništa drugo nego marsovska atmosfera, 170 milibara uglavnom gasovitog CO 2, na temperaturi od 240 stepeni Kelvina. Retki otrov.
     Jednog dana, Nirgal je otišao sa Piterom da vidi staro mesto. Bilo je potresno videti jedini dom koji je ikad imao sveden na praznu ljušturu - led kupole bio je sasvim ispucao, pesak isprevrtan, rupe na mestima gde su bila stabla zjapile su kao užasne rane, a u koritu jezera nije ostalo ni algi. Izgledalo je malo i ruševno, nalik na očajničko sklonište neke životinje. Krtice u rupi, rekao je Kojot. Skrivene od lešinara. "Hajdemo odavde", reče Piter tužno, pa pođoše zajedno niz dugački, pusti, slabo osvetljeni tunel prema novoj kupoli, betonskim drumom koji je izgradila Nađa, sada sav izbrazdan tragovima.

     Pod novom kupolom napravili su novi raspored, tako da se selo nalazilo na suprotnoj strani od komore tunela, u blizini pomoćnog tunela koji je vodio duboko pod led, do izlaza u gornjem Ponoru Australe. Staklenici su postavljeni bliže rubnom osvetljenju, dine su bile više nego pre, a meteorološka oprema nalazila se odmah pored Rikovera. Bilo je više ovakvih sitnih poboljšanja, zbog kojih ovo nije bila puka kopija njihovog starog doma. Osim toga, svaki dan bili su toliko zaokupljeni gradnjom da im nije preostajalo vremena da misle o promeni; prepodnevna nastava u školi bila je otkazana posle pada, i sada su deca bila još jedna radna ekipa, pojačanje tamo gde je u određenom trenutku bila najpotrebnija pomoć. Ponekad bi neko od odraslih koji su ih nadgledali pokušao da pretvori rad u predavanje - Hiroko i Nađa bile su posebno dobre u tome - ali su u suštini imali malo vremena, i samo su dodavali poneko objašnjenje nalozima koji su ionako bili suviše jednostavni da bi zahtevali objašnjenje: zatezanje zidnih modula 'Alenovim' ključevima, unošenje posuda sa biljem i staklenki sa algama u staklene bašte i slično. Bio je to samo posao - bili su deo radne snage, koja je i sa njima bila nedovoljna za sve zadatke, uprkos raznovrsnim robotima koji su izgledali kao ogoljeni roveri. Jureći tamo-amo, obavljajući ove poslove, Nirgal je najveći deo vremena bio srećan.
     Ali kada je jednom izišao iz škole i ugledao trpezariju umesto visokih stabala Kreš Kreščenta, taj prizor ga je naglo vratio u stvarnost. Njegov stari, poznati svet je nestao, zauvek. Nestao je, kao i sve drugo, u vremenu. Osetio je bol od koga su mu pošle suze, i ostatak dana je proveo u ošamućenom i odsutnom stanju, sve vreme odvojen od sebe, posmatrajući bez osećanja sve što se dešavalo, izolovan kao što je bio posle Sajmonove smrti, izgnanik u belom svetu, samo korak izvan zelenog. Nije bilo ničega što bi nagovestilo da će se ikada prenuti iz ovog melanholičnog stanja, a sam nije umeo da odgovori da li će. Prošli su dani njegovog detinjstva, nestali su zajedno sa Zigotom, i nikada se neće vratiti; isto tako će proći i nestati i ovaj dan, i ova kupola će ispariti i urušiti se. Ništa neće trajati večno. Ima li onda uopšte svrhe? Ovo pitanje opsedalo ga je satima, oduzimajući boju i ukus svemu oko njega, i kada je Hiroko primetila njegovu povučenost i upitala šta mu je, on joj ga je jednostavno postavio. Hiroko je imala tu dobru osobinu: mogao si da je pitaš šta god hoćeš, uključujući i ona suštinska pitanja. "Zašto radimo sve ovo, Hiroko? Kad sve ionako na kraju postaje belo?"
     Posmatrala ga je, nagnuvši glavu u stranu kao neka ptica. On pomisli da taj položaj glave krije njenu privrženost njemu, ali nije bio siguran; što je postajao stariji, sve ju je manje razumeo (kao i sve drugo).
     Ona reče: "Tužno je što više nema stare kupole, zar ne? Ali moramo da se okrenemo onome što dolazi. I to je viriditas. Usredsrediti se na ono što ćemo stvarati, a ne na ono što smo stvorili. Kupola je bila kao cvet koji cveta i vene, ali nosi seme nove biljke, koja će porasti i stvoriti nove cvetove i novo seme. Prošlost je mrtva. Razmišljanje o njoj samo će te učiniti setnim. Pa i ja sam nekada bila devojka, u Japanu, na ostrvu Hokaido! Da, isto tako mlada kao ti! Nemaš pojma koliko je to sad daleko. Ali sada smo ovde, ti i ja, okruženi ovim biljem i ovim ljudima, i ako se okreneš njima, i tome kako da učiniš da se plode i razvijaju, život će se vratiti u stvari. Dovoljno je da osetiš kami u svemu oko sebe. Jer mi živimo samo u ovom trenutku."
     "A stari dani?"
     Ona se na to nasmeja. "Odrastaš. Pa, moraš povremeno da se setiš i starih dana. Bili su dobri, zar ne? Imao si srećno detinjstvo; to je istinski blagoslov. Ali i ovi dani pred nama biće dobri. Uzmi, na primer, ovaj trenutak i upitaj se: šta mi sad nedostaje? Hmmm?... Kojot kaže da bi hteo da ti i Piter pođete s njim na sledeće putovanje. Možda bi valjalo da se opet malo nađeš pod nebom, a?"

     I tako su počele pripreme za novo putovanje sa Kojotom, i nastavili su da rade na novom Zigotu, službeno prekrštenom u Gamet. Uveče, u preseljenoj trpezariji, odrasli su dugo razgovarali o situaciji. Saks, Vlad i Ursula, kao i mnogi drugi, hteli su da se vrate na površinu. Nisu mogli da rade svoj posao kako treba krijući se; želeli su da se ponovo nađu u glavnim tokovima medicinske nauke, teraformiranja, izgradnje. "Na kraju će nas neminovno prepoznati", reče Hiroko. "Niko ne može da izmeni svoj genom."
     "Ne treba da menjamo genome, već dosjea", reče Saks. "Ono što je Spenser učinio. Preneo je svoje fizičke karakteristike u novi lični dosje."
     "A mi smo operacijom izmenili lice", reče Vlad.
     "Da, ali je izmena bila minimalna zbog naših godina, zar ne? Niko od nas više ne izgleda kao pre. Bilo kako bilo, ako uradite onako kako je on uradio, mogli bismo da dobijemo nove identitete."
     Maja reče: "Da li je Spenser zaista ušao u sve baze podataka?"
     Saks slegnu ramenima. "Bio je ostao u Kairu, i nekako je došao u priliku do dopre do onih koje se sada koriste u bezbednosne svrhe. To je bilo dovoljno. Hteo bih da pokušam nešto slično. Da vidimo šta Kojot misli o tome. Njega nema ni u jednoj bazi, pa bi morao da zna kako se to radi."
     "On se krio od početka", reče Hiroko. "To je drugo."
     "Da, ali možda ima nekih ideja."
     "Mogli bismo jednostavno da pređemo u demimond", primeti Nađa, "i da ostanemo izvan mreže. Mislim da bih volela da pokušam tako nešto."
     Maja klimnu glavom.
     Razmatrali su ova pitanja iz noći u noć. "Pa, izgleda da mala promena ne bi bila naodmet. Setite se da se vratila Filis."
     "Ne mogu da verujem da je preživela. Mora da ima devet života."
     "U svakom slučaju, prečesto smo se pojavljivali na televiziji. Moramo da budemo oprezni."

     Po danu su polako dovršavali Gamet. Ali Nirgalu je i dalje izgledao pogrešno, ma koliko se trudio da se usredsredi na njegovu gradnju. To jednostavno nije bio njegov dom.
     Jedan od putnika doneo je vest da će Kojot uskoro svratiti do njih. Nirgal oseti kako mu se ubrzava puls; ponovo se naći pod zvezdanim nebom, lutajući noću u Kojotovom maskirnom roveru, od utočišta do utočišta...
     Džeki ga je pomno posmatrala dok joj je govorio o tome. Istog popodneva, pošto su završili posao, povela ga je do visokih novih dina i tamo ga poljubila. Nekako se sabrao da joj uzvrati, i počeli su strasno da se ljube, stiskajući se jedno uz drugo i dahćući paru jedno drugom u lice. Kleknuli su u udubljenje između dve dine, sakriveni retkom, bledom maglom, a zatim su legli zajedno u čauru načinjenu od gornje odeće, gde su se ljubili i dodirivali, zgulili jedno drugom donji veš i načinili malo gnezdo od sopstvene topline, izdišući paru i lomeći ledenu koru na pesku ispod ležaja od kaputa. Bez ijedne reči, stopili su se u jedinstveno, usijano električno kolo, u inat Hiroko i celom svetu. Znači, tako to izgleda, pomisli Nirgal. Ispod vlasi Džekine crne kose, zrnca peska blistala su kao dragulji, kao da u sebi nose sićušne ledene cvetove. U svemu sjaj.
     Kada je bilo gotovo, otpuzali su do vrha dine da osmotre okolinu, da se uvere da niko ne ide prema njima, a onda su se vratili u svoje gnezdo i pokrili se kaputima, da sačuvaju toplotu. Ležali su pripijeni jedno uz drugo, ljubeći se natenane i bez žurbe. Tada ga Džeki ubode prstom u grudi i reče: "Sada pripadamo jedno drugom."
     Nirgal samo srećno klimnu glavom i poljubi dugačku liniju njenog vrata, lica zaronjenog u njenu crnu kosu. "Sada si moj", reče ona.
     Iskreno se nadao da je to istina. Otkad je znao za sebe, želeo je da bude tako.

     Ali te večeri, u kupatilu, Džeki je prešla na drugi kraj bazena i zagrlila Harmakisa, pripivši se telom uz njega. Onda se odvojila i uputila prazan pogled prema Nirgalu; oči su joj bile kao crne rupe na licu. Nirgal je sleđeno sedeo u plićaku, osećajući kako mu se torzo napinje kao da očekuje udarac. Jaja su mu još bila bolna od svršavanja u njoj, a ona se tamo trljala o Harmakisa kako već mesecima nije, zureći u njega pogledom baziliska.
     Obuzelo ga je najčudnije osećanje - znao je da će celog života pamtiti ovaj trenutak, ovaj stožerni čas, tu u zaparenoj udobnosti banje, pod orlovskim pogledom Maje, koju je Džeki mrzela tananom mržnjom i koja je sad pažljivo motrila sve troje, naslutivši da se nešto događa. Dakle, tako stoje stvari. Džeki i Nirgal su možda pripadali jedno drugom, on njoj sigurno jeste - ali njeno shvatanje pojma pripadanja nije bilo isto kao njegovo. Ovo saznanje ostavilo ga je bez daha, bilo je neka vrsta urušavanja krova njegovog poimanja stvari. Pogledao ju je, potresen, povređen, u rastućem gnevu - ona je još jače prigrlila Harmakisa - i shvatio. Jednostavno je prisvojila obojicu. Da, u tome je bilo smisla, bez sumnje je bilo tako; na isti način su joj bili odani i Reul i Stiv i Franc - možda je to bio samo ostatak njene pređašnje uloge vođe male družine, a možda i nije. Možda je prisvojila sve njih. A sada, kada je Nirgal za njih postao neka vrsta tuđinca, lagodnije se osećala u Harmakisovom društvu. Postao je izgnanik u sopstvenom domu, i u srcu svoje voljene. Ako je uopše imala srce!
     Nije znao da li su ovi utisci tačni, niti kako to da sazna. Nije bio siguran da li želi da sazna. Izišao je iz kupatila i ušao u mušku svlačionicu, osećajući kako mu Džekin pogled svrdla po leđima, kao i Majin.
     U svlačionici ugleda poznat lik u jednom od ogledala. Stao je, i prepoznao sopstveno lice, iskrivljeno od muke.
     Prilazeći polako ogledalu, ponovo je osetio kako onaj čudni talas prolazi kroz njega. Opsednuto je zurio u lice u ogledalu; odjednom je shvatao da se središte svemira ne nalazi u njemu, i da nije sam sva njegova svest, da je kao i svi drugi, neko koga drugi posmatraju spolja, isto kao što je on njih posmatrao. A ovaj nepoznati Nirgal u ogledalu bio je naočiti crnokosi dečak smeđih očiju, prodornih i dubokih, zamalo pa Džekin blizanac, sa gustim, crnim obrvama i... pogledom. Nije više mario ni za šta od ovoga, ali je osećao kako mu moć tinja u vrhovima prstiju, i sećao se kako ga ljudi posmatraju, i znao da za Džeki predstavlja jednako opasnu silu kao ona za njega - što je objašnjavalo njeno pribijanje uz Harmakisa kao pokušaj da ga drži na odstojanju od sebe, da očuva ravnotežu, da vaspostavi svoju moć. Da mu pokaže da su jednaki - i jedno za drugo. Osetivši da su mu grudi odjednom oslobođene tereta, on zadrhta i osmehnu se krajem usana. Istina je, pripadaju jednom drugom. Ali on zbog toga nije prestao da bude svoj.

     I zato, kada je Kojot došao da ga pita da pođe s njim na sledeće putovanje, odmah je pristao, zahvalan zbog prilike. Bilo je bolno video blesak jarosti na Džekinom licu kada je saznala novost, ali je drugim delom duše uživao u toj nedodirljivosti, u sposobnosti da joj se ne da, ili bar da i sam održi odstojanje. Trebalo mu je to, bez obzira na to jesu li bili jedno za drugo ili ne.

     Nekoliko večeri kasnije, on, Kojot, Piter i Mišel napustiše divovsku masu polarne kape i zađoše u krševite predele, crne pod pokrivačem satkanim od zvezda.
     Nirgal je posmatrao svetlucavu, belu liticu uz pomešana osećanja, ali je među njima preovlađivalo olakšanje. Tamo, iza njih, sve će se dublje povlačiti pod led, činilo se, sve dok ne budu živeli pod samim južnim polom - a crveni svet nastaviće da se okreće kroz svemir, neukrotiv među zvezdama. Odjednom je znao da više nikada neće živeti pod kupolom, da će samo navraćati; ovo nije bila stvar izbora, već jednostavno sudbina. Biće, dakle, beskućnik, osim ako jednog dana čitava planeta ne postane njegov dom, svaki poznati krater i klisura, svaka biljka, svaki kamen, svaki čovek - baš sve, u zelenom i u svetu beline. Ali to je (setio se oluje viđene sa ivice Prometei Rupesa) bio zadatak za mnogo ljudskih života. Moraće da započne učenje.









Drugi deo: AMBASADOR
     Asteriodi sa eliptičnom putanjom koji prolaze kroz orbitu Marsa nazvani su Amorovi asteroidi. (One koji prolaze kroz Zemljinu orbitu zovu Trojancima.) Godine 2088, Amorov asteroid poznat kao 2034 B presekao je Marsovu putanju nekih osamnaest miliona kilometara iza planete, i ubrzo posle toga se na njega spustila grupa robotskih desantera poreklom sa Lune. 2034 B bio je hrapava lopta promera oko pet kilometara, sa masom od oko petnaest milijardi tona. Kada su rakete sletele na njegovo tlo, asteroid je postao Novi Klark.
     Promena je uskoro postala očigledna. Neki lenderi zaronili su u prašnjavu površinu asterioda i počeli da buše, iskopavaju, sabijaju, prosejavaju, premešraju. Uključila se nuklearna elektrana, i šipke goriva kliznule su u ležišta. Na drugim mestima upalile su se peći, robotski ložači spremili su lopate. Otvorila su se teretna vrata drugih lendera i robotski mehanizmi izmileli su na površinu i usidrili se na neravnim stenama. Kopači tunela rili su u dubinu. Sa asteroida je u svemir letela prašina, vraćala se ili zauvek odlazila. Lenderi su se međusobno spojili cevima i kablovima. Kamen asteroida bio je ugljenični hondrit, sa velikim postotkom vodenog leda u venama i mehurovima. Ubrzo je niz povezanih postrojenja počeo da proizvodi raznovrsne materijale na ugljeničnoj osnovi, kao i neke kompozite. Izdvajana je teška voda, jedan deo na 6000 delova vodenog leda u asteroidu. Od teške vode pravili su deuterijum. Od ugljeničnih kompozita pravljeni su delovi, a drugi, doneseni u potonjim lenderima, bili su spajani sa novima. Tako su nastali novi roboti, načinjeni uglavnom od materijala samog Klarka. Broj mašina je rastao, a kompjuteri u lenderima upravljali su nastankom čitavog industrijskog kompleksa.
     Proces je posle toga postao jednostavan i trajao je godinama. Glavno postrojenje na Novom Klarku pravilo je kabl od ugljeničnih mikrocevi. Mikrocevi su bile načinjene od atoma ugljenika povezanih u lance, tako da su veze koje su ih držale na okupu bile nešto najjače što je čovek bio u stanju da napravi. Niti su bile dugačke samo po nekoliko desetina metara, ali su bile vezane u snopove sa upletenim krajevima, onda su i sami snopovi bili upeleteni, sve dok kabl nije dobio prečnik od devet metara. Fabrike su bile sposobne da proizvode niti i da ih povezuju u snopove takvom brzinom da je svakog sata nastajalo novih četiri stotine metara kabla, deset kilometara dnevno, dan za danom, godinama.
     Dok se ova tanka nit upletenog ugljenika izvijala u svemir, roboti na drugoj faseti asteroida gradili su pokretač mase, uređaj koji će koristiti deuterijum iz vode za odašiljanje razlomljenih stena sa asteroida brzinama od dve stotine kilometara u sekundi. Oko asteroida bile su montirane i punjene gorivom manje mašine i konvencionalne rakete, čekajući trenutak kada će biti uključene da obavljaju posao stabilizatorskih mlaznica. Druge fabrike proizvodile su dugačka vozila na točkovima koja će juriti gore-dole po kablu što je rastao. Usput su mu pridodavali male raketne mlaznice i drugu mašineriju.
     Uključili su pokretač mase. Asteroid je počeo da se pomera na novu orbitu.
     Prolazile su godine. Nova putanja asteroida presekla je Marsovu orbitu tako da se asteroid našao na deset hiljada kilometara od planete, a mlaznice su gurale asteroid u zagrljaj Marsove gravitacije, na orbitu koja je u početku bila izrazito eliptična. Rakete su se palile i gasile, popravljajući orbitu. Kabl je rastao. Prolazile su godine.
     Posle nešto više od decenije pošto su se spustili lenderi, kabl je dostigao dužinu od približno trideset hiljada kilometara. Masa asteroida bila je oko osam milijardi tona, a masa kabla sedam milijardi. Sada su se uključile sve rakete i pokretači mase na Novom Klarku i kablu, neprekidno ili na mahove. Jedan od najmoćnijih kompjutera koji su ikada napravljeni nalazio se u jednom od teretnih dokova i koordinirao je podatke iz senzora i uključivao mlaznice. Kabl, koji je u tom trenutku bio uperen na suprotnu stranu od Marsa, počeo je zanosi prema planeti, pažljivo kao neki osetljiv deo satnog mehanizma. Orbita asteroida postala je uža i pravilnija.
     Prvi put posle prvog sletanja, na Novi Klark spustilo se još raketa, i roboti u njima započeli su gradnju nove svemirske luke. Vrh kabla počeo je da se spušta prema Marsu. Tu su kompjuterski proračuni naglo zadobili gotovo metafizičku složenost, i gravitacioni ples asteroida, planete i kabla postao je još precizniji, prateći muziku koja je bila u neprestanom zaostajanju, tako da je kretanje velikog kabla, koji se pružao u predviđeni položaj, bilo sve sporije i sporije. Da je neko bio u prilici da vidi čitav ovaj spektakl, možda bi mu se učinio kao neka veličanstvena fizička demonstracija Zenovog paradoksa, u kojoj se trkač približava liniji cilja prepolovljavajujući razdaljine... Ali niko nije video celu predstavu, jer nije bilo svedoka sa odgovarajućim čulima. Kabl je srazmerno bio mnogo tanji od vlasi ljudske kose - da je bio sveden na prečnik vlasi, opet bi bio dugačak na stotine kilometara - te je bio vidljiv samo manjim delom svoje dužine. Možda se moglo reći da je kompjuter koji ga je navodio imao najpotpuniju sliku o njemu. Za posmatrače na površini Marsa, u naselju Šefild, na vulkanu Pavonis Mons (Paunova Gora), kabl se prvi put ukazao kao veoma mala raketa, koja se spuštala vukući za sobom tananu nit-vodilju; bilo je to nešto poput blistavog mamca i tankog najlona, nešto što su vukli bogovi iz susedne Vaseljene. Posmatran iz perspektive morskog dna, kabl je bolno sporo sledio svoju nit-vodilju prema masivnom betonskom bunkeru istočno od Šefilda, tako da su ljudi ubrzo prestali da obraćaju pažnju na uspravni crni potez u gornjoj atmosferi.
     No, na kraju ipak dođe dan kada je završetak kabla, uključivši mlaznice da održi položaj protiv naleta vetra, zaronio u otvor na krovu betonskog bunkera i smestio se u ležište. Sada je kabl ispod areosinhrone tačke vukla sila teže Marsa; deo kabla iznad areosinhrone tačke pokušavao je da prati centrifugalno udaljavanje Novog Klarka od planete, a ugljenične niti kabla održavale su napetost, i čitav sklop se okretao jednakom brzinom kao planeta, dižući se iznad Pavonis Monsa u oscilantnom vibriranju koje mu je omogućavalo da izbegne Deimos; sve je to i dalje kontrolisao kompjuter na Novom Klarku, i dugački niz raketa poređanih duž ugljenične šine kabla.
     Mars je ponovo dobio lift. Sa Pavonisa su se jednom stranom kabla dizala vozila, a sa druge strane silazila su ona koja su puštali sa Novog Klarka, obezbeđujući protivtežu, tako da je ostvarena znatna ušteda energije potrebne za obe operacije. Na kosmordom Novog Klarka sletali su svemirski brodovi, a pri odlasku su poletali kao iz praćke. Gravitacioni bunar planete bio je u znatnoj meri pripitomljen, a ljudske veze sa Zemljom i ostatkom Sunčevog sistema postale su znatno jeftinije. Bilo je to slično ponovnom vezivanju pupčane vrpce.









6.
     Bio je na sredokraći potpuno običnog života kada su ga regrutovali i poslali na Mars.
     Poziv je stigao u obliku faksa koji se pojavio iz telefona, u stanu koji je Art Randolf iznajmio samo mesec dana pošto je sporazumno odlučio da se privremeno odvoji od supruge. Faks je bio kratak: Poštovani Arture Randolfe: Vilijem Fort vas poziva na privatni seminar. Avion će poleteti sa aerodroma u San Francisku 22. Februara 2101. godine, u 9 sati ujutru.
     Art je zapanjeno zurio u hartiju. Vilijem Fort bio je osnivač Praksisa, transnacionalke koja je nekoliko godina ranije kupila Artovu kompaniju. Fort je bio veoma star, i pričalo se da ga sada u vrhu transnata posmatraju kao neku vrstu polupenzionisanog emeritusa. Ali još je držao privatne seminare, koji su bili nadaleko čuveni iako je bilo malo opipljivih podataka o njima. Govorilo se da je pozivao ljude iz svih podružnica transnata; da su se okupljali u San Francisku i da su ih odatle odvozili avionom na neko neznano mesto. Niko nije znao šta se tamo događa. Učesnici su posle seminara obično dobijali premeštaj na novo mesto, ili su bili toliko ćutljivi da je to bilo pomalo zastrašujuće. Posredi je, dakle, bila misterija.
     Art je bio iznenađen pozivom, zamišljen, ali u osnovi zadovoljan. Pre kupovine bio je suosnivač i tehnički direktor male kompanije po imenu Dampmajns, koja se bavila iskopavanjem i eksploatacijom starih nasipa, prikupljanjem iskoristivih materijala, odbačenih u neko rastrošnije doba. Činjenica da ih je Praksis kupio bila je iznenađenje, prijatno iznenađenje, jer su zaposleni u Dampmajnsu time od službenika male kuće postali novi članovi jedne od najbogatijih organizacija na svetu - dobivši deonice, pravo glasa o korporativnoj politici, slobodu da koriste sve pogodnosti rada u njoj. Bilo je to kao da su im dodeljene viteške počasti.
     Art je, naravno, bio zadovoljan, kao i njegova žena, iako je istovremeno jadikovala nad svojom sudbinom. Bila je, naime, zaposlena u Micubišijevoj upravi za sintezu, a velike transnacionalke su, po njenim rečima, bile kao odvojeni svetovi. To što su njih dvoje radili za različite kompanije neminovno je značilo njihovo udaljavanje, više nego što su i inače već bili. Nisu više bili potrebni jedno drugom za sticanje prava na tretman dugovečnosti, koji su transnati rutinski obezbeđivali svojim službenicima. Postali su putnici na različitim brodovima, rekla je, koji isplovljavaju iz San Franciska u suprotnim smerovima. Kao brodovi koji se mimoilaze u noći, zapravo.
     Artu je bio mišljenja da bi mogli da ostvare komunikaciju sa broda na brod, da njegova žena nije bila toliko zainteresovana za drugog putnika na svom brodu, potpredsednika Micubišija za oblast istočnog Pacifika. Ali Art je ubrzo bio angažovan u Praksisovom programu arbitracije, što je značilo česta putovanja i arbitriranje u parnicama između malih članica Praksisa koje su se bavile prikupljanjem iskoristivih materijala, a kada je bio u San Francisku, Šeron je retko bila kod kuće. Njihovi brodovi više nisu jedan drugom na vidiku, govorila je, a on je bio suviše razočaran da bi se pobunio, i uskoro se iselio, na njen predlog. Neko bi to možda nazvao navaljivanjem.
     Protrljao je hrapavu, neobrijanu bradu, čitajući faks po četvrti put. Bio je krupan i snažno građen, pomalo sklon gojaznosti, po rečima njegove žene 'mrcina', po mišljenju njegove sekretarice u Dampmajnsu 'medvedast', a sam je više voleo ovo poslednje. Uostalom, zaista je posedovao donekle trapav i neuredan izgled medveda, ali i njegovu iznenađujuću brzinu i snagu. Igrao je beka u ragbijaškom timu vašingtonskog univerziteta i nije bio munja, ali je znao šta hoće, i bilo ga je veoma teško oboriti. Zvali su ga Čovek-Medved. Sklanjaj mu se s puta, ako ti je život mio.
     Studirao je mašinstvo, i posle studija je radio na naftnim poljima u Iranu i Gruziji, na projektima novih tehnika izdvajanja nafte iz krajnje iscrpljenih naslaga škriljaca. Magistrirao je na teheranskom univerzitetu, da bi zatim prešao u Kaliforniju i pridržio se jednom svom prijatelju koji je upravo bio osnovao kompaniju za proizvodnju opreme za dubinsko ronjenje, korišćene na morskim bušotinama. Ta delatnost selila se u sve dublje vode, jer su pristupačnije dubine već bile iskorišćene. Art je i ovom prilikom smislio nekoliko poboljšanja za ronilačku opremu i za opremu za podvodno bušenje, ali je nekoliko godina provedenih pod staklenim zvonom na kontinentalnoj terasi bilo više nego dovoljno, pa je prodao svoj udeo ortaku i pošao dalje. Za kratko vreme osnovao je kompaniju za izgradnju naseobina za oblasti veoma niske temperature, radio za proizvođača solarnih ploča i gradio raketne rampe. Voleo je sve ove poslove, ali je s godinama došao do saznanja da ga ljudski problemi više zanimaju od tehničkih. Sve više je učestvovao u rukovođenju projektima, a odatle je prešao u arbitraciju; dopadalo mu se da uskače u sporove i da ih rešava na sveopšte zadovoljstvo. I to je bila neka vrsta inženjeringa, šireg i životnijeg, ali i težeg. Nekoliko kompanija za koje je prethodno radio postale su deo transnacionalki, i našao se usred višestrukog posredovanja, ne samo između članica, već i u spoljnjim sporovima gde je bila potrebna arbitracija treće strane. Za njega je to bio socijalni inženjering, nešto sasvim opčinjavajuće.
     Zato je, po osnivanju Dampmajnsa, preuzeo posao tehničkog direktora i istakao se na projektu SuperRetdžesa, džinovskih robotskih vozila za izdvajanje korisnih materija iz nasipa; međutim, istovremeno se više nego ikad bavio radnim sporovima i sličnim problemima. Ovaj trend u njegovoj karijeri još se više ubrzao posle pripajanja Praksisu. I kad god se vraćao kući posle uspešnog dana, znao je da je trebalo da bude sudija, ili diplomata. Jeste - u duši je bio diplomata.
     Utoliko je bilo sramnije što je propustio da se izbori za bolji ishod sopstvenog braka. Fordu, ili nekom drugom ko ga je pozvao na seminar, bilo je svakako dobro poznato da mu je brak pred raspadom. Možda su mu čak bili ozvučili stari stan i odslušali nevesele zgode iz poslednjih nekoliko meseci njegovog života sa Šeron, a to nije bilo laskavo ni za jedno od njih. Zgrčio se na tu pomisao, i dalje trljajući čekinjavu vilicu, a onda je otišao u kupatilo i uključio prenosni grejač vode. Lice u ogledalu imalo je blago ošamućen izraz. Neobrijani, razvedeni pedesetogodišnjak, veći deo života na pogrešnim poslovima, kasni početnik u pravom zvanju - bio je, po sopstvenom mišljenju, poslednja osoba koja je trebalo da dobije faks od Vilijama Forta.
     Tada ga je pozvala žena, ili buduća bivša žena, koja takođe nije mogla da poveruje. "Mora da je greška", rekla je kada ju je Art obavestio.
     Zvala ga je zato što je utvrdila da joj nedostaje jedan od objektiva za kameru, pa je pomislila da ga je Art poneo sa sobom kada se iselio. "Videću da li je kod mene", reče Art. Otišao je do ormana da pogleda u svoja dva kofera, još neraspakovana. Znao je da objektiv nije u njima, ali ih je ipak bučno pretražio. Da se pretvarao, Šeron bi odmah primetila. Tražeći, nastavio je da razgovara s njom, osluškujući slabašni odjek sopstvenog glasa u nenameštenim prostorijama. "To samo pokazuje koliko je uvrnut taj Fort. Otićićeš u neku Nedođiju, gde će on nositi kutije od Klineks maramica umesto cipela i govoriće japanski, a ti ćeš prebirati po njegovom đubretu i učiti da levitiraš, i ja te više nikada neću videti. Jesi li ga naš'o?"
     "Ne. Nije ovde." Kada su se razdvojili, podelili su zajedničku imovinu: Šeron je uzela njihov stan, orman sa uređajima, kompjuter, beležnicu, kamere, biljke, krevet i ostatak nameštaja; Art je uzeo teflonski tiganj. Bila je to jedna od njegovih slabijih arbitracija, ali je bar sada bio sužen izbor mesta za traženje objektiva.
     Šeron je umela da pretvori običan uzdah u nedvosmislenu optužbu. "Učiće te da govoriš japanski, i nikada te više nećemo videti. Šta li Vilijem Fort hoće od tebe?"
     "Bračni savet?" reče Art.

     Na Artovo veliko čuđenje, ispostavilo se da je veliki deo glasina o Fortovim seminarima istina. Na aerodromu u San Francisku ukrcao se na veliki i moćan privatni mlaznjak sa još šestoro muškaraca i žena, da bi se odmah posle poletanja prozori mlaznjaka, očigledno dvostruko polarizovani, potpuno zacrneli, a vrata pilotske kabine bila su sve vreme zatvorena. Dvojica Artovih saputnika zabavljali su se igrom orijentacije, i pošto je mlaznjak načinio nekoliko blagih zaokreta levo i desno, složili su se da leti u pravcu između jugozapada i severa. Sedmoro putnika su se predstavili: svi su bili tehnički direktori ili posrednici iz ogromne mreže Praksisovih kompanija. Doleteli su u San Francisko sa svih strana sveta. Neki su izgledali uzbuđeno zbog poziva na susret sa tajanstvenim osnivačem transnacionalke; ostali su bili zamišljeni.
     Let je trajao šest sati, i dvojica 'navigatora' provela su sletanje u nagađanju približnog položaja krajnjeg odredišta; bio je to krug koji je obuhvatao Žino, Havaje, Meksiko Siti i Detroit, mada je mogao biti i veći, kao što je primetio Art, ako su putovali jednim od onih novih orbitalno-svemirskih mlaznjaka; možda su prevalili polovinu Zemljine kugle, ili više. Kada se mlaznjak spustio i zaustavio, poveli su ih kroz minijaturni most do velikog kombija sa zacrnjenim prozorima i pregradom između njih i vozača. Vrata su bila zaključana spolja.
     Vozili su se pola sata, a onda se kombi zaustavio i vozač ih je pustio napolje. Bio je to stariji čovek u šortsu i majici koja je reklamirala Bali.
     Treptali su na suncu. Nisu bili na Baliju. Bili su na malom asfaltnom parkingu okruženom stablima eukaliptusa, na dnu uske priobalne doline. Kilometar i po dalje na zapadu video se okean ili veliko jezero, tačnije njegov mali odsečak. Dolinom je tekao potok i ulivao se u lagunu iza obale. Južna padina doline bila je pokrivena suvom travom, severna kaktusima; grebeni iznad njih bili su od gole, smeđe stene. "Baja?" nagađao je jedan od navigatora. "Ekvador? Australija?"
     "San Luiz Obispo?" reče Art.

     Vozač ih je poveo pešice uskim putem do malog kompleksa od sedam jednospratnih drvenih zgrada, smeštenih među obalskim borovima na dnu doline. Dve zgrade pored potoka bile su stambene, i pošto su ostavili torbe u dodeljenim sobama, vozač ih je odveo do trpezarije u trećoj zgradi, gde im je nekoliko kuhinjskih pomoćnika, takođe staraca, poslužilo jednostavan obrok, salatu i paprikaš. Posle toga su ih otpratili do soba, gde su ih ostavili same.
     Okupili su se u središnjoj prostoriji, oko peći na drva. Napolju je bilo toplo, i peć nije bila naložena.
     "Fort ima sto dvanaest godina", reče navigator po imenu Sem. "Tretmani nisu delovali na njegov mozak."
     "Nikad ne deluju", reče Maks, drugi navigator.
     Neko vreme su razgovarali o Fortu. Svako od njih čuo je ponešto, jer je priča o Vilijemu Fortu bila jedna od značajnijih u istoriji medicine, priča o Pasteru njihovog veka: čoveku koji je pobedio rak, prema preterivanju tabloida. Čoveku koji je pobedio prehladu. Kada je osnovao Praksis, bile su mu dvadeset četiri godine, da bi ubrzo izbacio na tržište nekoliko sasvim novih antibiotika i do dvadeset sedme godine postao multimilijarder. Posle toga se posvetio tome da razvije Praksis u jednu od najvećih svetskih transnacionalki. Osamdeset godina neprestanog metastaziranja, kako je to opisao Sem. Istovremeno je i sam mutirao u neku vrstu ultra-Hauarda Hjuza, ili se bar tako govorilo, postajući sve moćniji, sve dok nije potpuno nestao, poput crne rupe na obzorju događaja sopstvene moći. "Samo se nadam da neće postati još otkačenije", reče Maks.
     Ostali polaznici - Seli, Ejmi, Elizabet i Džordž - bili su veći optimisti. No, svi su bili zbunjeni neobičnim dočekom, ili izostankom dočeka, i pošto do kraja večeri niko nije došao da ih obiđe, povukli su se u sobe, nespokojni.

     Art je dobro spavao, kao i uvek, i u zoru ga je probudilo duboko hukanje sove. Pod prozorom mu je žuborio potok. Bila je to siva zora, vazduh je bio ispunjen maglom koja je vlažila borove. Negde unutar kompleksa čulo se kucanje.
     Obukao se i izišao. Sve je bilo natopljeno vodom. Na uskim, ravnim terasama ispod zgrada stajali su leje salate i nizovi jabukovih stabala, tako potkresanih i vezanih za podupirače da su podsećala na lepezaste žbunove.
     Predmeti su se već zaodevali bojom kada je Art stigao do kraja male farme, iznad lagune. Tu se pod velikim, starim hrastom, kao neki tepih, prostirao travnjak. Art pođe prema hrastu, privučen njegovom lepotom. Onda začu glasove; stazom pored lagune prema njemu išla je grupa ljudi, u crnim, gumenim odelima, noseći daske za surf, ili dugačke, sklopljene zmajeve. Dok su prolazili, prepoznao je kuhinjske pomoćnike od prethodne večeri i vozača. Vozač mu mahnu i prođe stazom. Art siđe do lagune. U slanom vazduhu mumlali su talasi, a ptice su plivale među algama.
     Posle nekog vremena Art pođe nazad uz stazu, i u trpezariji kompleksa zateče starce kako peku palačinke. Kada su Art i ostali gosti završili doručak, njihov jučerašnji vozač povede ih na sprat, u prostranu sobu za sastanke. Posedali su na kaučeve poređane u obliku kvadrata. Veliki prozori na sva četiri zida propuštali su obilje sive jutarnje svetlosti. Vozač sede na stolicu između dva kauča. "Ja sam Vilijem Fort", reče. "Drago mi je što ste svi ovde."

     Bio je to, kad ga čovek bolje pogleda, neobičan starac; lice kao da mu je izboralo stotinu godina nemira, ali je njegov izraz trenutno bio vedar i uzdržan. Šimpanza, pomisli Art, stari laboratorijski šimpanza, sada proučavalac zena. Ili jednostavno duboko ostareli surfer ili jedriličar, kože uštavljene životom na otvorenom, ćelac, okruglog lica, zatupastog nosa. Sada ih je redom odmeravao. Semu i Maksu, koji su ga prenebregavali kao šofera i kuvara, kao da je bilo nelagodno, ali se činilo da on to ne primećuje. "Jedan od pokazatelja", reče, "kojim se meri koliko je svet ispunjen ljudima i njihovim aktivnostima, jeste stepen iskorišćenja neto proizvoda kopnene fotosinteze."
     Sem i Maks klimnuše glavama kao da je to sasvim normalan način da se započne sastanak.
     "Mogu li da hvatam beleške?" upita Art.
     "Samo izvolite", reče Fort. Pokaza prema niskom stolu u sredini kvadrata od kauča, prekrivenom hartijom i beležnicama. "Kasnije ćemo se malo igrati, pa sam pripremio beležnice i blokove; uzmite šta želite."
     Većina ih je donela sopstvene beležnice, i nastade trenutak tišine dok su ih vadili i uključivali. Fort je za to vreme ustao i počeo da šeta u krug oko kauča, obilazeći krug na svakih nekoliko rečenica.
     "Sada koristimo otprilike osamdeset odsto primarnog neto proizvoda kopnene fotosinteze", reče. "Verovatno je nemoguće postići svih sto odsto, a dugoročno procenjeni potencijali iznose trideset odsto, tako da smo, kažu, poprilično prenakrcani. Trošili smo prirodni kapital kao da je reč o tekućem prihodu, i približavamo se potpunom iscrpljenju nekih vitalnih sirovina, kao što su nafta, drvo, humus, metali, pitka voda, ribe i životinje. Ovo predstavlja prepreku za nastavak ekonomskog rasta."
     Prepreka? zabeleži Art. Nastavak?
     "Ali moramo dalje", reče Fort, uz oštar pogled prema Artu, koji diskretno zakloni beležnicu ramenom. "Nastavak rasta jeste temeljno načelo ekonomije. Samim tim i jedno od osnovnih načela Vaseljene. Jer sve je ekonomija. Fizika je kosmička ekonomija, biologija je ćelijska ekonomija, društvene nauke su društvena ekonomija, psihologija je ekonomija uma, i tako dalje."
     Njegovi slušaoci su neveselo klimali glavama.
     "Prema tome, sve raste. Ali to ne može da se odvija u suprotnosti sa zakonom očuvanja materije i energije. Bez obzira na to koliko je delotvoran sam proces, dobitak ne može da bude veći od uloga."
     Art zapisa u beležnicu: Dobitak veći od uloga - sve je ekonomija - prirodni kapital - prenaseljenost.
     "U odgovor na ovu situaciju, jedna grupa je ovde u Praksisu radila na nečemu što se zove ekonomija punog sveta."
     "A ne ekonomija prepunog sveta?" upita Art.
     Fort kao da ga nije čuo. "Kao što kaže Deli, kapital koji je čovek stvorio i prirodni kapital nisu međusobno zamenjivi. To je očigledno, ali pošto većina ekonomista i dalje tvrdi da jesu zamenjivi, potrebno je insistirati na tome. Jednostavno rečeno, ne može se broj šuma zameniti povećanjem broja strugara. Kada gradiš kuću, možeš da menjaš broj testera i stolara, što znači da su zamenjivi, ali ne možeš da je sagradiš sa prepolovljenom količinom drvene građe, bez obzira na to koliko imaš testera ili stolara. Ako pokušaš, dobićeš kuću od vazduha. Takav je i svet u kome danas živimo."
     Art zavrte glavom i pogleda na ekran beležnice, koji je ponovo ispisao. Prirodna bogatstva i kapital babe i žabe - motorne testere/stolari - kuća od vazduha.
     "Izvinite", javi se Sem. "Pomenuli ste prirodni kapital?"
     Fort se trgnu, okrenu i pogleda Sema. "Da?"
     "Mislio sam da je kapital po definiciji čovekov proizvod. Proizvedena sredstva za proizvodnju, glasi definicija kojoj su nas učili."
     "Da. Ali u kapitalističkom svetu reč kapital dobila je više značenja. Na primer, ljudi govore o ljudskom kapitalu, koji se sakuplja u radu kroz obrazovanje i radno iskustvo. Ljudski kapital razlikuje se od klasičnog po tome što se ne može naslediti, već samo unajmiti, a ne kupiti ili prodati."
     "Ako se izuzme robovlasništvo", reče Art.
     Fortu se namršti čelo. "Ovaj koncept prirodnog kapitala zapravo više podseća na tradicionalnu definiciju nego ljudski kapital. Moguće ga je posedovati i zaveštati, podeliti na obnovljivi i neobnovljivi, tržišni i netržišni."
     "Ali ako je sve kapital ove ili one vrste", reče Ejmi, "jasno je zašto ljudi misle da se jedna vrsta može zameniti drugom. Ako unapredite kapital koji je čovek stvorio tako da troši manje prirodnog kapitala, zar to nije zamena?"
     Fort odmahnu glavom. "To je delotvornost. Kapital je količina uloženog, a delotvornost je odnos uloženog i dobijenog. Bez obzira na to koliko je kapital delotvoran, ne može da napravi nešto ni iz čega."
     "Novi izvori energije..." napomenu Maks.
     "Ipak je nemoguće napraviti humus od elektriciteta. Fuzija i samogradeće mašine dale su nam ogromnu moć, ali su nam potrebne osnovne sirovine da bismo je primenili. Tu nailazimo na problem koji se ne može rešiti nikavom zamenom."
     Fort je zurio u sve njih, i dalje zračeći onim spokojem primata koji je Art zapazio na početku. Art pogleda ekran svoje beležnice. Prirodni kapital - ljudski kapital - klasični kapital - energija protiv materije - električni humus - bez zamena, molim... Namršti se i pređe na novu stranu.
     Fort reče: "Na žalost, većina ekonomista još radi u okviru modela ekonomije praznog sveta."
     "Reklo bi se da je ekonomija punog sveta logičan izbor", reče Seli. "Stvar zdravog razuma. Zar je moguće da je ekonomisti prenebregavaju?"
     Fort slegnu ramenima i načini još jedan krug po sobi. Arta je počinjao da boli vrat.
     "Ljudi posmatraju svet kroz paradigme. Promena ekonomije praznog sveta u ekonomiju punog sveta jeste promena osnovne paradigme. Maks Plank je jednom rekao da nova paradigma pobeđuje ne onda kada ubedi svoje protivnike nego tek kada oni umru."
     "A oni još ne umiru", reče Art.
     Fort klimnu glavom. "Održavaju ih tretmani. A mnogi od njih imaju stalno zaposlenje."
     Seli je izgledala zgađeno. "Onda će morati da nauče da misle drugačije, zar ne?"
     Fort se upiljio u nju. "Hajde da pokušamo odmah. Bar u teoriji. Hoću da smislite strategije ekonomije punog sveta. To je igra koju i sam igram. Ako uključite beležnice u sto, moći ću da vam dam početne podatke."
     Svi se nagnuše napred i uključiše se u sto.

     Prva igra koju je Fort želeo da igra bavila se procenjivanjem najvećeg održivog broja žitelja planete. "Zar to ne zavisi od pretpostavki o načinu života?" upita Sem.
     "Načinićemo čitav niz pretpostavki."
     Nije se šalio. Išli su od pretpostavki da se svaki ar obradive površine Zemlje koristi uz krajnju delotvornost, do onih o povratku na lov i sakupljanje; od neograničene svetske potrošnje do supstitutivne štednje. Njihove beležnice postavile bi početne uslove i oni bi počeli da kucaju, sa izrazom dosade, ili nervoze, ili nestrpljenja, ili zanosa, koristeći formule koje im je dao sto ili primenjujući svoje.
     Igra se protegla do ručka, a zatim i na celo poslepodne. Art je uživao u igrama, i on i Ejmi su ih uvek završavali mnogo pre ostalih. Njihovi proračuni najvećeg održivog broja stanovnika bili su u rasponu od stotinu miliona (model 'besmrtnog tigra', kako ga je nazvao Fort) do trideset milijardi (model 'mravlje farme').
     "Veliki raspon", primeti Sem.
     Fort klimnu glavom, strpljivo ih posmatrajući.
     "Ali ako se gledaju samo modeli sa najrealnijim uslovima", reče Art, "obično se svodi na tri do osam milijardi."
     "A trenutni broj stanovnika je oko dvanaest milijardi", reče Fort. "Što znači da jesmo prenakrcani. I šta preduzimamo u vezi s tim? Na kraju krajeva, moramo da vodimo kompanije. Posao neće stati zato što ima previše ljudi. Ekonomija punog sveta nije kraj ekonomije, već kraj poslovanja kakvo poznajemo. Hoću da Praksis bude prvi u tome. Eto. Plima se povlači, i ja odoh napolje. Možete mi se pridružiti. Sutra ćemo igrati igru po imenu 'Puno, i preliva se'."
     S tim rečima iziđe iz prostorije i ostavi ih same. Vratili su se u svoje sobe, da bi odmah zatim zaputili u trpezariju, pošto se bližilo vreme za večeru. Fort nije bio tamo, ali su zatekli nekoliko njegovih sredovečnih pratilaca od prethodne večeri, a s njima u društvu bila je grupa mladića i devojaka, vitkih, vedrih lica, zdravog izgleda. Izgledali su kao planinarsko društvo ili plivački klub, i više od polovine njih bile su žene. Semove i Maksove obrve su se dizale i spuštale u jednostavnoj Morzeovoj šifri "Aha! Aha!" Mladići i devojke nisu se obazirali na to i mirno su im poslužili večeru, a onda su se vratili u kuhinju. Art je žurno jeo, pitajući se jesu li Sem i Maks u pravu sa svojim pretpostavkama. Onda je odneo svoj tanjir u kuhinju i počeo da pomaže kod mašine za sudove, pa se usput obratio jednoj od devojaka: "Šta vas dovodi ovde?"
     "Neka vrsta stipendijskog programa", reče ona. Zvala se Džojs. "Svi smo pripravnici, službenici Praksisa od prošle godine, i izabrani smo da dođemo ovamo na predavanja."
     "Da se niste nekim slučajem danas bavili ekonomijom punog sveta?"
     "Ne, odbojkom."
     Art se vratio u trpezariju, žaleći što nije izabran za njihov program. Pitao se da li u kompleksu postoje tople kupke, negde tamo dole, sa pogledom na okean. Činilo mu se sasvim moguće; okean je bio hladan, i ako je sve ekonomija, bila bi to neka vrsta ulaganja. U održavanje ljudske infrastrukture, recimo.
     U salonu, njegovi saputnici analizirali su dan koji su ostavili iza sebe. "Mrzim ovakve stvari", reče Sem.
     "To nam je što nam je", reče sumorno Maks. "Uhvati se u kolo, ili letiš sa posla."
     Ostali nisu bili toliko pesimistični. "Možda je samo usamljen", reče Ejmi.
     Sem i Maks zakolutaše očima i pogledaše prema kuhinji.
     "Možda je oduvek želeo da bude učitelj", reče Seli.
     "Možda želi da održi rast Praksisa od deset posto godišnje", reče Džordž, "pa bio svet pun ili ne."
     Sem i Maks na ovo klimnuše glavom, a Elizabet se pobuni. "Možda želi da spasi svet!" reče.
     "Kako da ne", reče Sem, a Maks i Džordž se zacerekaše.
     "Možda je ozvučio ovu sobu", reče Art i preseče razgovor kao na giljotini.

     Dani koji su usledili bili su slični prvom. Sedeli su u sali za sastanke, a Fort je kružio oko njih i govorio, celo prepodne, ponekad povezano, ponekad ne. Jednog jutra je tri sata govorio o feudalizmu - kako je to bio najčistiji politički izraz dinamike dominacije sisara, kako nikad nije sasvim iščezao, kako je transnacionalni kapitalizam feudalizam u velikom, kako je svetska aristokratija morala da pronađe način da podvede rast kapitala pod državnu monolitnost feudalnog modela. Drugog jutra je govorio o kalorijskoj teoriji vrednosti, zvanoj eko-ekonomija, koju su izgleda razvili prvi doseljenici na Marsu; Sem i Maks su na tu novost kolutali očima, a Fort je mleo o jednačinama Tanejeva i Tokareve, žvrljajući neke neraspoznatljive znake na tabli u uglu.
     Ali ova kolotečina nije potrajala, jer je nekoliko dana posle njihovog dolaska počeo da duva južni vetar, pa je Fort otkazao sastanke i provodio cele dane surfujući ili jedreći iznad talasa na zmaju, koji je bio lak telesni oklop širokih krila, fleksibilna jedrilica koja je pretvarala pokrete mišića letača u odgovarajuća poluukočena ustrojstva potrebna za uspešan let. Oko njega su leteli brojni mladi stipendisti, dižući se kao Ikari i ponirući i lebdeći velikom brzinom na vazdušnim jastucima iznad talasa, surfujući u vazduhu kao pelikani koji su izmislili taj sport.
     Art je takođe bio napolju i zabavljao se na dasci, uživajući u vodi, koja je bila hladna, ali ne toliko da se ne bi moglo bez gumenog odela. Držao se na mestu gde je surfovala Džojs i ćaskao s njom za vreme predaha, pa je tako saznao da su ostali kuhinjski pomoćnici Fortovi stari prijatelji, veterani iz prvih godina Praksisovog uspona ka vrhu. Mladi školarci pominjali su ih kao Osamnaestoro besmrtnih. Od njih Osamnaestoro, neki su stanovali u kampu, dok su drugi svraćali u neku vrstu neprekidnog okupljanja, da bi razmatrali probleme, vodili seminare i predavanja, i igrali se na talasima. Oni koji nisu marili za vodu radili su u baštama.
     Dok je pešačio prema kompleksu, Art je pažljivo zagledao baštovane. Radili su na način koji je podsećao na usporen film, neprestano razgovarajući među sobom. Trenutno je glavni posao bio berba izmuštranih grmova jabuka.
     Jugo je onda zamro, i Fort je ponovo okupio Artovu grupu. Jednog dana tema je bila 'Mogućnosti poslovanja u punom svetu', i Art je počeo da uviđa zašto su on i njegovih šestoro drugara pozvani da učestvuju: Ejmi i Džordž radili su na kontraceptivnim sredstvima, Sem i Maks na industrijskom dizajnu, Seli i Elizabet na poljoprivrednoj tehnologiji, a on sam bavio se rekuperacijom sirovina. Svi su već radili na poslovima punog sveta, i u popodnevnim igrama dosta su uspešno smišljali nove.
     Drugi put, Fort je predložio igru u kojoj su rešili problem punog sveta tako što su ga ponovo pretvorili u prazan svet. Trebalo je da oslobode vektor kuge koji će ubiti sve one koji nisu prošli kroz gerontološki tretman. Koji bi bili prednosti i nedostaci takvog čina?
     Grupa je zurila u svoje beležnice, zbunjena. Elizabet izjavi da nema nameru da igra igru koja se zasniva na tako čudovišnoj zamisli.
     "Zamisao jeste čudovišna", složi se Fort. "Ali nije nemoguća. Ponekad čujem priče, znate. Razgovore u određenim krugovima. Među rukovodstvima velikih transnacionalki, na primer. Rasprave. Svađe. Tu se čuju svakojake zamisli, sasvim ozbiljno izrečene, od kojih su neke nalik na ovu. Niko ih ne podržava i razgovor prelazi na drugu temu. Ali niko ne kaže da su tehnički neizvodljive, a čini se da ima onih koji misle da bi tako bili rešeni neki inače nerešivi problemi."
     Grupa je sumorno razmišljala o ovome. Art nabaci da bi došlo do manjka poljoprivrednih radnika.
     Fort je posmatrao okean. "To je osnovni problem kod svakog kolapsa", reče zamišljeno. "Kada ga pokreneš, niko ne može pouzdano da kaže kada će se zaustaviti. Idemo dalje."
     Nastavili su, dosta primireni. Igrali su Redukciju Populacije, i s obzirom na alternativu o kojoj su upravo čuli, uložili su dosta žara. Svako od njih dobio je priliku da bude, po Fortovim rečima, Vladar sveta, i da izloži svoj plan.
     Kada je došao red na Arta, on reče: "Ja bih svakom čoveku dao pravo da ima tri četvrtine deteta."
     Svi se nasmejaše, uključujući i Forta. Ali Art je bio ozbiljan. Objasnio je da bi tako svaki par roditelja imao pravo na jedno i po dete; pošto bi rodili prvo, mogli bi da prodaju pravo na polovinu drugog deteta ili da otkupe pravo da rode drugo dete od nekog drugog para. Cene polovine deteta menjale bi se prema klasičnom tržišnom odnosu ponude i potražnje. Društvene posledice bile bi pozitivne; ljudi koji žele još jedno dete morali bi nečega da se odreknu da bi ga stekli, a drugi bi dobili izvor prihoda za izdržavanje deteta koje imaju. Kada broj stanovnika dovoljno opadne, Vladar sveta mogao bi da razmisli da svakome da pravo na jedno dete, što bi bilo blizu demografskoj ravnoteži; ali s obzirom na postojanje tretmana dugovečnosti, ograničenje na tri četvrtine deteta moglo bi da važi dosta dugo.
     Završivši sa izlaganjem svog predloga, Art podiže pogled sa beležnice. Svi su ga posmatrali.
     "Tri četvrtine deteta", ponovi Fort, kezeći se, i svi se ponovo nasmejaše. "Ovo mi se dopada." Smeh prestade. "Time bi ljudski život konačno zadobio novčanu vrednost, i to na otvorenom tržištu. Dosad se na tome prilično kilavo radilo. Celovekovni prihodi i izdaci i tome slično." On uzdahnu, pa zavrte glavom. "U stvari, ekonomisti najveći broj svojih proračuna vrše u ostavi. Vrednost, zapravo, nije ekonomska računica. Ne, ovo mi se stvarno dopada. Hajde da probamo da izračunamo vrednost polovine deteta. Siguran sam da bi tu bilo špekulacija, posrednika, čitav tržišni aparat."
     I tako su ostatak popodneva igrali tri četvrtine deteta, sve do robnog tržišta i zapleta sapunskih opera. Kada su završili, Fort ih je pozvao na roštilj na obali.

     Vratili su se u sobe, obukli vetrovke i sišli niz stazu kroz dolinu u bleštanje sunca. Na obali, ispod jedne dine, gorela je velika vatra, koju je održavalo nekoliko mladih stipendista. Kada su prišli i posedali na ćebad oko vatre, desetak Besmrtnih spustiše se iz vazduha, trčeći preko peska i polako obarajući krila, zatim počeše da se izvlače iz letačkih okvira, sklanjajući mokru kosu sa lica i razgovarajući među sobom o vetru. Pomogli su jedno drugom da skinu dugačka krila i ostali u kupaćim kostimima, naježeni, drhteći: stogodišnji letači sa žilavim rukama ispruženim prema vatri, žene podjednako žilave kao muškarci, lica podjednako izboranih od dugogodišnjeg žmirenja na suncu i smeha pored vatri. Art je posmatrao kako se Fort šali sa svojim starim drugovima, prirodnost sa kojom su sušili jedni druge peškirima. Tajni život bogatih i slavnih! Jeli su kobasice i pili pivo. Letači su otišli iza dine i vratili se odeveni u trenerke da se još malo ogreju kraj vatre, češljajući mokru kosu. Sumrak je bio oblačan i večernji povetarac sa mora bio je slan i hladan. Velika masa narandžastog dima igrala je na vetru i bacala svetlost i senku na Fortovo majmunoliko lice. Kao što je Sem jednom rekao, nije izgledao ni dan stariji od osamdeset godina.
     Seo je među svojih sedmoro gostiju, koji se se držali zajedno, zagledao se u vatru i ponovo počeo da govori. Ljudi na drugoj strani vatre nastavili su razgovor, ali se Fortovih sedmoro gostiju nagnuše bliže da ga čuju kroz vetar, talase i pucketanje drveta, pomalo izgubljeni bez beležnica.
     "Ljude ne možete da naterate da nešto urade", reče Fort. "Treba da promenimo sebe. Ljudi će tako videti i moći će da biraju. U ekologiji postoji takozvano načelo osnivača. Mala grupa naseljenika osniva ostrvsku koloniju, tako da poseduje samo deo gena matične grupe. To je prvi korak u stvaranju vrste. Mislim da su nam danas potrebne nove vrste, u ekonomskom smislu reči. I sam Praksis je ostrvo. Način na koji ga organizujemo jeste neka vrsta inženjeringa na genima koje smo uneli u njega. Nemamo nikakvu obavezu da poštujemo pravila koja trenutno važe. Slobodni smo da stvorimo novu vrstu. Ne feudalnu. Kod nas postoji kolektivno vlasništvo i odlučivanje, politika konstruktivnog delovanja. Radimo na stvaranju korporativnog društva nalik na civilno društvo kakvo su osnovali u Bolonji. To je neka vrsta komunističkog ostrva, svetionika usred kapitalizma koji ga okružuje, mesta gde se trude da stvore bolji život za čoveka. Mislite li da je moguća takva demokratija? Jedno popodne ćemo se poigrati i sa tim."
     "Šta god vi kažete", reče Sem i zaradi oštar pogled od Forta.

     Sledeće jutro bilo je sunčano i toplo, i Fort je odlučio da je vreme suviše lepo da se sedi u kući. Zato su se vratili na obalu i posedali ispod velike nadstrešnice blizu ognjišta, među hladnjacima i visećim ležajevima razapetim između nosača nadstrešnice. Okean je bio tamnoplave boje, svetlucav, talasi mali, ali zapenjeni, i nosili su mnogo surfera u nepromočivim kostimima. Fort je sedeo na jednom od ležaja i govorio im o sebičnosti i altruizmu, uzimajući primere iz ekonomije, sociobiologije i bioetike. Zaključio je da, strogo govoreći, ne postoji altruizam. Da je to samo sebičnost na duži rok, priznavanje stvarne cene ponašanja i njeno plaćanje da bi se izbeglo naknadno dugoročno otplaćivanje dugova. Veoma zdrava ekonomska praksa, u stvari, ako se pravilno vodi i primenjuje. Potom je to pokušao da dokaže u igrama sebičnosti-altruizma, koje su se zvale Zatvorenikova nedoumica i Tragedija običnih.
     Sutradan su se ponovo okupili u logoru surfera, i posle razuđene priče o dobrovljnoj jednostavnosti, igrali su igru koju je Fort zvao Marko Aurelije. Artu se dopala ova igra i igrao ju je dobro. Međutim, njegove beleške postajale su svaki dan sve kraće; tog dana je zapisao samo: Potrošnja - apetit - veštački nastale potrebe - prirodne potrebe - stvarni troškovi - slamarice! Posledice po životnu sredinu = stanovništvo x apetit x delotvornost - u trpskim krajevima frižideri nisu luksuz - društveni frižideri - hladnjače - Ser Tomas Mor.
     Te večeri, polaznici seminara večerali su sami i njihov razgovor tokom obroka bio je umoran. "Pretpostavljam da je ovo mesto neka vrsta dobrovoljne jednostavnosti", primeri Art.
     "Da li to obuhvata i mlade stipendiste?" upita Maks.
     "Ne vidim da se Besmrtni mnogo mešaju s njima."
     "Možda vole samo da gledaju", reče Sem. "Kad si tako star..."
     "Pitam se koliko namerava da nas drži ovde", reče Maks. "Tu smo tek nedelju dana, i već je dosadno."
     "A meni nekako prija", reče Elizabet. "Opušta me."
     Art otkri da misli kao i ona. Ustajao je rano; jedan od stipendista obeležavao je svako jutro udarajući u drvenu tablu velikim drvenim maljem, u opadajućem intervalu koji je Arta svaki put budio iz sna: tok...... tok..... tok.... tok... tok.. tok, tok tok tk-tk-tk-t-t-t-ttttttt. Ustao bi i izišao u sivo, vlažno jutro, puno dozivanja ptica. Šum talasa uvek je bio tu, kao da mu na ušima drže nevidljive školjke. Kad god je šetao stazom kroz farmu, nailazio je na nekog od Osamnaestoro besmrtnih, kako ćaskaju riljajući ili potkresujući, ili sede pod velikim hrastom, posmatrajući okean. Među njima je često bio i Fort. Art je pešačio ceo sat do doručka, znajući da će provesti dan u vrućini sobe ili u vrućini obale, razgovarajući i igrajući igre. Je li to bilo jednostavno? Nije znao. Ali je zato bio siguran da ga opušta; nikada ranije nije tako provodio vreme.
     Naravno, tu se krilo mnogo više nego što se na prvi pogled činilo. Bila je to, kako su ih Sem i Maks neprestano podsećali, neka vrsta testa. Bili su na proceni. Starac ih je posmatrao, a možda i Osamnaestoro besmrtnih, kao i mladi stipendisti, 'pripravnici', koji su Artu počinjali da izgledaju kao istinske veličine, mladi stručnjaci koji su vodili veliki broj svakodnevnih poslova u kompleksu, a možda i u celom Praksisu, sve do najviših nivoa - u dogovoru sa Besmrtnima, ili bez njih. Slušajući Fortovo naklapanje, shvatao je otkud čoveku želja da ga zaobiđe kada su u pitanju praktične stvari. A razgovori oko mašine za pranje sudova ponekad su se vodili tonom dece koja razmatraju šta da rade sa nesposobnim roditeljima...
     Sve u svemu, test: jedne noći, Art je otišao u kuhinju da uzme čašu mleka pre spavanja i prošao je pored male sobe pored trpezarije, gde je nekoliko ljudi, mladih i starih, posmatralo video snimak njihove jutarnje seanse sa Fortom. Art se vratio u sobu, duboko zamišljen.

     Sledećeg jutra, u sobi za sastanke, Fort je kružio oko kauča na svoj uobičajeni način. "Nove mogućnosti porasta više ne leže u samom porastu."
     Sem i Maks se kratko pogledaše.
     "To je suština svog ovog mozganja o ekonomiji punog sveta. Stoga moramo da uočimo nova tržišta među starim tržištima i da ih zauzmemo. Setite se da se prirodni kapital može podeliti na netržišni i tržišni. Netržišni prirodni kapital je supstrat iz koga potiče sav tržišni kapital. S obzirom na njegovu retkost i mogućnosti koje rađa, logično je, prema klasičnoj teroji ponude i potražnje, odrediti mu beskonačnu cenu. U suštini, to je ulaganje u infrastrukturu, ali na najosnovnijem biofizičkom nivou. U infrainfrastrukturu, moglo bi se reći, ili bioinfrastrukturu. A to je ono što hoću da Praksis počne da radi. Prikupljamo i obnavljamo svu infrastrukturu koja je bila iscrpljena likvidacijom. Ulaganje je dugoročno, ali će prihodi biti fantastični."
     "Zar nije najveći deo infrastrukture javno dobro?" upita Art.
     "Jeste. Znači, tesna saradnja sa zainteresovanim vladama. Praksisov bruto godišnji proizvod veći je nego u većini zemalja. Potrebno je, dakle, da pronađemo zemlje sa malim BGP-om i lošim NIB-om."
     "NIB-om?" reče Art.
     "Nacionalni indeks budućnosti. To je analiza izračunavanja BGP-a, koja obuhvata dugove, političku stabilnost, stepen zdravlja sredine i slično. Korisna unakrsna provera BGP-a, koja pomaže u izdvajanju zemalja kojima bi dobro došla naša pomoć. Treba da ih identifikujemo, obratimo im se i ponudimo im ogromna kapitalna ulaganja, kao i političke savete, obezbeđenje, šta god žele. U zamenu dobijamo upravu nad njihovom bioinfrastrukturom. Svi vi ćete se baviti diplomatskim poslovima kao Praksisovi predstavnici, kao i specifičnim poslovima u vezi sa ulaganjima u bioinfrastrukturu. Podrobnija uputstva daću svakom ponaosob. Danas ćemo ručati ranije, a posle ću se sastati sa svakim od vas."
     Diplomatski posao! zapisa Art u beležnici.

     Proveo je popodne šetajući kroz vrtove, razgledajući kolone žbunova jabuka. Očito je bio među poslednjima na Fortovom spisku. Slegnuo je ramenima na tu misao. Dan je bio oblačan, i cveće u vrtovima bilo je vlažno i treperavo. Biće teško vratiti se u studio ispod autoputa u San Hozeu. Pitao se šta je sa Šeron, da li je bar jednom pomislila na njega. Sigurno je na jedrenju sa svojim potpredsednikom.
     Bližio se sumrak, i već je hteo da se vrati u sobu da bi se pripremio za večeru, kada se na glavnoj stazi pojavio Fort. "A, tu ste", reče. "Hajdemo dole do hrasta."
     Seli su pored debelog, starog stabla. Sunce se probijalo kroz niske oblake, i sve je preuzimalo boju ruža. "Živite na divnom mestu", reče Art.
     Fort kao da ga nije čuo. Posmatrao je oblake, osvetljene odozdo, kako se kovitlaju nebom.
     Posle nekoliko minuta tišine, Fort reče: "Od vas očekujemo da kupite Mars."
     "Da kupim Mars", ponovi Art.
     "Tako je. U smislu o kome sam govorio jutros. Ova nacionalna-transnacionalna ortaštva jesu stvar koja dolazi, tu nema sumnje. Stari odnosi sa zemljama-paravanima bili su sugestivni, ali ih je potrebno dalje razviti, tako da steknemo veću kontrolu nad uloženim sredstvima. To smo već uradili u Šri Lanki, sa toliko uspeha da sada svi drugi veliki transnati slede naš primer, aktivno regrutujući zemlje u teškoćama."
     "Ali Mars nije država."
     "Nije. Ali je u teškoj situaciji. Kada je pao prvi lift, uništena je i tamošnja eknomija. Sada je postavljen novi lift, i sve je spremno da se dogode neke stvari. Hoću da Praksis bude ispred svih. Naravno, svi veliki ulagači još su tamo i bore se za startni položaj, što će se sada, sa novim liftom, samo pojačati."
     "Ko upravlja liftom?"
     "Konzorcijum na čijem čelu je Subaraši."
     "Zar to nije problem?"
     "Pa, daje im određenu moć. Ali oni ne razumeju Mars. Vide ga kao još jedan izvor metala. Ne vide mogućnosti."
     "Mogućnosti za..."
     "Za razvoj! Mars nije samo prazan svet, Randolfe - u ekonomskom smislu, to je gotovo nepostojeći svet. Njegova bioinfrastruktura tek treba da bude izgrađena, razumeš? Hoću da kažem, moguće je samo izvaditi metale i poći dalje, kao što, reklo bi se, Subaraši i ostali imaju na umu. Što je glupo, jer kao baza za operacije, to jest kao planeta, Mars mnogo više vredi nego njegovi metali. Svi njegovi metali vrede oko dvadeset biliona dolara, ali vrednost teraformiranog Marsa dostiže čak dve stotine biliona dolara. To je otprilike trećina svetskog bruto proizvoda, ali je i taj iznos daleko od stvarne vrednosti Marsa, ako se ja pitam. Ne, Mars je ulaganje u bioinfrastrukturu koje sam pominjao. Upravo ono za čim Praksis traga."
     "Ali kupovina..." reče Art. "Mislim, o čemu zapravo govorimo?"
     "Ne o čemu. O kome."
     "O kome?"
     "O podzemlju."
     "Podzemlju!"
     Fort ga pusti da razmisli o tome. Televizija, tabloidi i mreže bili su puni priča o preživelima iz 2061, nastanjenim u podzemnim skrovištima na divljoj južnoj polulopti, koje vode Džon Bun i Hiroko Ai, sa tunelima ispod cele planete, u dodiru sa vanzemaljcima i dušama velikana i aktuelnim svetskim vođama... Art je zurio u Forta, jednog od bona fide aktualnih svetskih vođa, prestravljen pomišlju da bi ove pelusidarne fantazije mogle biti delimično istinite. "Zar ono zaista postoji?"
     Fort klimnu glavom. "Da. Nisam u baš direktnoj vezi sa njima i ne znam kolike su njegove razmere. Ali siguran sam da su neki od Prvih stotinu još među živima. Sećate se teorija Tanejeva i Tokareve o kojim sam vam govorio kad ste stigli? E, to dvoje, i Usrula Kol, i čitav biomedicinski tim, živeli su u Aheronu, severno od Olimpus Monsa. Baza je bila uništena u ratu. Međutim, na zgarištu nije bilo tela. Pre šest godina, poslao sam Praksisovu ekipu da ponovo izgradi bazu. Kada je bila dovršena, nazvali smo je Aheronski Institut i ostavili je praznu. Tamo je sve priključeno i spremno za korišćenje, ali se ništa ne dešava, osim skromne godišnje konferencije o njihovoj eko-ekonomiji. A prošle godine, po završetku konferencije, jedan od čistača je pronašao nekoliko listova hartije na izlazu faksa. Komentare na jedan od predstavljenih radova. Bez potpisa, bez izvora. Ali se u tom materijalu prepoznaje rad Tanejeva ili Tokareve, siguran sam, ili nekoga ko veoma dobro poznaje njihov rad. I mislim da je reč o malom gestu dobre volje."
     Veoma malom gestu dobre volje, pomisli Art. Ali Fort kao da mu je pročitao misli: "Upravo mi je stigao konkretniji pozdrav. Ne znam od koga. Veoma su oprezni. Ali nema sumnje da su tamo."
     Art proguta knedlu. Ako je to istina, reč je o senzacionalnoj vesti. "I vi sad hoćete da ja..."
     "Hoću da odete na Mars. Tamo imamo projekt koji će nam biti paravan, spasavanje materijala sa dela palog kabla lifta. Ali dok budete radili na tome, ja ću srediti da se sastanete sa osobom koja mi je poslala poruku. Nije potrebno da bilo šta započinjete. Oni će povući prvi potez i stupiti u vezu sa vama. Ali pazite. U početku im nemojte davati do znanja šta, zapravo, nameravate da uradite. Treba prvo da ih obradite. Saznajte ko su, kolikih su razmera njihove aktivnosti, i šta žele. I na koji način možemo da se sporazumemo."
     "Znači, biću neka vrsta..."
     "Diplomate."
     "Neka vrsta uhode, hteo sam da kažem."
     Fort slegnu ramenima. "Zavisi sa kim ste. Ovaj projekt mora da ostane tajna. Često sam u dodiru sa vođama drugih transnata, a to su plašljivi ljudi. Potencijalne pretnje važećem poretku često su meta brutalnih napada. A neki od njih već misle da Praksis predstavlja pretnju. Zato za sada Praksis mora da čuva tajno oružje, a ova misija na Marsu treba da bude jedan njegov deo. Stoga, ako uđete u igru, postajete deo tajnog Praksisa. Mislite da to možete?"
     "Ne znam."
     Fort se nasmeja. "Upravo sam vas zbog toga izabrao za ovaj zadatak, Randolfe. Izgledate mi kao jednostavna osoba."
     Priglupa osoba, zausti da kaže Art, ali se ugrize za jezik. Umesto toga reče: "Zašto baš mene?"
     Fort ga odmeri. "Kada kupujemo novu kompaniju, vodimo istragu o njenom osoblju. Čitao sam vašu biografiju, i učinilo mi se da imate građe za diplomatu."
     "Ili uhodu."
     "To su različite strane istog posla."
     Art se namršti. "Jeste li ozvučili moj stan? Moj stari stan."
     "Ne." Fort se ponovo nasmeja. "Ne bavimo se takvim stvarima. Dovoljni su podaci o karijeri."
     Art se priseti kasne noćne projekcije njihove seanse.
     "To i ovaj seminar", dodade Fort. "Sasvim dovoljno da vas upoznamo."
     Art razmisli o tome. Niko od Besmrtnih nije želeo taj posao, a po svemu sudeći, ni stipendisti. Naravno, reč je bila o odlasku na Mars, a zatim i u neki nevidljivi svet o kome niko ništa nije znao, možda zauvek. Ima ljudi koje to ne privlači. Ali za nekoga ko je slobodan, ko traži novo zaposlenje, ko možda ima smisla za diplomatiju...
     I na kraju se zaista pokazalo da je reč o nekoj vrsti audicije. Za posao koji nikada nije čuo da postoji. Kupac Marsa. Šef kupovine Marsa. Marsovska krtica. Uhoda u kući Aresovoj. Ambasador u podzemlju Marsa. Ambasador na Marsu. Auh, brate, pomisli on.
     "Pa, šta kažete?"
     "Pristajem", reče Art.









7.
     Vilijem Fort nije gubio vreme. Onog trenutka kada je Art prihvatio zadatak na Marsu, život mu se ubrzao kao 'fast-forward' na videu. Te noći ga je ponovo pokupio kombi bez prozora i odvezao do istog takvog mlaznjaka, ovaj put samog, i kada se obreo na aerodromskom mostu, u San Francisku je svitalo.
     Otišao je do upravo Dampmajnsa i obišao prijatelje i poznanike. Da, ponavljao je, prihvatio sam posao na Marsu. Prikupljanje materijala kabla starog lifta. Samo privremeno. Dobro se plaća. Vratiću se.
     Isto popodne otišao je kući i spakovao stvari. Bilo je gotovo za deset minuta. Onda se umorno osvrnuo u praznom stanu. Na ploči štednjaka stajao je tiganj, jedini trag njegovog prošlog života. Poneo je tiganj do kofera, misleći da će moći negde da ga ugura i ponese sa sobom. Zastao je iznad kofera, punih i zatvorenih. Onda se vratio i seo na jedinu stolicu u stanu, sa tiganjem koji mu je visio iz ruke.
     Malo kasnije nazvao je Šeron, nadajući se da će se javiti telefonska sekretarica, ali ona je bila kod kuće. "Idem na Mars", nekako je izustio. Nije htela da mu poveruje. Kada je poverovala, razbesnela se. To je najobičnije dezerterstvo, on zapravo beži od nje. Ali ti si me već oterala, pokušao je da kaže, ali je ona prekinula vezu. Ostavio je tiganj na stolu i odneo kofere na pločnik ispred zgrade. Sa druge strane ulice nalazila se državna bolnica u kojoj su radili tretman dugovečnosti, opkoljena uobičajenom gomilom, ljudima koji će uskoro dobiti tretman, pa za svaki slučaj logoruju na parkingu, da se nešto ne dogodi. Tretman je bio zakonski zajemčen svakom građaninu Sjedinjenih Država, ali su liste čekanja bile tako duge da ljudi nisu bili sigurni hoće li doživeti svoj red. Art zavrte glavom na taj prizor i zaustavi peditaksi.

     Poslednjih nedelju dana na Zemlji proveo je u motelu u Kejp Kanaveralu. Bio je to pomalo dosadan oproštaj, jer je Kanaveral bio oblast ograničenog pristupa, nastanjena uglavnom vojnom policijom i pomoćnim osobljem koje je imalo krajnje odbojno držanje prema takozvanim 'neprežaljenima', kako su zvali one koji su čekali na odlazak. Svakodnevna ekstravagancija uzletanja ostavljala je čoveka ili zamišljenog ili užasnutog, i u oba slučaja privremeno gluvog. Ljudi bi po podne išli okolo za zvonjavom u ušima, ponavljajući 'Šta? Šta? Šta?' Da bi izbegli ovaj problem, većina lokalnih žitelja nosila je čepove za uši; postavljali bi sto, recimo, u restoranu, razgovarajući sa ljudima u kuhinji, a onda bi iznenada pogledali na sat, izvadili čepove iz džepa i gurnuli ih u uši, i buum, poletela bi još jedna noseća raketa 'Novaja Energija', sa dva prikačena šatla, od čega bi se sav svet tresao kao pihtije. Neprežaljeni bi istrčali na ulice sa rukama na ušima da vide još jedan prikaz svoje sudbine, zureći prebledelih lica u biblijski stub dima i ognjenu tačku koja ocrtava luk iznad Atlantika. Domaći bi ostali gde su, žvaćući žvaku i čekajući da prođe minut odmora. Jedina prilika kada su pokazali bar malo zanimanja bila je kada je jednog jutra javljeno da je grupa uljeza iskoristila visoku plimu i preplivala ogradu oko grada, gde ih je dočekala policija i poterala ih u oblast odakle je tog dana trebalo da poleti šatl; pričalo se da nekoliko njih bilo spaljeno prilikom lansiranja, i to je bilo dovoljno da izmami neke starosedeoce napolje, kao da su stub dima i vatra zbog toga izgledali drugačije.
     Onda je jednog nedeljnog jutra došao red na Arta. Probudio se i navukao tesni kombinezon koji su mu dali, osećajući se kao da sanja. Ušao je u kombi sa još jednim čovekom koji je izgledao podjednako ošamućeno; odvezli su ih do lansirne rampe gde su im izvršili identifikaciju mrežnjače, otisaka prstiju, glasa i fizičkog izgleda, a zatim su ga, tako rutinski da nije stigao ni da pokuša da misli o onome što se događa, poveli u lift, pa niz kratak tunel do skučenog sobička sa osam stolica nalik na zubarske, na kojima je sedelo sedmoro ljudi razrogačenih očiju, posadili ga na stolicu i vezali; zatvorila su se vrata i nastala je rika od koje se sve treslo i bio je zgnječen u stolici, a onda je potpuno izgubio težinu. Stigli su na orbitu.
     Nešto kasnije, pilot je odvezao pojas, pa su to učinili i putnici, i prišli su prozorima da pogledaju napolje. Crni prostor, plavi svet, baš kao na fotografijama, ali sa zapanjujućom oštrinom stvarnosti. Art pogleda dole u Zapadnu Afriku, i talas mučnine preplavi mu svaku ćeliju.

     I baš kada je počeo pomalo da mu se vraća apetit, posle beskrajnog intervala svemirske bolesti koja je u stvarnom svetu navodno trajala tri dana, kao bomba je doleteo jedan od kontinualnih šatlova, pošto je zaokrenuo oko Venere i usporio na orbiti Zemlje-Meseca, tek toliko da omogući malim trajektima da ga sustignu. Negde u toku svemirske bolesti, Art i ostali putnici prešli su u jedan od tih trajekata, koji je u tačno određenom trenutku pojurio u poteru za šatlom. Njegovo ubrzanje bilo je veće i od onog prilikom poletanja sa Kanaverala, i kada se okončalo, Art je bio potpuno slomljen od obnovljene vrtoglavice i mučnine. Ponovno bestežinsko stanje bi ga ubilo; zastenjao je na samu pomisao na to; no, na svu sreću, u šatlu je postojao prsten koji se okretao brzinom što je u nekoliko prostorija stvarala takozvanu marsovsku težu. Artu su dodelili postelju u zdravstvenom centru koji se nalazio u jednoj od tih prostorija, gde je i ostao. Nije najbolje hodao u neobičnoj lakoći marsovske teže: skakutao je i posrtao, i još se osećao oštećen iznutra, i ošamućen. Međutim, bio je pošteđen mučnine, zbog čega je bio zahvalan, iako osećaj ni tako nije bio Bog zna kako prijatan.
     Kontinualni šatl bio je neobična naprava. Zbog čestih ulazaka u atmosfere Zemlje, Venere i Marsa, imao je oblik sličan čekićastoj ajkuli. Prsten rotirajućih odaja nalazio se u zadnjem delu broda, i iza njega bio je samo pogon i pristaništa za trajekte. Prilikom okretanja prstena, hodalo se glavom prema uzdužnoj osi broda, tabana uperenih u zvezde ispod poda.
     Posle otprilike nedelju dana putovanja, Art je odlučio da još jednom oproba bestežinsko stanje, zato što je rotirajući prsten bio bez prozora. Otišao je u jednu od prolaznih komora za prelazak iz prstena u statične delove broda; bile su smeštene duž uskog prstena koji se okretao zajedno sa gravitacionim, ali je mogao da uspori do nepomičnosti ostatka broda. Komore su izgledale kao kabine teretnog lifta, sa vratima na obe strane; kada bi čovek ušao u jednu od njih i pritisnuo pravo dugme, postepeno bi se zaustavila, i otvorila bi se vrata prema drugom delu broda.
     Art je pokušao da to učini. Kada je komora počela da usporava, počeo je da gubi težinu, a utroba mu se dizala u skladu sa ovim procesom. Kada su se konačno otvorila vrata, bio je sav znojav i nekako mu je pošlo za rukom da se odbaci prema tavanici, gde je povredio zglob šake u pokušaju da se zadrži pre nego što udari glavom. Bol se nadmetao sa mučninom, i mučnina je bila jača; trebalo mu je nekoliko premeta da bi stigao do kontrolne table i pritisnuo dugme koje će ponovo pokrenuti komoru, i vratiti ga u gravitacioni prsten. Kada su se zatvorila vrata, polako se spustio na pod i minut kasnije ponovo je bio u marsovskoj teži, a vrata kroz koja je ušao su se otvorila. Zahvalno je iskočio napolje, srećan što oseća samo bol u iščašenom zglobu. Mučnina je kudikamo neprijatnija od bola, zaključio je - bar od određenih nivoa bola. Moraće da se zadovolji pogledom napolje preko televizijskog ekrana.
     U tome neće biti usamljen. Većina putnika i celokupna posada provodili su najveći deo vremena u prstenu, gde je zbog toga vladala prilična gužva, kao u punom hotelu u kome većina gostiju uglavnom ubija vreme u restoranu i baru. Art je video i čitao priče o kontinualnim šatlovima gde su ovi bili prikazani kao nekva vrsta letećeg Monte Karla, sa stalnim gostima, bogatim i dokonim: popularne video serije čiji je smisao bio u samom miljeu. Artov brod, Ganeš, nije bio takav. Bilo je očito da već dugo pravi skokove kroz Sunčev sistem, uvek pun putnika; enterijeri su već bili pomalo dotrajali, a njegov unutrašnji prostor, kada se svede na unutrašnjost prstena, delovao je dosta skučeno, mnogo manje od utiska koji se dobijao o ovoj vrsti brodova iz televizijskih vremeplova o Aresu. Ali Prvih Stotinu živeli su u pet puta većem prostoru nego što je bio prsten na Ganešu, koji je uz to nosio pet stotina putnika.
     Međutim, let je trajao samo tri meseca. Art se zato opustio i gledao televiziju, birajući dokumentarce o Marsu. Jeo je u trpezariji, dekorisanoj poput sale u nekom od onih velikih prekookeanskih brodova iz dvadesetih godina, i malo se kockao u kazinu koji je izgledao kao neki od vegaskih kazina iz sedamdesetih godina prošlog veka. Ali je uglavnom spavao i gledao televiziju; ove dve aktivnosti pretapale su se jedna u drugu, tako da je veoma živo sanjao o Marsu, a dokumentarci su poprimali sasvim nadrealnu logiku. Gledao je čuvenu polemiku Klejbornove i Rasela, i te noći je sanjao da se neuspešno raspravlja sa En Klejborn, koja je, baš kao i na videu, izgledala kao žena farmera iz Američkog gotika, samo još sasušenija i sumornija. Video je još jedan film koji ga je duboko pogodio, snimljen iz bespilotnog modula; modul se spustio sa jedne visoke litice Marinerisa i padao je skoro čitav minut pre nego što se ispravio i poleteo nisko iznad krša od kamena i leda na dnu kanjona. Art je sledećih nekoliko nedelja više puta sanjao kako sam pravi to poniranje i budio se tren pre udara. Činilo se da njegov um podsvesno oseća da je odluka da pođe bila pogrešna. Odbacio je tu pomisao sleganjem ramena, i nastavio da jede obroke i da vežba hodanje. Ispunjavao je vreme. Pogrešna ili ne, odluka je bila doneta.
     Fort mu je dao sistem šifriranja i uputstva za redovne izveštaje, ali je otkrio da na putu ima malo toga da se prenese. Ipak je uredno slao mesečne izveštaje, uvek iste: Na putu smo. Izgleda da je sve u redu. Nije bilo odgovora.
     A onda je Mars narastao kao narandža bačena prema televizijskim ekranima, i uskoro su bili tamo, zgnječeni u svojim gravitacionim ležajevima izuzetno oštrim kočenjem, da bi zatim bili ponovo zgnječeni u sedištima trajekta, ali je Art prošao kroz ove muke kao veteran, i posle nedelju dana na orbiti, i dalje kružeći, pristali su uz Novi Klark. Novi Klark imao je neznatnu silu teže, jedva dovoljnu da održi ljude na podu, i činilo se da im Mars visi iznad glave. Artu se vratila svemirska bolest, a još je trebalo da čeka dva dana do rezervisanog termina za vožnju liftom.
     Vozila lifta bila su kao visoki, vitki hoteli, i pet dana su nosila svoj tesno zbijeni ljudski teret prema planeti, gotovo sasvim bez sile teže sve do poslednjih dva dana, kada je počela da se pojačava, a onda je vozilo usporilo i polako se spustilo u prihvatni centar, nazvan Utikač, smešten na zapadnom rubu Šefilda na Pavonis Monsu, i sila teže postala je slična onoj na gravitacionom prstenu Ganeša. Ali Arta je sedam dana svemirske bolesti ostavilo sasvim iscrpljenim, i kada su se vrata vozila otvorila i kada su ih poveli u prostor koji je bio veoma sličan aerodromskom terminalu, otkrio je da jedva hoda, i čudilo ga je koliko mučnina može čoveku da umanji želju za životom. Prošla su tačno četiri meseca od dana kada je primio Fortov faks.

     Od Utikača do centra Šefilda putovalo se podzemnom, ali je Art bio u tako jadnom stanju da ne bi opazio vidik ni da ga je bilo. Smrvljen i nesiguran na nogama, otskakutao je na prstima niz visoki hodnik za nekim iz Praksisa i zahvalno se sručio na krevet u maloj sobi. Marsovska gravitacija izgledala je u ležećem položaju blaženo stamena, i uskoro je zaspao.
     Kada se probudio, nije mogao da se seti gde je. Osmotrio je sobicu, potpuno dezorijentisan, pitajući se gde je Šeron i zašto je njihova spavaća soba odjednom tako mala. Onda mu je sinulo. Na Marsu je.
     Zastenjao je i seo. Osećao se vrelo, a ipak odvojeno od tela, i sve je neznatno pulsiralo, iako je izgledalo da osvetljenje u sobi normalno radi. Zid naspram vrata bio je prekriven zavesama, i on ustade, priđe im i razmahnu ih jednim trzajem.
     "Hej!" povika i odskoči unazad. Po drugi put se probudio, ili mu je bar tako izgledalo.
     Pogled je bio kao kroz prozor aviona. Beskrajni otvoreni prostor, nebo boje uboja, sunce kao mehur lave; a duboko ispod njega prostiralo se ravno kamenito polje - ravno i okruglo, jer je ležalo na dnu ogromne kružne litice - nestvarno pravilne, u stvari, za prirodni oblik. Bilo je teško odrediti udaljenost suprotne strane litice. Oblici na litici bili su savršeno jasni, ali su sklopovi na rubu sa one strane bili varljivi; ono što je izgledalo kao opservatorija možda bi stalo na glavu čiode.
     Zaključio je da je reč o kazanu Pavonis Monsa. Spustili su se u Šefildu, tako da tu nije moglo biti sumnje. Stoga je razdaljina do one opservatorije preko puta kruga bila nekih šezdeset kilometara, koliko se Art sećao iz video dokumentaraca, i na visini od pet kilometara od dna kratera. I sve je izgledalo potpuno pusto, stenovito, nedirnuto, primordijalno - vukanska stena, gola kao da se ohladila pre nedelju dana - ni traga od ljudskog prisustva - ili znakova teraformiranja. Mora da je isto tako izgledalo Džonu Bunu, pola veka ranije. Isto tako... tuđinski. I ogromno. Art je video kazane Etne i Vezuva, prilikom odlazaka na odmor iz Teherana, i to su po zemaljskim merilima bili veliki vulkani, ali se u ovome moglo izgubiti hiljadu takvih, u ovoj stvari, ovoj rupi...
     Sklopio je zavese i polako se obukao, podražavajući ustima oblik tog nezemaljskog kazana.

     Njegov vodič iz Praksisa, srdačna žena po imenu Adrijen, visoka dovoljno da bude rođena Marsovka, ali sa jakim australijskim naglaskom, povela ga je, zajedno sa još šestoro novopristiglih, u obilazak grada. Ispostavilo se da su njihove sobe na najnižoj koti grada, iako ne za dugo: Šefild je u poslednje vreme bio u fazi ukopavanja, da bi što više soba dobilo pogled na kazan koji je tako uznemirio Arta.
     Lift ih je odvezao gotovo pedeset spratova više, i izišli su u predvorje blistave, nove poslovne zgrade. Prošli su kroz velika obrtna vrata i obreli se na širokom travnatom bulevaru; pošli su pored niskih zgrada, sa pročeljima od uglačanog kamena i velikim prozorima, razdvojenim uskim, travnatim, poprečnim ulicama, i mnogobrojnih gradilišta, jer su mnoge zgrade još bile u različitim fazama izgradnje. Biće to lep grad, uglavnom sa trospratnicama i četvorospratnicama, dok su više zgrade bile na jugu, dalje od ivice kazana. Na zelenim ulicama bilo je mnogo ljudi, i poneki mali tramvaj na uskim šinama u travi; vladala je opšta živost i uzbuđenje, bez sumnje zbog dolaska novog lifta. Grad u zamahu.
     Prvo mesto na koje ih je odvela Adrijen bila je ivica kazana sa druge strane bulevara. Povela je sedmoro došljaka u uski, krivudavi park, do gotovo nevidljivog šatora kojim je bio omotan grad. Prozirni materijal nosile su podjednako prozirne geodezijske skele, usađene u ivični zid visine čovekovih grudi. "Ovde na Pavonisu materijal šatora mora da bude jači nego na drugim mestima", rekla im je Adrijen, "jer je spoljnja atmosfera izuzetno retka. Vazduh će biti uvek ređi nego u niziji, i to za činilac deset."
     Povela ih je u mehur za posmatranje u zidu šatora, gde su, gledajući u providni pod između nogu, videli sve do dna kazana, nekih pet kilometara niže. Ljudi zu uzvikivali u ushićenom strahu, a Art je nespokojno oprobavao čvrstinu poda. Polako mu se otvarala širina kazana: severna ivica bila je otprilike jednako udaljena kao Maunt Tamalpais i brda Nape kada bi se čovek spustio na aerodrom u San Hozeu. To nije bila neka izuzetna razdaljina. Ali dubina ispod njih, dubina: preko pet kilometara, ili oko dvadeset hiljada stopa. "Prava jama!" rekla je Adrijen.
     Ugrađeni teleskopi i ploče sa nacrtanim mapama omogućili su im da odrede mesto pređašnjeg Šefilda, sada tamo na dnu kazana. Art je pogrešio u pogledu praiskonske, nedirnute prirode kazana; beznačajna gomila odronjenih stena sa litice, sa ponekom sjajnom tačkom, zapravo je predstavljala ruševine prvobitnog naselja.
     Adrijen je iscrpno opisala uništenje grada koje se dogodilo 2061. godine. Kabl lifta je, naravno, zbrisao predgrađa istočno od Utikača već u prvim trenucima pada. Kabl se potom omotao oko planete, izazvavši masivni drugi udar na južnoj strani grada, udar koji je doveo do širenja neotkrivene pukotine u bazaltnoj litici. Otprilike trećina grada nalazila se na pogrešnoj strani pukotine i obrušila se na dno kazana sa visine od pet kilometara. Preostale dve trećine grada bile su poravnate. Stanovništvo je, srećom, bilo uglavnom evakuisano za ona četiri sata između odvajanja od Klarka i drugog udara kabla, tako da je bilo malo žrtava. Ali Šefild je bio potpuno razoren.
     Mnogo godina posle toga, rekla im je Adrijen, mesto je ležalo napušteno, ruševine nalik na one u mnogim drugim naseljima posle nemira šezdeset prve. Većina tih naselja ostala je u ruševinama, ali Šefild je bio na idealnom mestu za usidravanje novog svemirskog lifta, i kada je Subaraši krajem osamdesetih počeo da priprema izgradnju lifta, ubrzo je krenula i gradnja na planeti. Podrobno areološko istraživanje potvrdilo je da na južnom rubu nema više pukotina, što je opravdalo obnovu na samoj ivici, na istom mestu kao ranije. Mašine su raščistile ostatke starog naselja, prebacivši veći deo materijala preko ivice i ostavivši samo najistočniji deo, oko starog sidrišta, kao neku vrstu spomenika katastrofe - istovremeno kao središnji element male turističke industrije, koja je nesumnjivo bila važan deo gradskih prihoda u mršavim godinama pre obnove lifta.
     Ovaj sačuvani delić prošlosti bio je sledeće mesto na koje ih je odvela Adrijen. Odvezli su se tramvajem do kapije u istočnom zidu šatora, iskrcali se i prošli pešice kroz providnu cev u manji šator, podignut iznad ostataka, gromada betona od starog podnožja lifta i donjeg dela palog kabla. Išli su stazom sa ogradom od konopaca, raščišćenom od krša, radoznalo posmatrajući temelje i iskrivljene cevi. Sve zajedno podsećalo je na posledice saturacionog bombardovanja.
     Zastali su ispod završetka kabla, i Art je uzeo da ga proučava sa profesionalnim zanimanjem. Veliki valjak od crnih ugljeničnih vlakana kao da uopšte nije bio oštećen prilikom pada, iako je to bio deo čiji je udar bio najsnažniji. Adrijen im je objasnila da se završetak kabla zario u veliki betonski bunker Utikača, da bi se potom vukao nekoliko kilometara dok je kabl padao niz istočnu stranu Pavonisa. Ovo nije moglo ozbiljnije da ošteti materijal izrađen da izdrži masu asteroida koja vuče izvan areosinhrone tačke.
     A sada je ležao tu, kao da čeka da ga zategnu i vrate na mesto: crna gromada valjkastog oblika, visoka dva sprata, optočena čeličnim šinama, obručima i ko zna čime još. Šator je pokrivao samo poslednjih stotinak metara; dalje se pružao otkriven, na istok, duž širokog lučnog platoa na rubu kratera i gubio se iz vida iza spoljnje ivice, koja im je bila horizont - ostatak planete bio je nevidljiv. Ali ovde, izvan grada, mogli su bolje da sagledaju koliko je Pavonis Mons ogroman - sama njegova ivica bila je zapanjujuće prostranstvo, zaravan oblika đevreka široka možda trideset kilometara, od oštre litice kaldere do postepenije padine vulkanskih strana. Sa njihovog mesta to je bilo sve što se moglo videti od Marsa, tako da im se činilo da stoje na visokom prstenastom svetu, pod nebom boje tamne lavande.
     Nešto južnije od njih ležala je nova Utičnica, titanski betonski bunker iz koga se dizao kabl novog lifta, sličan džinovskom indijskom triku sa konopcem, tanak, crn i prav kao vodovodna cev sa neba - vidljiv samo do visine od nekoliko oblakodera - i, zbog krša usred koga su stajali i ogromnosti golog stenovitog vrha vulkana, ranjiv kao da je reč o jednom jedinom ugljeničnom vlaknu, a ne o svežnju milijardi takvih i o najizdržljivijoj tvorevini u čovekovoj istoriji. "Ovo je uvrnuto", reče Art, osećajući se šuplje i nespokojno.

     Posle obilaska ruševina, Adrijen ih je odvela u kafe na jednom od trgova u centru novog naselja, gde su ručali. Ovo je moglo da bude mondensko središte bilo kog grada na Zemlji - Hjustona, Tbilisija ili Otave, negde gde bučne građevinske aktivnosti svedoče o novonastalom blagostanju. Na povratku u sobe, metro im je bio podjednako poznat prizor - da bi ih, po izlasku iz voza, hodnici Praksisove zgrade podsetili na neki otmen hotel. Sve je bilo savršeno blisko - toliko blisko da je Art ponovo bio potresen vidikom sa prozora svoje sobe, strahotnim razmerama kazana vulkana - golom činjenicom Marsa, džinovskog i kamenitog, koji ga je privlačio poput vakuuma iza prozorskog stakla. U stvari, kada bi se razbio prozor, to bi se i dogodilo; malo verovatan slučaj, ali svakako uznemirujuća slika. Navukao je zastor.
     Posle toga više nije razmicao zavese i držao se dalje od prozora. Ujutru bi požurio da iziđe iz sobe, na pripremne sastanke koje je vodila Adrijen, sa još desetinom novajlija. Pošto bi ručao sa njima, po podne je odlazio da luta po gradu, vežbajući hodanje. Jedne večeri mu pade na pamet da pošalje poruku Fortu: Na Marsu sam, na obuci za novajlije. Šefild je lepo mestašce. Dobio sam sobu sa pogledom. Nije bilo odgovora.
     Adrijen ih je u okviru obuke odvela u nekoliko zgrada u vlasništvu Praksisa, u Šefildu i na istočnom rubu, gde su se upoznali sa osobljem za marsovske poslove transnacionalke. Praksis je bio prisutniji na Marsu nego u Americi. Art je tokom popodnevnih šetnji pokušao da izmeri relativnu težinu transnacionalki, brojeći pločice na pročeljima zgrada. Bili su prisutni svi veliki transnati - Armskor, Subaraši, Oroko, Micubiši, 7 švedskih, Šelalko, Džentajn i drugi - i svaki je zauzimao blok zgrada ili ceo kvart. Bilo je jasno da su tu zbog novog lifta, zbog koga je Šefild ponovo postao najvažniji grad na planeti. U grad se slivao novac transnacionalki, koje su tu gradile svoje marsovske urede, a često i čitava predgrađa pod šatorima. Njihovo bogatstvo ogledalo se u obimu gradnje - a po Artovom mišljenju, i u načinu na koji su ljudi hodali: ulice su bile pune onih koji su, poput njega, nespretno poskakivali u hodu, novodošlih biznismena, rudarskih inženjera i drugih, namršteno usredsređenih na to što rade. Nije bilo nimalo teško izdvojiti visoke, mlade domoroce, elegantne poput mačaka, ali su ovi u Šefildu bili u izrazitoj manjini, i Art se pitao da li je tako svuda na Marsu.
     U pogledu arhitekture, najviše se tražio prostor ispod šatora, tako da su dovršene zgrade bile zdepaste, često kockaste, i zauzimale prostor do same ulice i do krova šatora. Kada sve bude izgrađeno, samo će mreža od deset trouglastih trgova i širokih bulevara, i park duž oboda, razbijati slivenu masu glomaznih oblakodera, sa pročeljima od uglačanog kamena u svim prelivima crvene boje. Bio je to grad sagrađen za biznis.
     Art je imao utisak da će Praksis dobiti dobru komadešku tog biznisa. Subaraši je bio glavni izvođač radova na liftu, ali je Praksis trebalo da obezbedi softver, kao što je bilo i za prvi lift, uz to i deo vozila i deo komponenti sigurnosnog sistema. Sve ove poslove ustupila je komisija nazvana Prelazna vlada Ujedinjenih Nacija, navodno deo UN, a stvarno pod kontrolom transnata; Praksis je bio podjednako agresivan u ovoj komisiji kao i svi drugi. Vilijem Fort je možda bio zainteresovan za bioinfrastrukturu, ali ni ona obična nije bila izvan Praksisovog delokruga; postojale su grupe u okviru Praksisa koje su gradile vodovode, železničke piste, kanjonska naselja, generatore na vetar i areotermalna postrojenja. Poslednje dvoje svi su smatrali sporednim delatnostima, jer je proizvodnja na novim orbitalnim solarnim kolektorima i u fuzionom postrojenju u Ksanteu išla tako dobro, da se ne spominju integralni brzi reaktori starije generacije. Ali su svejedno lokalni izvori energije bili specijalnost Praksisove članice Energija Iz Dubine, koja je zdušno radila na njima tamo u zabitima.
     Praksisova lokalna kompanija za prikupljanje materijala, marsovska verzija Dampmajnsa, zvala se Uroboros, i kao i Energija Iz Dubine, bila je srazmerno mala. U stvari, kao što su ljudi iz Uroborosa požurili da objasne Artu kada su se jednog jutra sastali, na Marsu nije bilo mnogo odbačenog materijala; gotovo sve se recikliralo ili bilo korišćeno za pravljenje poljoprivrednog đubriva, tako da su đubrišta u naseljima bila više privremena skladišta raznovrsnog materijala, gde je čekao da bude ponovo upotrebljen. Uroboros se, zapravo, bavio traženjem i sakupljanjem otpada ili otpadnih materija koje su na neki način nepopularne - otrovne, napuštene ili jednostavno nepotrebne - i pronalaženjem načina da se upotrebe.
     Uroborosov tim u Šefildu zauzimao je jedan sprat Praksisovog oblakodera u centru. Kompanija je započela postojanje na Marsu iskopavanjem starog naselja, pre nego što su ruševine bile onako bezdušno gurnute u provaliju. Čovek po imenu Zefir vodio je projekt spasavanja materijala palog kabla, pa su on i Adrijen pošli sa Artom do železničke stanice, gde su seli na lokalni voz koji ih je za kratko vreme odvezao do istočne ivice vulkana i niza predgrađa pod šatorima. Jedan od šatora bilo je Uroborosovo prihvatno skladište, i ispred njega se nalazilo, zajedno sa više drugih vozila, zaista ogromno pokretno postrojenje za obradu, nazvano Zver. Superedž bi pored Zveri izgledao kao auto na baterije - bila je to više zgrada nego vozilo, i bila je gotovo potpuno robotizovana. Još jedna Zver pravila je kabl u zapadnom Tarzisu, i Art se upisao za posetu lokacije. Stoga su mu Zafir i nekoliko tehničara pokazali unutrašnjost trenažnog vozila, završivši obilazak u velikoj prostoriji na poslednjem spratu, gde se nalazio prostor za boravak živih posetilaca.
     Zafir je strasno govorio o onome što je druga Zver pronašla u Tarzisu. "Naravno, već samo prikupljanje ugljeničnih vlakana i dijamantske paste obezbeđuje nam dovoljan priliv prihoda", reče. "Osim toga, ide nam dobro i sa nekim egzotičnim metamorfiranim istopinama u oblasti pada završetka kabla. Ali ono što će vas najviše zanimati jesu bakiloptice." Zafir je bio stručnjak za one male geodezijske lopte zvane bakminsterfulerini i oduševljeno je nastavio: "Otkrili smo da su temperature i pritisci u zoni pada u zapadnom Tarzisu slični kao oni prilikom sinteze fulerina u elektrolučnom reaktoru, tako da tamo postoji potez dugačak stotinu kilometara gde se ugljenik na donjoj strani kabla sastoji uglavnom od bakiloptica. Poglavito šezdesetice, ali ima i tridesetica, kao i superbakija." A neki od superbakija nastali su od atoma drugih elemenata, zarobljenih u njihovim ugljeničnim kavezima. Ovi 'puni fulerini' koristili su se u proizvodnji kompozita, ali je bilo veoma skupo praviti ih u laboratorijama, zbog velikih količina energije koje su za to bile potrebne. Stoga je to bilo zgodno otkriće. "Sada sortira različite superbakije, gde će dobro doći tvoja jonska hromatografija."
     "A, to već razumem", reče Art. Radeći analize u Gruziji, već je koristio jonsku hromatografiju, i bio je to razlog koji je naveo za odlazak u unutrašnjost. Zato su u sledećih nekoliko dana Zafir i neki od operatera Zveri učili Arta kako da upravlja njom, a posle obuke bi večerali zajedno u malom restoranu u šatoru na istočnoj ivici. Posle zalaska Sunca imali su sjajan pogled na Šefild, nekih trideset kilometara dalje duž krivine ruba, osvetljen u tami kao svetiljka obešena nad crnim bezdanom.
     Dok su jeli i pili, razgovor je retko skretao na temu Artovog projekta, i ovaj je, razmišljajući o tome, zaključio da je verovatno reč o namernoj kolegijalnoj diskreciji. Zver je sama upravljala sobom, i iako je bilo izvesnih poteškoća u sortiranju nedavno pronađenih punih fulerina, tamo je sigurno bilo ljudi koji su dovoljno poznavali rad na jonskom hromatografu da bi obavili posao. Nije, dakle, bilo očiglednog razloga da Arta šalju čak sa Zemlje da to uradi, pa je u toj priči moralo biti još nečega. Zato je grupa izbegavala tu temu, štedeći Arta od pribegavanja lažima, ili nespretnog sleganja ramenima, ili otvorenog pozivanja na poverljivost.
     Art bi se osećao nelagodno u svakom od ova tri načina izvrdavanja, pa im je bio zahvalan na taktičnosti. Ali to je unelo izvesnu suzdržanost u njihove razgovore. Osim toga, retko je viđao ostale pridošlice iz Praksisa, osim kada bi se sastali radi obilazaka, i nije poznavao nikog drugog u gradu, niti na planeti. Zato je bio pomalo usamljen, i dani su mu prolazili u sve jačem nespokojstvu, koje je prelazilo u opresiju. Zavese na prozoru njegove sobe bile su stalno sklopljene, i hranio se u restoranima dalje od ivice. Situacija je počela previše da ga podseća na nedelje provedene na Ganešu, kojih se sećao kao vremena patnje. Ponekad je morao da potiskuje osećaj da je pogrešio što je došao.
     Stoga je, posle poslednjeg časa orijentacije, na zakuski u znak dobrodošlice u Praksisovoj zgradi, popio više nego što je imao običaj, i nekoliko puta udahnuo iz visoke boce sa azotnim oksidom. Rekli su mu da je udisanje rekreacionih narkotika bilo lokalni običaj, dosta popularan među marsovskim građevincima, i da se u nekim muškim javnim toaletima čak nalaze automati sa bočicama raznovrsnih gasova. Azotni oksid nesumnjivo je činio da šampanjac jače rezi; bila je to zgodna kombinacija, kao kikiriki i pivo, ili pita od jabuka i sladoled.
     Posle je otišao da šeta ulicama Šefilda, nespretno odskačući, osećajući azotirani šampanjac kao neku vrstu antigravitacionog dejstva koje ga je, zajedno sa marsovskim uslovima, činio suviše lakim. Tehnički je težio oko četrdeset kila, ali mu se sada, dok je hodao, činilo da nema više od pet. Čudan osećaj i dosta neprijatan. Kao da hoda po podmazanom staklu.
     Umalo nije naleteo na nekog mladića, nešto višeg rasta od njega - momak je bio crnokos, mršav i graciozan kao ptica, i prvo se hitro izmakao, a onda ga je pridržao, položivši mu šaku na rame, sve u jednom, tečnom pokretu.
     Mladić ga pogleda u oči. "Jeste li vi Artur Randolf?"
     "Da", reče Art, iznenađen. "Ja sam. A ko ste vi?"
     "Ja sam onaj koji je stupio u vezu sa Vilijemom Fortom", reče mladić.
     Art se iznenada zaustavi, zaljuljavši se da povrati ravnotežu. Mladić ga pažljivo zadrža, prihvativši ga vrelom šakom za mišicu. Posmatrao ga je otvorenim pogledom, prijateljski se smešeći. Ima najviše dvadeset pet godina, pomisli Art - naočit mladić smeđe kože i gustih crnih obrva, sa pomalo azijatskim oblikom očiju, široko postavljenih iznad istaknutih jagodica. Pametan pogled, pun radoznalosti i neke teško odredljive, magnetne privlačnosti.
     Artu je odmah postao simpatičan, bez nekog određenog razloga. Bio je to jednostavno osećaj. "Zovi me Art", reče.
     "A ja sam Nirgal", reče mladić. "Hajdemo do parka Vidikovac."
     Art pođe za njim niz travnati bulevar do parka na ivici. Tu su pošli stazom pored ivičnog zida, i usput je Nirgal pomagao Artu u njegovim pijanim zaokretima, hvatajući ga za mišicu i usmeravajući ga. Njegov stisak imao je neko električno, prožimajuće svojstvo i bio je veoma topao, kao da mladić ima groznicu, iako se u njegovim tamnim očima to nije videlo.
     "Zašto si došao ovamo?" upita Nirgal - a njegov glas i izraz lica učinili su da pitanje bude nešto više od površne radoznalosti. Art sačeka sa odgovorom, da razmisli šta će reći.
     "Da pomognem", reče.
     "Znači, pridružićeš nam se?"
     I ovo mladićevo pitanje bilo je tako izrečeno da je bilo jasno da je mislio na nešto drugo, nešto suštinsko.
     A Art reče: "Da. Kad god budete hteli."
     Nirgal se osmehnu, brzim, razdraganim osmehom koji je dotle jedva obuzdavao, pa reče: "Dobro. Vrlo dobro. Ali, pazi, ovo radim na svoju ruku. Razumeš? Postoje ljudi koji se ne bi složili. Zato hoću da te neprimetno umuvam među nas, kao da se slučajno dogodilo. Slažeš li se?"
     "Nemam ništa protiv." Art je tresao glavom, zbunjen. "I sam sam planirao da uradim tako nešto."
     Nirgal se zaustavi pored posmatračkog mehura, uze Arta za ruku i zadrža je u svojoj. Njegov pogled, tako otvoren i čvrst, bio je kontakt druge vrste. "Dobro. Hvala ti. Onda samo nastavi kao i do sad. Idi na taj put u okviru tvog projekta, i tamo će te neko pokupiti. Videćemo se posle toga."
     I ode, kroz park u pravcu železničke stanice, krećući se dugačkim, gracioznim korakom osobenim za sve mlade domoroce. Art je gledao za njim, pokušavajući da se seti svake pojedinosti susreta, da odredi šta ga je učinilo tako punim značenja. Izraz na mladićevom licu, zaključio je - ne onajnesvesna napetost što se ponekad može videti na licima mladih, već nešto više - neka duhovna snaga. Art se seti onog iznenadnog osmeha kada je rekao (obećao) da će im se pridružiti. I sam se nasmeši.
     Vrativši se u sobu, ode pravo do prozora i razmaknu zavese. Zatim se vrati do stola pored postelje, sede, uključi beležnicu i potraži pod Nirgal. Nikog upisanog pod tim imenom. Postojalo je mesto Nirgal Valis, između basena Argire i Vales Marinerisa. Jedan od najboljih primera kanala izdubljenih vodom na planeti, pisalo je, dugačak i krivudav. Reč je takođe bila vavilonski naziv za Mars.
     Art ponovo ode do prozora i priljubi nos uz staklo. Gledao je pravo u ždrelo te stvari, u kameno srce čudovišta. Vodoravni luk zidova, široka, kružna ravnica tako duboko dole, oštra ivica tamo gde se spajala sa zidom - beskraj senki, boje kestena, rđe, crnih, mrkih, narandžastih, žutih, crvenih - svuda crvena, svi prelivi crvene... Upijao je sve to, prvi put bez straha. I dok je gledao ovu ogromnu bušotinu u planeti, novo osećanje zameni strah u njemu, i on zadrhta i poskoči u mestu, odigra kratki ples. U stanju je da podnese pogled. U stanju je da podnese gravitaciju. Sreo je Marsovca, pripadnika podzemlja, mladića neobične pojave, i opet će ga videti, videće sve njih... Stigao je na Mars.









8.
     A nekoliko dana kasnije nalazio se na zapadnoj padini Pavonis Monsa, vozeći mali rover uskom silaznom stazom duž trake razbacanog vulkanskog materijala, kroz koju se pružalo nešto nalik na zupčaste šine. Poslao je poslednju šifrovanu poruku Fortu, u kojoj ga je obavesti da kreće, i dobio je prvi odgovor otkako je otišao: Srećan put.
     U prvom satu vožnje pred njim se pojavilo ono za šta su mu svi govorili da će biti najspektakularniji prizor koji će videti na putu: prelazak preko zapadne ivice kazana i početak silaska niz spoljnju padinu džinovskog vulkana. Ovo se dogodilo šezdesetak kilometara zapadno od Šefilda. Prešao je jugozapadnu ivicu beskrajnog rubnog platoa i pošao nizbrdo, i tada se daleko u dubini ukazalo obzorje - pomalo zakrivljena, maglovita, bela pruga, nalik na prizor Zemlje viđen sa prozora šatla - što je imalo smisla, jer je vrh Pavonisa bio na visini od oko osamdeset pet hiljada stopa iznad Amazonis Planicije. Bio je to beskrajan vidik, najubedljiviji mogući podsetnik na zapanjujuću visinu Tarzisovih vulkana. U tom trenutku takođe je imao odličan pogled na Arsija Mons, najjužniji od tri vulkana Tarzisa, koji se dizao iznad horizonta levo od njega kao neki susedni svet. A ono što je podsećalo na crni oblak, iza dalekog severozapadnog horizonta, verovatno je bio sam Olimpus Mons!
     Celog prvog dana vozio je nizbrdo, ali je zadržao dobro raspoloženje. "Toto, nema izgleda da smo još u Kanzasu. Idemo... da vidimo čarobnjaka! Čudesnog čarobnjaka sa Marsa!"
     Drum je išao pored linije palog kabla. Kabl je pogodio zapadnu stranu Tarzisa strahovitom snagom, ne tako velikom kao kod poslednjeg namotaja, naravno, ali dovoljnom da izazove nastanak superbakija koje je Art trebalo da ispita. Zver koja je bila njegovo odredište već je prikupila materijal kabla u toj oblasti, i kabl gotovo da se više nije mogao videti; sve što je ostalo od njega bile su staromodne železničke šine, sa trećom zupčastom šinom u sredini. Zver je napravila ove šine od ugljenika kabla, i upotrebila druge delove kabla i magnezijum iz tla, da načini male samohodne rudarske vagone, koji su nosili sakupljeni materijal uz padinu Pavonisa do Uroborosovog postrojenja u Šefildu. Baš zgodno, pomisli Art, posmatrajući kako mali robotski vagon prolazi kraj njega u suprotnom smeru, uz šine prema gradu. Vagon je bio crne boje, nizak, pokretan jednostavnim motorom u dodiru sa zupčastom šinom, i nosio je teret koji se sastojao uglavnom od ugljeničnih mikrocevnih vlakana, sa velikim četvrtastim blokom dijamanta odozgo. Art je čuo za to u Šefildu i nije bio iznenađen. Dijamant je bio prikupljen iz dvostrukih spirala kojima je bio ojačan kabl, i ovi blokovi su, u stvari, bili daleko manje vrednosti od ugljeničnih vlakana ispod njih - zapravo su predstavljali luksuzne poklopce. I zaista su lepo izgledali.
     Drugog dana vožnje, Art je sišao sa beskrajne kupe Pavonisa na samu izbočinu Tarzisa. Ovde je zemljište bilo mnogo više posuto kamenjem i izbušeno kraterima nego na padini vulkana. I sve je bilo pokriveno slojem snega i peska, pomešanih u naoko jednakim količinama. Bila je to snežna padina Tarzisa, oblast u kojoj su oluje sa zapada često ostavljale snežne nanose koji se nikada nisu topili već su rasli, iz godine u godinu, nabijajući sneg na dnu. Za sad se taj materijal sastojao od sabijenog snega, ali će se jednog dana najniži slojevi pretvoriti u led, a padine u glečere.
     Sada su iz snega štrčale velike stene i prstenovi malih kratera, obično manje od kilometra u prečniku, tako neoštećenog izgleda kao da su iskopani dan ranije, s tim što su bili ispunjeni peskovitim snegom.
     Dok je još bio kilometrima daleko, Art je opazio Zver kako prerađuje kabl. Prvo se iznad horizonta pojavio vrh Zveri, a onda se sledeći sat pomaljao ostatak. Stojeći posred beskrajne puste padine, činila se nešto manja od svoje blizanke gore u Istočnom Šefildu, sve dok joj se nije dovezao uz bok, gde je ponovo shvatio da je velika kao gradski blok. Na dnu jednog njenog boka zjapio je četvrtasti otvor nalik na ulaz u parking-garažu. Art poveze rover u otvor - Zver se kretala brzinom od tri kilometra na dan, pa nije bilo teško pogoditi ga - i našavši se unutra, pođe uvis spiralnom rampom, prateći kratki tunel do komore. Tu se obratio preko radija veštačkoj inteligenciji Zveri, i vrata iza rovera se bešumno zatvoriše, tako da je minut kasnije mogao da iziđe iz vozila, ode do vrata lifta i popne se liftom na osmatrački most.
     Nije mu trebalo dugo da shvati da život u Zveri nije sinonim za provod, i, pošto se javio u ured u Šefildu i pogledao jonski hromatograf dole u laboratoriji, vratio se do rovera i odvezao se napolje da malo bolje osmotri okolinu. Zafir mu je potvrdio da je tako sa svima koji rade sa Zveri; roveri su bile kao ribe-piloti koje plivaju oko velikog kita, i iako se sa osmatračkog mosta pružao lep i dalek vidik, ljudi su na kraju veći deo dana provodili vozeći se okolo.
     Pa je tako radio i Art. Pali kabl koji se pružao ispred Zveri jasno je pokazivao koliko je ovde dole posao bio teži nego gore, na početku pada. Kabl je ovde bio ukopan gotovo trećinom prečnika, a valjak je bio spljošten i obeležen dugačkim pukotinama koje su se pružale duž njega, otkrivajući njegov sklop koji se sastojao od svežnjeva ugljeničnih vlakana, i dalje jednog od najotpornijih poznatih materijala, iako se govorilo da je materijal kabla novog lifta još jači.
     Zver je bila opkoračila ove ostatke, četiri puta viša od kabla; nagoreli crni poluvaljak gubio se u otvoru na prednjem kraju Zveri, iz koga se čulo duboko, mumlavo, gotovo podzvučno vibriranje. Potom bi se, oko dva sata po podne svakog dana, otvorila vrata na zadnjem kraju Zveri, iznad šina koje su se neprestano produžavale, da propuste jedan od onih vagona sa dijamantskim krovom, svetlucavim na suncu, koji bi smesta kliznuo dalje prema Pavonisu. Vagoni su nestajali iza visokog istočnog horizonta, u prividnu 'depresiju', koja se sada nalazila između njega i Pavonisa, desetak minuta vožnje posle izlaska iz matične mašine.
     Pošto bi odgledao ovaj dnevni odlazak, Art bi se provozao u roveru, istražujući kratere i velike usamljene stene, u stvari tražeći Nirgala, ili, tačnije, očekujući ga. Posle nekoliko dana provedenih u ovom obredu, dodao je naviku da svakog popodneva obuče skafander i iziđe na par sati u šetnju pored kabla ili ribe-pilota, ili po okolini.
     Bio je to kraj neobičnog izgleda, ne samo zbog miliona crnih stena, ravnomerno rasutih, već i zato što su peščani vetrovi izvajali čvrsti snežni pokrivač u fantastične oblike: grebene, šupljine, grede, nanose u obliku suze iza svake izložene stene, i tako dalje - ovi oblici zvali su se sastrugi. Bilo je zabavno šetati oko ovih neobičnih, aerodinamičnih izbočina od crvenkastog snega.
     I tako iz dana u dan. Zver je polako odmicala na zapad. Oktrio je da su vetrometni goli vrhovi stena često obojeni sićušnim mrljama brzih lišajeva, vrste koja brzo raste, ili bar brzo za lišajeve. Art je uzeo nekoliko uzoraka kamenja i odneo ih u Zver, gde je sa zanimanjem uzeo da čita o njima. To su očito bili veštački uzgajeni kriptoendolitski lišajevi, drugim rečima lišajevi koji žive na kamenu, i na toj visini su živeli na samoj ivici opstanka - prilog o njima tvrdio je da troše više od devedeset osam odsto energije na puko preživljavanje, a manje od dva odsto na razmnožavanje. Ovo je bilo veliko poboljšanje u odnosu na zemaljske vrste od kojih su nastali.
     Prolazili su dani, pa nedelje; ali šta je drugo mogao da radi? Nastavio je da sakuplja lišajeve. Prema beležnici, jedan od kriptoendolita koje je našao bio je prva vrsta koja je preživela na površini Marsa; uzgajili su je članovi legendarnih Prvih stotinu. Razbio je nekoliko kamenova da bolje pogleda i otkrio trake lišaja unutar prvog centimetra kamena: prvo žuta traka na samoj površini, pa ispod nje plava, i na kraju zelena. Posle tog otkrića često je zastajao u šetnji da klekne i osloni vizir šlema na obojeno kamenje koje je štrčalo iz snega, diveći se krastama lišajeva i njihovim bogatim, bledim bojama - žutoj, maslinastoj, žutozelenoj, tamnozelenoj, crnoj, sivoj.
     Jednog popodneva odvezao je ribu-pilota daleko na sever od Zveri i izišao da prošeta i sakupi uzorke. Kada se vratio, otkrio je da vrata na boku vozila neće da se otvore. "Koji im je moj?" upita on glasno.
     Prošlo je toliko vremena da je zaboravio da nešto treba da se dogodi. To nešto očito je uzelo oblik elektronskog kvara. Ukoliko je to zaista bilo to, a ne... nešto drugo. Pozvao je preko interkoma i probao svaku šifru koju je znao na tastaturi pored vrata komore, ali je sve bilo uzalud. Pošto nije mogao da se vrati unutra, nije mogao ni da uključi sistem za slučaj opasnosti. Interkom u njegovom šlemu imao je veoma ograničen domet - horizont, zapravo - koji se ovde, ispod Pavonisa, suzio do marsovskih dimenzija, samo po nekoliko kilometara u svakom pravcu. Zver je bila dosta daleko iza horizonta, i iako je verovatno mogao da stigne pešice do nje, jedan deo puta će mu i Zver i riba-pilot biti iza horizonta, i biće sam, u skafandru, sa ograničenom rezervom vazduha...
     Odjednom je pejzaž, sa svojim prljavim sastrugijima, zadobio tuđinski, preteći izgled, mračan usred vedrog, sunčanog dana. "Pa, šta je, tu je", reče Art, napregnuto razmišljajući. Uostalom, zato je i otišao ovako daleko, da ga pokupe oni iz podzemlja. Nirgal je rekao da treba da izgleda kao slučajnost. Naravno, ovo ne mora da bude baš ta slučajnost, ali bila ona to ili ne, panika sigurno neće pomoći. Bolje da pođe od pretpostavke da je reč o stvarnom problemu, i da pođe odatle. Mogao je da pokuša da stigne do Zveri ili da nekako uđe u rover.
     Još je razmišljao o tome i kucao na tastaturi na vratima komore poput vrhunskog daktilografa, kada ga neko oštro potapša po ramenu. "Aaaa!" dreknu on i okrenu se u skoku.
     Iza njega su stajale dve prilike u hodačima, sa izgrebanim, starim šlemovima. Video im je lica iza vizira: žena sa licem kao u jastreba, koja je izgledala kao da bi ga rado ujela, i nizak crnac mršavog lica, sa sivim pletenicama oko ivice vizira nalik na ramove slika od upletenih konopaca kakvi se ponekad mogu videti u primorskim restoranima.
     Muškarac je bio taj koji je potapšao Arta po ramenu. Sada je podigao tri prsta, pokazavši prema svojoj pločici na zglobu. Kanal koji koriste, svakako. Art se uključi. "Hej", povika, sa više olakšanja nego što je trebalo, zaključivši da je ipak reč o Nirgalovoj nameštaljki i da nije bio u stvarnoj opasnosti. "Hej, izgleda da ne mogu da otvorim vozilo. Da li biste me povezli?"
     Oni su samo zurili u njega.
     Smeh muškarca bio je jeziv. "Dobro došao na Mars", reče.









Treći deo: DUGI IZLIV
     En Klejborn vozila je niz Ženevsku Mamuzu, zastajući posle svakih nekoliko krivina da iziđe i uzme uzorke kamena sa preseka druma. Autoput Transmarineris bio je napušten još šezdeset prve i sada je bio preplavljen rekom prljavog leda i stena koja je potopila dno ponora Koprates. Put je bio arheološki eksponat, ćorsokak.
     Ali En je proučavala Ženevsku Mamuzu. Mamuza je bila završetak mnogo dužeg bedema lave, čiji je ostatak uglavnom utonuo u visoravan na jugu. Postojalo je nekoliko bedema - obližnji Melas Dorsa, dalje na istoku Felis Dorsa, na zapadu Solis Dorsa - zrakasto raspoređenih u odnosu na kanjone Marinerisa, i nepoznatog porekla. Ali sa povlačenjem južnog zida Melasa usled sleganja i vetra ostala je ogoljena tvrda stena bedema i tako je nastala i Ženevska Mamuza, idealna rampa za Švajcarce da niz nju spuste svoj drum sa zida kanjona, a sada zgodna baza za Enino istraživanje bedema. Bilo je moguće da su i Mamuza i svi okolni bedemi nastali koncentričnim širenjem pukotina prilikom uzdizanja Tarzisa; no, mogli su da budu i mnogo stariji, ostaci tipa 'basen i venac', čestog u Nojevo doba, kada se planeta još širila usled svoje unutrašnje toplote. Određivanje starosti bazalta u podnožju bedema pomoći će da se utvrdi koji je od ova dva odgovora pravi.
     Zato je polako vozila mali rover niz put prekriven injem. Kretanje vozila biće prilično uočljivo iz svemira, ali njoj je bilo svejedno. Prethodnih godinu dana vozila se preko cele južne polulopte, ne preduzimajući nikakve mere predostrožnosti osim kada bi se približila nekom od Kojotovih tajnih skloništa da dopuni zalihe. I ništa se nije dogodilo.
     Stigla je do dna Mamuze, nedaleko od reke leda i kamenja koja je sada zagušila dno kanjona. Izišla je iz vozila i počela da kucka čekićem po dnu poslednje pukotine na putu. Bila je okrenuta leđima ogromnom glečeru i nije mislila o njemu. Bila je usredsređena na bazalt. Bedem se dizao ispred nje prema suncu, savršena rampa do vrha litice oko tri kilometra iznad nje i pedeset kilometara u pravcu juga. Sa obe strane Mamuze izvijala se džinovska južna litica Ponora Melas, sva u ogromnim utonima i manjim izbočinama - nevelika tačka na dalekom obzorju sleva, i veliki masiv nekih šezdeset kilometara zdesna, koji je En zvala Kejp Solis, Rt Solis.

     Odavno je En predskazala da će svako navodnjavanje atmosfere pratiti znatno ubrzana erozija, i litica sa obe strane Mamuze nosila je dokaze da je bila u pravu. Uton između Ženevske Mamuze i Kejp Solisa oduvek je bio dubok, ali je sada nekoliko svežih klizišta pokazivalo da se brzo produbljuje. Međutim, čak i najsvežiji ožiljci, kao i ostale šupljine i raslojavanja litice, bili su posuti injem. Veliki zid imao je boju Siona ili Brisa pod snegom - crvene naslage, isprugane belim.
     Na dnu kanjona, kilometar ili dva zapadno od Ženevske Mamuze, uporedo s njom, nalazio se sasvim nizak crni greben. Radoznala, En ode do njega. Izbliza se činilo da je greben, ne viši od ljudskih prsa, zaista bio načinjen od istog bazalta kao Mamuza. Uzela je čekić i odbila uzorak stene.
     Pogled joj privuče neki pokret i ona naglo podiže glavu. Kejp Solis je ostao bez nosa. Iz njegovog podnožja dizao se crveni oblak.
     Lavina! Ona istog trenutka uključi štopericu na pločici i smaknu dvogled i kapuljaču preko vizira, podešavajući fokus sve dok se nije jasno ukazao daleki masiv. Sveže ogoljena stena bila je crnkaste boje i izgledala je bezmalo okomita; pukotina od hlađenja u bedemu, možda - ako je i to bio bedem. Izgledao je kao bazalt. I činilo se kao da je odron još povisio četiri kilometra visoku liticu.
     Duboko u utonu odlomio se i manji deo litice, verovatno zbog vibracija udara. Međutim, izgledao je kao manji odron u poređenju sa obrušenim masivom, koji mora da je bio sastavljen od miliona kubnih metara stene. U stvari, bilo je fantastično videti jednu od velikih lavina - većina arheologa i gelologa morala je da se oslanja na eksplozije ili kompjuterske simulacije. Nekoliko nedelja provedenih u Marinerisu rešilo bi njihove probleme.
     Onda je naišao, valjajući se zemljištem duž ivice glečera, niska tamna masa sa uskovitlanim oblakom prašine na vrhu, kao ubrzani film približavanja olujnog oblaka, sa zvučnim efektima i svim ostalim. Bio je podosta odmakao od rta. Ona odjednom shvati da posmatra oblik klizišta poznat kao dugi izliv. Bila je to neobična pojava, jedna od nerešenih zagonetki geologije. Velika većina klizišta prelazila je vodoravno manje od dvostruke dužine pada; međutim, neki od najvećih odrona kao da su prkosili zakonima trenja, prelazeći vodoravno deset puta veću dužinu od visine pada, a ponekad i dvadeset i trideset puta. Zvali su ih dugi izlivi, i niko nije znao kako nastaju. Kejp Solis je, eto, pao sa visine od četiri kilometra, te je trebalo da se prostre ne dalje od osam; ali ne, još se valjao dnom Melasa, niz kanjon, pravo prema En. Ako prevali samo petnaestostruku dužinu pada, pregaziće je i naleteće na Ženevsku Mamuzu.
     Podesila je fokus dvogleda na prednji kraj klizišta, vidljiv tek kao tamna kipuća masa pod uskovitlanim oblakom prašine. Osećala je kako joj ruka drhti uz šlem, ali osim toga nije osećala ništa više. Ni strah, ni žaljenje - ništa, zapravo, osim olakšanja. Konačno je svemu kraj, i to ne njenom greškom. Niko je neće kriviti. Uvek je govorila da će je teraformiranje ubiti. Kratko se nasmejala, a onda je zažmirila, pokušavajući da bolje vidi prednju ivicu klizišta. Prva standardna hipoteza koja je objašnjavala duge izlive glasila je da stenje klizi povrh sloja zarobljenog vazduha, ali su onda dugi izlivi otkriveni na Marsu i Mesecu bacili sumnju na ovu pretpostavku, i En se slagala sa onima koji su tvrdili da bi se vazduh zarobljen izpod kamena brzo raspršio uvis. Tu je morala da postoji neka vrsta mazivnog sredstva; druge pretpostavke pominjale su sloj kamena rastopljenog trenjem, zvučne talase izazvane bukom klizišta, ili jednostavno krajnje energično kretanje čestica uhvaćenih na dnu klizišta. Ali nijedna postavka nije bila dovoljno ubedljiva, i niko nije znao pravi uzrok. Približavala joj se fenomenološka tajna.
     Ništa u masi koja joj se primicala pod oblakom prašine nije ukazivalo na neku teoriju. Bilo je očigledno da se ne žari kao rastopljena lava, i iako je bila bučna, nije se moglo prosuditi da li je to dovoljno da je ponese sopstveni zvučni udar. Ali je išla napred, bez obzira na vrstu pokretačkog mehanizma. Izgledalo je da će joj se pružiti prilika da lično ispita o čemu je reč, njen poslednji doprinos geologiji, izgubljen u trenutku otkrića.
     Pogledala je na zglob, i iznenađeno utvrdila da je prošlo već dvadeset minuta. Dugi izlivi bili su poznati kao brzi; bilo je izračunato da se klizište Blekhok u Mohavi kretalo brzinom od 120 kilometara na sat, spuštajući se nagibom od jedva nekoliko stepeni. Melas je bio dosta strmiji. Prednji kraj klizišta uistinu se brzo približavao. Buka se pojačavala, kao grmljavina pred oluju. Oblak prašine je narastao i zaklonio popodnevno sunce.
     En se okrenu i pogleda prema velikom ledniku Marinerisa. Već nekoliko puta malo je nedostajalo da je ubije, kada je niz velike kanjone tekla bujica izlivenog akvifera. Ubio je Frenka Čalmersa i sahranio ga negde u svom ledu, daleko nizvodno. Njegova smrt bila je posledica njene greške, i nikada se nije oslobodila kajanja. Bio je to samo trenutak nepažnje, ali svejedno greška; a neke greške nemoguće je ispraviti.
     Potom je umro Sajmon, progutala ga bujica sopstvenih belih krvnih zrnaca. Sada je bio red na nju. Olakšanje je bilo tako snažno da je bolelo.
     Okrenula se prema lavini. Vidljivo kamenje na dnu nije se valjalo kao razbijen talas, već je odskakalo. Bilo je očigledno da klizi preko nekog mazivnog sloja. Geolozi su otkrili gotovo nedirnute pojase tla povrh klizišta koja su prevalila više kilometara, te je ovo bila potvrda nečeg već poznatog, ali je ipak izlgedala čudno, čak nestvarno: niski nasip zemljišta koji se kreće preko terena bez valjanja, kao nekom magijom. Pod nogama joj je podrhtavalo tlo, i opazila je da su joj šake stisnute u pesnice. Pomislila je na Sajmona, na njegovu borbu protiv smrti u poslednjim satima, i zašištala kroz zube; činilo joj se pogrešno da stoji tu i pozdravlja dolazak kraja. Znala je da on to ne bi odobrio. U znak poštovanja njegove volje ona siđe sa niskog bedema lave i kleknu na koleno iza njega. Hrapavo zrno njegovog bazalta bilo je mutno u smeđoj svetlosti. Osetila je vibracije i pogledala prema nebu. Učinila je sve što je mogla, i nema šta da joj se prebaci. Uostalom, bilo je glupo misliti na takav način; niko nikad neće znati šta je tu radila, čak ni Sajmon. Sajmon je mrtav. A Sajmon u njoj nikada neće prestati da je proganja, bez obzira na njene postupke. Zato je vreme da se odmori i da bude zahvalna zbog toga. Oblak prašine prevaljao se preko niskog bedema, digao se vetar...
     Buum! Zvučni udar prućio ju je po tlu, podigao i povukao preko dna kanjona, udarao o kamenje. Nalazila se u tamnom oblaku, na kolenima i rukama, a oko nje svuda prašina, sveispunjavajuća rika sudaranja kamenja, tlo koje se divlje rita pod nogama...
     Bacanje je popustilo. Još je klečala, osećajući hladan kamen kroz rukavice i štitnike za kolena. Naleti vetra polako su raščišćavali vazduh. Bila je prekrivena prašinom i krhotinama kamena.
     Ustala je na drhtave noge. Boleli su je dlanovi i kolena, a jedno koleno bilo joj je obamrlo od zime. Zglob leve ruke kao da je bio iščašen. Prišla je niskom bedemu i pogledala preko. Klizište se zaustavilo oko trideset metara nadomak bedema. Zemljište između bilo je posuto kršem, ali je ivica klizišta bila crni zid od samlevenog bazalta, nagnut unazad pod uglom od oko četrdeset pet stepeni, visok dvadeset ili dvadeset pet metara. Da je ostala da stoji na bedemu, udar vazduha bi je odbacio i ubio. "Proklet bio", reče ona Sajmonu.
     Severna granica klizišta prostrla se do lednika Melas, otopivši led i pomešavši ga u zadimljen jarak kamenja i blata. Prašina u vazduhu još je zaklanjala pogled. En prekorači greben i pođe prema podnožju klizišta. Kamenje na dnu još je bilo vruće. Kao da nije bilo oštećenije od viših slojeva. En je zurila u novi crni zid, a u ušima joj je zvonilo. Nije pošteno, pomislila je. Nije pošteno.
     Okrenula se i pošla prema Ženevskoj Mamuzi, osećajući se slabo i ošamućeno. Rover-stena još je bio na presečenom putu, prašnjav, ali naizgled neoštećen. Dugo nije mogla da ga dodirne. Gledala je unazad preko dugačke, zadimljene mase klizišta - crni glečer, odmah pored belog. Onda je konačno otvorila vrata komore i provukla se unutra. Nije bilo drugog izbora.









9.
     En je svakog dana pomalo vozila, a onda bi izišla i hodala planetom, tvrdoglavo radeći svoj posao, kao automat.
     Sa obe strane izbočine Tarzis nalazile su se depresije. Na zapadnoj strani to je bila Amazonis Planicija, niska ravnica koja je duboko zalazila u južne visove. Na istoku se nalazila uvala Krise, udubljenje koje se pružalo od basena Argire kroz Margaritifer Sinus i Krise Planiciju, najdublju tačku uvale. Uvala je bila u proseku dva kilometra niže od okoline, i sav krš Marsa, kao i većina drevnih izlivnih kanala, nalazili su se u njoj.
     En je vozila na istok južnim obodom Marinerisa, sve dok se nije našla između Nirgal Valisa i Aureum Haosa. Zaustavila se da dopuni zalihe u skloništu zvanom Dolmen Tor, na istom mestu gde su ih odveli Mišel i Kasei na kraju povlačenja kroz Marineris, 2061. godine. Povratak u malo sklonište nije uticao na nju; jedva ga se sećala. Polako je gubila sve uspomene, i to joj se činilo utešno. Zapravo je radila na tome, usredsređujući se na trenutak takvom silinom da je sam trenutak bio poništen, kao blesak svetlosti u magli, kao stvari koje su joj umirale u glavi.
     Uvala je svakako bila starija od krša i izlivnih kanala, koji su se tu nalazili upravo zbog uvale. Tarzis je bio ogroman izvor isticanja gasova iz usijanog jezgra planete, kao i svih onih radijalnih i koncentričnih pukotina oko sebe. Voda u regolitu tekla je nizbrdo, u depresije sa obe strane izbočine. Možda su depresije bile neposredna posledica nastanka izbočine, ugibanje litosfere oko tačke gde je bila isturena uvis. Ili je kora potonula ispod depresija, kad je bila pretvorena u paru ispod izbočine. Standardni konvekcioni modeli podržali bi tu zamisao - narasla para morala je negde da se isprazni na kraju, i to se dogodilo oko izbočine, pri čemu je sa sobom u dubinu povukla i litosferu.
     A zatim, gore u regolitu, voda je pojurila nizbrdo na uobičajeni način, skupljajući se u koritima, sve dok se nisu izlili akviferi, a kora iznad njih se urušila: otuda izlivni kanali i krš. Bio je to dobar radni model, ubedljiv i moćan, koji je objašnjavao mnoge pojave.
     I tako se En svaki dan vozila i pešačila, tražeći potvrdu za pretpostavku konvekcije kore kojom se objašnjavala uvala Krise, lutajući površinom planete, proveravajući stare seizmografe i skupljajući kamenje. Postajalo je teško probijati se dalje na sever kroz uvalu: izlivi akvifera iz 2061. gotovo su presekli puteve, ostavivši samo uzak prorez između istočnog kraja velikog glečera Marinerisa i zapadne strane manjeg lednika koji je ispunjavao čitavu dužinu Ares Valisa. Ovaj usek bio je prva prilika istočno od Noktis Labirintusa da se pređe polutar, a da se ne ide preko leda, a Noktis je bio udaljen šest hiljada kilometara. Stoga su u useku izgrađeni drum i pruga, i prilično veliki grad pod šatorom na ivici kratera Galilej. Južno od Galileja, najuži deo useka bio je širok samo četrdeset kilometara, oblast prohodne ravnice smeštena između istočnog ogranka Hidaspis Haosa i zapadnog dela Aram Haosa. Bilo je teško voziti kroz ovu oblast tako da pista i drum ostanu ispod obzorja, i En se držala same ivice Aram Haosa, posmatrajući haotični teren ispod.
     Severno od Galileja već je bilo lakše. Uskoro je izišla iz useka i našla se na Krise Planiciji. Bilo je to središte uvale, sa gravitacionim potencijalom -0,65; mesto sa najmanjom težom na planeti, manjom nego i u Helasu i Izidisu.
     Ali jednog dana se dovezla na vrh usamljene uzvisine i videla da tamo u srcu Krise leži ledeno more. Iz Simud Valisa spustio se dugačak glečer i zaustavio se na najnižoj tački Krise, šireći se sve dok se nije pretvorio u more leda, koje je prekrivalo zemlju iza horizonta na sever, severoistok i severozapad. Polako je vozila duž njegove zapadne obale, pa duž severne. Bilo je široko oko dve stotine kilometara.
     Krajem jednog od narednih dana zaustavila je vozilo na ivici utonulog kratera i zagledala se preko prostranstva neravnog leda. Bilo je tako mnogo izliva šezdeset prve. Bilo je jasno da su u to vreme za pobunjenike radili neki od najboljih areologa, pronalazeći akvifere i minirajući ih eksplozivom ili sabotažama na nuklearkama baš na mestima gde su bili najveći hidrostatični pritisci. Koristeći se mnogim njenim otkrićima, činilo joj se.
     Ali to je bila prošlost, sada nevažna. Ovde i sada, postojalo je samo to ledeno more. Stari seizmografi sa kojih je skupljala sve podatke u poslednje vreme su beležili potrese zemljišta sa severa, gde je trebalo da bude najmanje aktivnosti. Možda je otapanje severne polarne kape prouzrokovalo uzdizanje litosfere, i izazvalo niz manjih marsotresa. Ali potresi koje su zabeležili seizmografi bili su prigušeni kratki udari, više nalik na eksplozije nego na marsotrese. Provela je mnogo dugih večeri proučavajući ekran VI u vozilu i pitajući se o čemu je reč.
     Svakog dana vozila je i pešačila. Napustila je ledeno more i nastavila na sever preko Acidalije.
     Velike nizije severne polulopte bile su poznate kao ravne, što su svakako i bile u poređenju sa krševitim oblastima ili južnim visijama. Međutim, nisu bile ravne kao igralište ili ploča stola - daleko od toga. Zemljište je svuda bilo talasasto, neprestano smenjivanje brežuljaka i udolina, grebena ili ispucale stene, šupljina ispunjenih finim peskom, polja posejanih velikim stenama, kamenih prstenova i malih jama... bilo je nezemaljsko. Na Zemlji bi šupljine bile ispunjene zemljom, a vetar i voda i bilje izlokali bi gole čuke, te bi potom sve to bilo potopljeno ili pokopano ili poravnato nanosima leda ili izdignuto tektonskom aktivnošću, bezbroj puta izmenjeno tokom eona i uvek iznova poravnato vremenskim prilikama i biosferom. Ali ova drevna talasasta polja, njihove šupljine izdubljene padom meteora, nisu se menjala milijardu godina. A bila su među najmlađim površinskim oblicima na Marsu.
     Bilo je teško voziti ovakvim terenom, a sasvim lako izgubiti se u pešačenju, pogotovo kad čovek ima vozilo koje se nimalo ne razlikuje od svih onih razbacanih stena; naročito ako je pri tom odsutan. En je nekoliko puta morala da traži vozilo radio-signalom, a ponekad bi gotovo naletela na njega pre nego što bi ga prepoznala - a onda bi se probudila, ili osvestila, drhtavih ruku, iz nekog zaboravljenog zanosa.
     Najbolje putanje za vožnju bili su duž niskih greba i bedema od ogoljene stene. Da su ovi visoki bazaltni drumovi bili povezani, bilo bi lako. No, bili su uglavnom presečeni pukotinama, isprva ne širim od linije, a potom sve dubljim i širim, u nizovima nalik na popadale kriške hleba, sve dok ne bi sasvim zinule, ispunjene kršem i peskom, a bedem bi postao samo deo polja posutog stenama.
     Nastavila je da napreduje na sever, preko Vastitas Borealisa, Acidalije, Borealisa: stara imena bila su tako čudna. Trudila se da ne razmišlja, ali tokom dugih sati u roveru to je ponekad bilo nemoguće. U tim razdobljima bilo je manje opasno čitati nego pokušavati da isprazni um. Stoga je nasumce čitala iz biblioteke VI. Često je ostajala da zuri u areološke mape, a jedne večeri, posle zalaska Sunca i još jedne ovakve seanse, pozabavila se temom Marsovih imena.
     Ispostavilo se da većina njih potiče od Đovanija Skjaparelija. Na svojim teleskopskim mapama krstio je više od stotinu oblika albeda, od kojih je većina bila plod zablude kao i njegovi canali. Ali kada su 1950. godine astronomi načinili mapu oblika koje su svi priznavali - oblika koji su se mogli fotografisati - zadržani su mnogi Skjaparelijevi nazivi. Bilo je to gest poštovanja nekoj vrsti moći koju je posedovao, evokativnoj, ako već ne konzistentnoj; bio je klasičan učenjak, proučavalac biblijske astronomije, pa je među njegovim nazivima bilo pomešanih latinskih, grčkih, biblijskih i homerovskih referenci. No, ipak je imao sluha za imena. Još jedan dokaz njegovog dara bio je kontrast između njegovih mapa i konkurentskih mapa Marsa iz devetnaestog veka. Mapa izvesnog Engleza po imenu Proktor, na primer, oslanjala se na crteže prečasnog Vilijema Douza; otuda je na Proktorovom Marsu, koji nije imao nikakve prepoznatljive veze ni sa jednim standardnim oblikom albeda, postojao Douzov kontinent, Douzov okean, Douzov moreuz, Douzovo more i Douzov račvasti zaliv. Takođe More vazduha, Delaruov okean i Berovo more. Ovo je svakako bilo posveta Nemcu po imenu Ber, koji je nacrtao još nakaradniju mapu Marsa nego što je bila Proktorova. U poređenju sa njima, Skjapareli je ipak bio genije.
     Ali nije bio konzistentan. Osim toga, u tom melange-u pozajmica bilo je nečeg pogrešnog, nečeg opasnog. Oblicima na Merkuru bila su data imena velikih umetnika, oni na Veneri zvali su se prema slavnim ženama; oni koji jednog dana budu leteli ili se vozili tim krajolicima, imaće utisak da žive u uređenim svetovima. Samo su na Marsu lutali kroz strahotno zamešateljstvo davnih snova, izvor ko zna sve kakvih zabluda o stvarnom izgledu terena: Jezero Sunca, Zlatno Polje, Crveno More, Paunova Gora, Feniksovo Jezero, Simerija, Arkadija, Zaliv Bisera, Gordijev Čvor, Stiks, Had, Utopija...

     Na tamnim dinama Vastitas Borealisa počele su da joj ponestaju zalihe. Njeni seizmografi su očitavali svakodnevne potrese na istoku, pa se uputila u tom pravcu. Prilikom izlazaka iz vozila proučavala je granatne peščane dine i njihove slojeve, koji su svedočili o klimatskim uslovima u prošlosti kao godovi na panjevima. Međutim, sneg i jaki vetrovi odnosili su vrhove dina. Zapadni vetrovi umeli su da budu posebno jaki, toliko da su podizali čitave zavese krupnozrnog peska i bacali ih na njen rover. Pesak bi po zakonima fizike uvek završio kao dine, ali su se ove neprestano pomerale u sporom maršu oko sveta, tako da su svedočanstva o prošlim dobima na kraju bila uništena.
     Odagnala je tu misao iz glave i proučavala pojavu kao da ne postoje nove veštački izazvane sile koje je ugrožavaju. Okrenula se radu, kao da u ruci neprestano steže geološki čekić i razbija kamenje. Prošlost se polako krunila, komad po komad. Krhotine je ostavljala za sobom. Izbegavala je da misli o tome. Međutim, u nekoliko navrata trzala se iz sna sa slikom dugog izliva koji se valja prema njoj. Potom bi se potpuno razbudila, oznojena i drhtava, okružena zaslepljujućom svetlošću svitanja, u kome je Sunce plamtelo kao komad zapaljenog sumpora.
     Kojot joj je dao mapu svojih skloništa na severu, i sada je stigla do jednog od njih, zakopanog usred grozda gromada veličine kuće. Dopunila je zalihe, ostavivši kratku poruku zahvalnosti. Prema poslednjem planu putovanja koji je dobila od Kojota, ovaj je trebalo uskoro da svrati u taj kraj, ali od njega nije bilo ni traga i nije bilo svrhe čekati ga. Pošla je dalje.

     Vozila je, pešačila. Ali nije mogla protiv toga: opsedalo ju je sećanje na ono klizište. Nije je mučila činjenica da je imala bliski susret sa smrću, što joj se svakako već mnogo puta dogodilo, a da to nije ni znala. Reč je bila o tome koliko je čitav događaj bio proizvoljan. U svemu nije bilo ni pomena o nekoj vrednosti ili pravednosti; bio je to čist sticaj okolnosti. Naglašena ravnoteža, ali bez ravnoteže. Iza uzroka nisu sledile posledice i nije bilo onoga: kako zabiberiš, tako ćeš i kusati. Ona je bila ta koja je previše vremena provodila napolju, ali je Sajmon bio taj koji je umro. Ona je zaspala za volanom, ali je poginuo Frenk. Bila je to, jednostavno, stvar slučaja, proizvoljnog spasenja ili propasti.
     Bilo je teško verovati da prirodno odabiranje igra neku ulogu u takvom svetu. Tu, pod njenim nogama, u udubljenjima između dina, na zrncima peska, rasle su arhebakterije, ali se istovremeno atmosfera ubrzano bogatila kiseonikom, te su sve bakterije bile osuđene na propast, osim onih koje su se slučajno našle pod zemljom, daleko od kiseonika koji su i same uzimale, kiseonika koji je otrov za njih. Prirodno odabiranje ili slučajnost? Stojiš, udišući gasove, a prema tebi brza smrt - i bivaš zatrpan stenjem, i umreš, ili prašinom, i živiš. I ništa što učiniš nema uticaja u tom velikom ili-ili. Uopšte nije važno šta činiš. Jednog popodneva, čitajući nasumce iz VI da zabavi misli do večere, saznala je da je carska policija izvela Dostojevskog na pogubljenje, i da je bio pomilovan tek pošto je nekoliko sati čekao da dođe red na njega. En je dovršila čitanje o ovom događaju i ostala da sedi na vozačevom sedištu, nogu podignutih na kontrolnu tablu, slepo zureći u ekran. Još jedan razmetljivi zalazak Sunca prosipao se na nju kroz prozor, zalazak u kome je Sunce bilo neprirodno veliko i blistavo u sve gušćoj atmosferi. Dostojevskog je ovo izmenilo za čitav život, objašnjavao je pisac u olakom sveznanju biografije. Epileptik, sklon nasilju, sklon beznađu. Nije bio dovoljno jak da prihvati ovo iskustvo. Večito gnevan. Pun strahova. Opsednut.
     En odmahnu glavom i nasmeja se, ljuta na idiotskog pisca koji jednostavno nije razumeo. Naravno da ne možeš da prihvatiš iskustvo. Zato što je apsurd. Iskustvo koje se ne može prihvatiti.

     Sledećeg dana, iza horizonta je izvirio vrh kule. Zaustavila je vozilo i pogledala kroz ugrađeni teleskop. Iza kule je bilo dosta prizemne magle. Seizmograf je sada beležio veoma snažne potrese, iz neposredne blizine na severu. Čak je i sama osetila jedan, koji je, s obzirom na amortizere vozila, bio zaista jak. Činilo se da imaju neke veze sa kulom.
     Izašla je iz vozila. Sunce samo što nije bilo zašlo, i nebo je bilo veliki luk silovitih boja, a sunce nisko na zamućenom zapadu. Svetlost će biti iza nje, čineći je gotovo nevidljivom. Krivudala je između dina, a onda se oprezno popela do vrha jedne i otpuzila poslednjih nekoliko metara da proviri preko vrha prema kuli, sada jedva kilometar daleko na istoku. Kada je videla koliko je blizu njeno podnožje, spustila je bradu sasvim uz zemlju, među grumenje veličine šlema.
     Bila je to neka vrsta pokretne bušotine, i to povelike. Masivno podnožje bilo je opremljeno džinovskim gusenicama, poput onih koje se koriste za premeštanje najvećih raketa na kosmodromima. Toranj bušilice dizao se iz ove grdosije više od šezdeset metara u visinu, a u podnožju i donjem delu tornja očito su bile smeštene sobe tehničara, oprema i zalihe.
     Iza te stvari, nešto dalje niz blagu padinu prema severu, prostiralo se more leda. Neposredno iza bušilice, iz leda su još štrčale velike dine - isprva kao valovita obala, a zatim kao stotine polumeseca ostrvaca. Ali ih nekoliko kilometara dalje više nije bilo, i ostao je samo led.
     Led je bio beo, čist - prozirno ljubičast na Suncu smiraja - najprovidniji led koji je ikada videla na površini Marsa, i gladak, a ne razlomljen kao onaj na glečerima. Neznatno je isparavao, i para je brzala na vetru prema istoku. A na ledu, nalik na mrave, klizali su ljudi u hodačima i šlemovima.

     Postalo joj je jasno čim je ugledala led. Pre mnogo vremena sama je podržala hipotezu o velikom udaru, koja je objašnjavala nesrazmeru između polulopti: niska i ravna severna polulopta bila je jednostavno krater strahovitog udara, posledica teško zamislivog sudara u Nojevo doba, sudara Marsa i planetoida približne veličine. Kamen udarnog tela koji nije ispario postao je deo Marsa, i u literaturi su postojale tvrdnje da su nepravilna kretanja u kori, zaslužna za nastanak Tarzisa, bila zakasnele promene izazvane poremećajima posle udara. En nije verovala u to, ali je bilo sigurno da se dogodio neki veliki sudar, koji je zbrisao površinu cele severne polulopte i načinio je četiri kilometra nižom u proseku od južne. Zapanjujuća katastrofa, ali tako je bilo u Nojevo doba. Udar sličnih razmera verovatno je bio uzrok rađanja Meseca iz Zemlje. Bilo je tu i nekih oprečnih stanovišta koja su se zasnivala na stavu da bi i Mars trebalo da ima mesec približne veličine da je pretrpeo takav udar.
     Ali sada, dok je ležala i posmatrala džinovsku bušilicu, verovala je da je severna polulopta još niža nego što se isprva činilo, jer joj je stenovita kora bila neverovatno duboka, svih pet kilometara ispod površine dina. Udar je zasekao toliko duboko, da bi se udubljenje uglavnom popunilo mešavinom izbačenog materijala, peskom nanesenim vetrovima i prašinom, materijalom kasnijih udara, erozivnim materijalom koji je skliznuo sa Velikog Nagiba, i vodom. Da, vodom, koja je kao i uvek potražila najnižu tačku; voda u godišnjem prekrivaču inja, drevni izlivi akvifera, gasovi istekli iz mehuraste stene, voda polarne kape. Sva se ta voda polako selila u ovu duboku oblast i slivala u zaista ogroman podzemni rezervoar, ledeni i tečni sabirnik koji se protezao kao traka oko cele planete, načinivši podzemni sloj ispod svega severno od 60 stepeni severne širine, izuzev, ironije li, ostrva žive stene na kojoj je počivala sama polarna kapa.
     En je sama otkrila ovo podzemno more pre mnogo godina, i tu se po njenoj proceni nalazilo šezdeset do sedamdeset odsto svih voda na Marsu. Bio je to, u stvari, Okeanus Borealis o kome su govorili neki teraformeri - ali pod zemljom, duboko pod zemljom i uglavnom zamrznut, pomešan sa regolitom i sabijenom prašinom; okean permafrosta, delimično tečan dole na najdubljoj steni. I sve je to, po njenom mišljenju, bilo zauvek zarobljeno tamo dole, jer bez obzira na količinu toplote kojom su teraformeri uticali na površinu planete, okean permafrosta neće se topiti brže od metra za milenijum - a i kada se otopi, ostaće pod zemljom usled sile teže.
     Otuda ta bušotina pred njom. Crpli su vodu. Crpli su je pravo iz tečnih akvifera, i topili permafrost eksplozivima, verovatno nuklearnim, a potom sakupljali otopinu i izvlačili je na površinu. Težina tavanice od regolita pomoći će im da potisnu vodu uz cevi. Težina vode na površini pomoći će im da potisnu još više. Ako postoji više ovakvih platformi, mogli bi da izvuku ogromnu količinu na površinu. Na kraju bi dobili plitko more. Ono bi se ponovo zaledilo i privremeno postalo ledeno more, ali pod uticajem zagrevanja atmosfere, Sunčeve svetlosti, bakterijskog dejstva, pojačanih vetrova - na kraju bi se opet otopilo. Tako bi nastao Okeanus Borealis. A stari Vastitas Borealis, sa svojim prstenom crnih granatnih dina oko sveta, bio bi morsko dno. Potopljen.
     Išla je kroz sumrak prema vozilu, nespretnih pokreta. Bilo je teško otvoriti komore, skinuti šlem. Unutra je više od sata sedela ispred mikrotalasne peći, bez pokreta, dok su joj pred očima promicale slike. Mravi koji gore pod uveličavajućim staklom, mravinjak potopljen iza brane od mulja... Mislila je da više ništa ne može da je dirne u njenom preposthumnom bivstvovanju - ali ruke su joj se sada tresle, i nije mogla da pogleda pirinač sa lososom koji se hladio u mikrotalasnoj. Nema više Crvenog Marsa. Želudac joj je bio mali kamen u utrobi. U nasumičnom toku sveopšte slučajnosti, ništa nije vredno; a ipak, ipak...
     Odvezla se dalje. Nije mogla da smisli ništa drugo. Vratila se na jug, vozeći uz blage padine, pored Krise i njenog nevelikog ledenog mora. Jednom će to biti zaliv okeana. Okrenula se svom radu, ili je bar pokušala. Borila se da ne vidi ništa osim kamena, da misli kao stena.

     Jednog dana vozila je preko polja od sitnih crnih oblutaka. Polje je bilo ravnije nego obično, horizont uobičajenih pet kilometara daleko, prizor poznat iz Podbrežja i svih ostalih nizija. Mali svet, potpuno ispunjen crnim šljunkom, nalik na fosilne lopte iz raznih sportova, samo sve crne i sve sa ovoliko ili onoliko okanaca. Bili su to ventifakti, tvorevine vetra.
     Izašla je iz vozila da prošeta i osmotri okolinu. Kamenje ju je privlačilo. Odlutala je daleko na zapad.
     Preko horizonta se valjao front niskih oblaka, i osećala je kako je vetar gura u naletima. U prerano paloj tami iznenada olujnog popodneva, kameno polje dobilo je neku nestvarnu lepotu; stajala je u ploči tmurnog vazduha, koja je jurila između dve ravni neravnog crnila.
     Kamenje je bilo nastalo od bazaltne stene, na udaru vetrova sve dok njena izložena površina nije bila sastrugana u ploču. To je možda trajalo milion godina. Potom su bili odneti donji slojevi gline, ili je oblast potresao jedan od retkih marsotresa, pa se stena pomerila u novi položaj, izloživši drugo lice. Proces je počeo iznova. Polako su nastajale nove fasete, brušene neprestanim radom mikronskih čestica, sve dok se težište stene nije još jednom promenilo, ili se sudarila sa drugom, ili ju je neki treći razlog pomerio iz ležišta. I sve je počelo iznova. Svaki kamen u tom polju menjao je položaj otprilike jednom u milion godina, a zatim je nepomično ležao na vetru, dan za danom, godinu za godinom. Zato je tu bilo einkantera sa jednom fasetom, dreikantera sa tri fasete - fierkantera, funfkantera - sve do gotovo savršenih heksaedara, oktaedara, dodekaedara. Ventifakti. En je odmeravala jedan po jedan u šaci, razmišljajući koliko godina predstavlja svaka njihova zaravnjena strana, pitajući se ima li na njenom mozgu sličnih zaravnjenja, velikih delova izlokanih vremenom.
     Počeo je sneg. Prvo lepršave pahuljice, zatim velike meke lopte koje su klizile niz vetar. Napolju je bilo srazmerno toplo, i sneg je bio vlažan, pa leden, pa gadna mešavina mećave i mokrog snega, sve to nošeno snažnim vetrom. Sa jačanjem oluje, sneg je postao veoma prljav; očito je bio nošen gore-dole kroz atmosferu, skupljajući prašinu i čestice dima, kristališući još tečnosti i iznova uzlećući u uzlaznoj struji olujnog oblaka da sve to ponovi, te bi na kraju pao gotovo crn. Crni sneg. Na kraju je počelo da pada sleđeno blato, popunjavajući rupe i prostor između ventifakata, pokrivajući im vrhove i klizeći sa njih, u milion minijaturnih lavina izazvanih vetrom. En se besciljno teturala okolo, sve dok nije izvrnula članak i stala, škripavog daha, stežući po kamen u obe ledene šake. Shvatila je da dugi izliv još traje. A blatnjavi sneg pljuštao je iz crnog vazduha, pokopavajući polje.









10.
     Ali ništa ne traje, ni kamen, niti beznađe.
     En se vratila u vozilo, ne znajući kako ili zašto. Svakog dana je pomalo vozila, i bez svesne namere, stigla do Kojotovog skloništa. Tu je ostala nedelju dana, šetajući preko dina i gutajući hranu.
     A onda, jednog dana: "En, de di do di?"
     Razumela je samo reč En. Užasnuta zbog povratka svoje glosolalije, zgrabila je mikrofon u obe šake i pokušala da progovori. Uspela je na napravi samo pridavljen zvuk.
     "En, de di do di?"
     Bilo je to pitanje.
     "En", reče ona, kao da bljuje.
     Deset minuta kasnije bio je u njenom vozilu, pružajući ruke da je zagrli. "Koliko dugo si već ovde?"
     "Ne... ne dugo."
     Seli su. Pokušala je da se sabere. To je kao razmišljanje, glasno razmišljanje. Valjda još misli u rečima.
     Kojot je govorio dalje, možda malo sporije nego obično, pažljivo je posmatrajući.
     Upitala ga je o platformi za bušenje leda.
     "A. Pitao sam se hoćeš li naići na jednu od njih."
     "Koliko ih je tamo?"
     "Pedeset."
     Kojot uhvati njenu grimasu i kratko klimnu glavom. Proždirao je hranu, i njoj pade na pamet da je do skloništa stigao bez zaliha. "Ulažu silan novac u te velike projekte. Novi lift, ove vodene bušotine, azot sa Titana... veliko ogledalo tamo gore između nas i Sunca, da nam donese više svetlosti. Jesi li čula za to?"
     Trudila se da ostane mirna. Pedeset. Bože...
     Bila je besna zbog toga. Ljutila se na planetu, zato što joj nije dozvolila počinak. Zato što ju je prestrašila, ali to nije propratila delom. Ali ovo je bilo drugo, druga vrsta gneva. Sedela je i posmatrala Kojota kako jede, razmišljajući o potapanju Vastitas Borealisa, osećajući kako se taj bes grči u njoj, kao predzvezdani oblak prašine, koji pulsira dok ne kolabira i plane. Vreo gnev - bilo je bolno osećati ga. A to je ipak bio stari poznanik, gnev zbog teraformiranja. To staro sagorelo osećanje koje je u ono rano doba buknulo kao nova, sada ponovo potpaljeno; nije ga želela, zaista nije. Ali, bogamu, kad joj se planeta topi pod nogama. Raspada se. Pretvorena u blato iz okna rudnika nekog zemaljskog kartela.
     Nešto se mora učiniti.
     Osećala je da mora nešto sama da preduzme, ako ništa drugo, da bi popunila sate pre nego što joj se smiluje neka nepogoda. Nešto da popuni predzagrobne sate. Osveta zombija - pa, što da ne? Sklona očajanju, sklona nasilju...
     "Ko ih gradi?" upita.
     "Uglavnom Konsolidovani. U Mareotisu i na Koti Bredberi postoje fabrike gde ih prave." Kojot je još neko vreme satirao hranu, a onda je pogleda. "Ne dopada ti se to."
     "Ne."
     "Volela bi da ih zaustaviš?"
     Nije odgovorila.
     Kojot kao da ju je razumeo. "Ne mislim da zaustaviš ceo projekt teraformiranja. Ali ima stvari koje se mogu uraditi. Uništiti fabrike."
     "A oni bi ih ponovo izgradili."
     "Nikad se ne zna. To bi ih usporilo. Možda bismo dobili dovoljno vremena da se nešto dogodi u globalnim razmerama."
     "Crveni, misliš."
     "Da. Mislim da ih ljudi zovu Crvenima."
     En odmahnu glavom. "Ja im nisam potrebna."
     "Nisi. Ali su možda oni tebi, a? Osim toga, za njih si heroj, znaš. Više bi im značila nego bilo ko drugi."
     Enine misli ponovo su bile negde drugde. Crveni - nikad nije verovala u njih, niti da bi takav oblik otpora mogao da uspe. Ali sada - pa, i ako ne uspe, bolji je nego da se ne čini ništa. Gurnuti im prst u oko!
     A ako uspe...
     "Pusti me da razmislim o tome."
     Razgovarali su o drugim stvarima. En se odjednom našla pred zidom umora, što ju je čudilo, jer je provela toliko vremena ne radeći ništa. Ali umor je bio tu. Govor je iscrpljujući posao, kad se jednom odvikneš. A Kojot nije bio lak sagovornik.
     "Trebalo bi da legneš", reče on, prekinuvši svoj monolog. "Izgledaš umornuo. Ruke su ti..." Pomogao joj je da ustane. Legla je na krevet, obučena. Kojot je pokri ćebetom. "Umorna si. Pitam se nije li vreme za novi tretman dugovečnosti za tebe, curo stara."
     "Neće više biti tretmana za mene."
     "Ne? Iznenađuješ me, bogami. Ali sad spavaj. Spavaj."

     Putovala je sa Kojotom na jug u malom karavanu. Večerali su zajedno, i on joj je pričao o Crvenima. Bila je to pre nepovezana grupa nego organizovan pokret. Kao i samo podzemlje. Poznavala je neke od osnivača: Ivanu, Džina i Raula iz grupe sa farme, koji su odbacili Hirokinu zamisao o areofaniji i njeno insistiranje na viriditasu; Kaseija, Harmakisa i nekolicinu ektogenih iz Zigota; priličan broj Arkadijevih sledbenika, koji su sišli sa Fobosa da bi se potom sukobili sa Arkadijem oko značaja teraformiranja za revoluciju. Mnogi bogdanovisti, među njima Stiv i Merien, postali su Crveni u godinama posle 2061, kao i pristalice biologa Šnelinga, i izvestan broj radikalnih japanskih nizeija i sanseija iz Sabišija, i Arapi čija je želja bila da Mars zauvek ostane arapski, i odbegli zatvorenici iz Koroljeva, i puno drugih. Gomila radikala. Sve ljudi sa kojima se ne bi družila, razmišljala je En, sa iznova oživelim utiskom da je njeno otpor prema teraformiranju bio stav racionalnog naučnika. Ili bar odbranjiv etički ili estetki stav. Ali tada u njoj ponovo planu bes, te odmahnu glavom, gadeći se sebe. Ko je ona da sudi o etici Crvenih? Oni su bar izrazili svoj gnev i reagovali. Verovatno im je bilo lakše posle toga, čak i ako nisu postigli ništa. A možda i jesu, bar u prošlosti, pre nego što je teraformiranje ušlo u fazu transnacionalne megalomanije.
     Kojot je tvrdio da su Crveni znatno usporili teraformiranje. Neki od njih čak su vodili beleške ne bi li odredili razmere promena koje su izazvali. Takođe je postojalo, rekao joj je, sve jače raspoloženje među Crvenima da se prihvati stvarnost i da se prizna da je teraformiranje neizbežna stvar, ali da se izrade dokumenti koji će zagovarati najblaže oblike teraformiranja. "Postoje neki vrlo razrađeni predlozi o stvaranju atmosfere prvenstveno od ugljen-dioksida, sa toplom i suvom klimom, koja će pogodovati razvoju biljaka, gde će ljudi disati kroz maske i neće pokušavati da sabiju svet u neki zemaljski model. Veoma zanimljivo. Ima takođe nekoliko predloga o stvaranju takozvanih ekopoezisa ili areobiosfera. To su svetovi u kojima su nizije arktičke oblasti, jedva pogodne za život ljudi, dok su visije iznad glavnog dela atmosfere, dakle u prirodnom stanju, ili bar blizu njega. U takvom svetu, grotla četiri najveća vulkana ostala bi posebno nedirnuta, tako bar tvrde."
     En je sumnjala u ostvarivost većine ovih predloga, ili u predviđene učinke. Ali Kojotova priča svejedno ju je zainteresovala. Činilo se da je on veliki pristalica svih akcija Crvenih, i od početka im je bio od velike koristi, dostavljajući im pomoć od pribeglica u podzemlje, povezujući jedne s drugima, pomažući im da sagrade sopstvena utočišta, koja su se najčešće nalazila u mezama i izlokanom terenu Velikog Nagiba, gde su bili blizu velikih projekta teraformiranja i u boljoj prilici da ih ometaju. Da, Kojot je bio Crveni, ili bar njihov simpatizer. "Ja, u stvari, nisam ništa. Običan matori anarhist. Danas bi možda mogla da me nazoveš Bunovcem, utoliko što verujem u objedinjavanje svega što bi doprinelo nastanku slobodnog Marsa. Ponekad čak poverujem u argument da je površina osposobljena za život ljudi dobra stvar za revoluciju. Onda promenim mišljenje. U svakom slučaju, Crveni su gnezdo gerilaca. I potpuno se slažem sa onim njihovim stavom, znaš, da nismo ovde da bismo reprodukovali Kanadu, za ime Božje! Zato pomažem. Dobar sam u sakrivanju i volim da to radim."
     En klimnu glavom.
     "Znači, htela bi da im se pridružiš? Ili da se bar sastaneš sa njima?"
     "Razmisliću o tome."

     Njena usredsređenost na kamen bila je razbijena. Sada nije mogla da ne primeti koliko je znakova života prisutno svuda okolo. Na samom jugu, led iz izlivnih glečera tekao je nizbrdo, prosecajući zemlju novim, prvobitnim tokovima i pretvarajući talusne padine u ono što ekolozi nazivaju fel-poljima, onim kamenitim delovima zemljišta koji su bili dom prvih životnih zajednica posle povlačenja leda, sastavljenih od algi, lišajeva i mahovine. Peskoviti regolit, izložen uticaju vode i mikrobakterija koje su proticale kroz njega, šokantnom brzinom postajao je fel-polje, otkrila je, a krhki zemljišni oblici brzo su nestajali. Veliki deo regolita na Marsu bio je izrazito bezvodan, toliko da je njegov dodir sa vodom izazivao silovite hemijske reakcije - oslobađanje velike količine vodonik-peroksida i kristalizaciju soli - u suštini razaranje tla, koje je oticalo u obliku peskovitog blata da bi se taložilo nizvodno, na razuđenim terasama zvanim soliflukcioni rubovi, i na zaleđenim novim proto-fel-poljima. Oblici tla su nestajali. Zemlja se topila. Posle jedne celodnevne vožnje kroz ovako izmenjen predeo, En reče Kojotu: "Možda ću razgovarati s njima."

     Ali prvo su se vratili u Zigot, ili Gamet, gde je Kojot imao nekog posla. En je odsela u Piterovoj sobi, jer ovaj nije bio tu, a soba koju je delila sa Sajmonom bila je upotrebljena u druge svrhe. Ionako ne bi pristala da boravi u njoj. Piterova soba bila je ispod Harmakisove, okrugli zglob bambusovog stabla u kome su se nalazili sto, stolica, dušek na podu, sa prozorom koji je gledao na jezero. U Gametu je sve bilo isto i drugačije, i uprkos godinama koje je provela redovno posećujući Zigot, nije osećala nikakvu povezanost sa njim. Bilo je, zapravo, teško setiti se kako je Zigot izgledao. Nije ni želela da se seća, i predano je uvežbavala zaborav; svaki put kada bi joj došla neka slika iz prošlosti, požurila bi da započne nešto što zahteva usredsređenost, proučavala je uzorke kamenja ili očitavala seizmografe, kuvala složena jela ili izlazila da se igra sa decom - sve dok slika ne bi izbledela i prošlost bila proterana. Čovek može da uvežba da potpuno potisne prošlost.
     Jedne večeri na vratima Piterove sobe pojavi se Kojotova glava. "Jesi li znala da je i Piter Crveni?"
     "Šta?"
     "Jeste. Ali radi samostalno, uglavnom u svemiru. Mislim da mu je ona vožnja liftom razvila ukus za to."
     "Bože", reče ona, s gađenjem. Bila je to još jedna slučajnost; da postoje pravila, Piter bi poginuo prilikom pada lifta. Koja je verovatnoća da tuda doplovi svemirski brod i primeti ga, samog u areosinhronoj orbiti? Ne, to je bio apsurd. Ne postoji ništa sem proizvoljnosti.
     Ali još je osećala bes.
     Otišla je na počinak mučena ovim mislima, i u istrzanom spavanju sanjala je da šeta sa Sajmonom najraskošnijim delom Ponora Kandor, na onom prvom zajedničkom putovanju, kada je sve bilo nedirnuto, nepromenjeno milijardu godina - a oni prvi ljudi koji hodaju tim ogromnim slojevitim ždrelom beskrajnih zidova. Sajmon je bio oduševljen isto koliko i ona, i bio je tako ćutljiv, tako obuzet stvarnošću od kamena i neba - nije bilo boljeg saputnika za tako svečanu kontemplaciju. Tada je u snu jedan od zidova džinovskog kanjona počeo da se ruši, i Sajmon je rekao: "Dugi izliv", a ona se smesta probudila, sva u znoju.
     Obukla se i izišla iz Piterovog stana u mali mikrokosmos pod kupolom, sa belim jezerom i krumholz-om na niskim dinama. Hiroko je bila čudna vrsta genija, kad je uspela da smisli ovakvo mesto i da nagovori sve te ljude da dođu tu da žive sa njom. I da začne svu tu decu, bez odobrenja očeva, slobodno manipulišući genima. Neka vrsta ludila, u stvari, bilo ono božansko ili ne.
     Duž zaleđene obale njihovog jezerca u susret joj je išla grupa Hirokine čeljadi. Više se nisu mogli smatrati decom, jer su najmlađi među njima bili stari petnaest ili šesnaest zemaljskih godina, a oni najstariji - pa, najstariji su bili raštrkani svuda po svetu; Kaseiju je sada sigurno bilo pedeset, a njegovoj kćerki Džeki skoro dvadeset pet, i bila je diplomac novog univerziteta u Sabišiju, aktivna u politici demimonda. Ova grupa ektogenih bila je u Gametu u poseti, kao i En. Išli su obalom prema njoj. Na čelu grupe bila je Džeki, visoka, vitka, crnokosa, mlada žena, bez sumnje predvodnik pokolenja. Ukoliko to nije bio vedri Nirgal, ili ćutljivi Harmakis. Ali Džeki je bila ispred svih - Harmakis ju je sledio s psećom odanošću, a ni sam Nirgal nije je ispuštao iz vida. Sajmon je voleo Nirgala, i Piter, i En je razumela zašto: bio je jedini u družini Hirokinih ektogenih koji ju je prihvatio. Ostali su bili okrenuti svome krugu, kraljevi i kraljice svog malog sveta, ali je Nirgal napustio Zigot neposredno posle Sajmonove smrti, i retko se vraćao. Studirao je u Sabišiju, što je i Džeki navelo na isto, i sada je najveći deo vremena provodio tamo, ili napolju sa Kojotom ili Piterom, ili u posetama gradovima severa. Je li zbog toga i on bio Crveni? Nije mogla da odredi. Ali bilo je sigurno da ga sve zanima, da sve primećuje, svuda ide, mlađa, muška verzija Hiroko, ako je takvo biće bilo moguće, ali ovozemaljskije nego Hiroko, zainteresovanije za druge; više ljudsko. En nikada nije uspela da vodi normalan razgovor sa Hiroko, koja kao da je bila neka tuđinska svest, sa sasvim različitim značenjima za svaku reč u jeziku i, uprkos njenoj genijalnosti u projektovanju ekostistema, ne naučnik u pravom smislu reči, već pre neka vrsta proroka. Nirgal, opet, kao da je nagonski pogađao u srž onoga što je bilo važno za sagovornika - i bio usredsređen na to, postavljao pitanja, radoznao, prijemčiv, saosećajan. Posmatrajući ga kako ide za Džeki niz obalu, trčkarajući tamo-ovamo, En se setila kako je polako i pažljivo hodao uz bok Sajmonu. Kako je uplašen izgledao one noći kada ga je Hiroko na svoj neshvatljiv način dovela da se oprosti. Bilo je surovo izložiti dečaka svemu tome, ali En je to tada prećutala; bila je očajna, spremna da pokuša bilo šta. Još jedna greška koju nikada neće moći da ispravi.
     Zurila je u bledi pesak pod nogama, nespokojna, sve dok ektogeni nisu prošli kraj nje. Bila je šteta što je Nirgal toliko zavisan od Džeki, jer je ova malo marila za njega. Džeki je na svoj način bila izuzetna žena, ali suviše nalik Maji - ćudljiva i proračunata, nespremna da se veže za muškarca, osim, možda, za Pitera - koji je na sreću (iako to tada nije izgledalo tako) imao vezu sa Džekinom majkom i uopšte nije bio zainteresovan za Džeki. Ružna priča, zbog koje su se Piter i Kasei udaljili jedan od drugoga, a Ester se nikada nije vratila. Piter je imao i svetlijih trenutaka. A posledice po Džeki... Oh, da, bilo je posledica (pazi se, eto još jedne crne praznine u tvojoj prošlosti), jeste, i to je je tako išlo u krug, njihovi prljavi, mali životi, u besmislenom ponavljanju...
     Pokušala je da se usredsredi na sastav čestica peska. Ta žuta boja nije baš bila svojstvena marsovskom pesku. Veoma retka granitna materija. Pitala se da li je Hiroko svesno tragala za njom, ili je naprosto imala sreće.
     Ektogeni su otišli, tamo na drugu stranu jezera. Bila je sama na obali. I Sajmon, negde ispod njenih nogu. Bilo je teško ostati odvojen od svega toga.
     Neko je išao preko dina prema njoj. Bio je to nizak muškarac, i isprva je pomislila da je Saks, zatim da je Kojot, ali ovo je bio neko treći. Zastao je kad ju je opazio, i po tom pokretu shvatila je da je zaista posredi Saks. Ali Saks je u tom slučaju malo ličio na sebe. Vlad i Ursula izvršili su nekoliko plastičnih operacija na njegovom licu, dovoljno da u njemu više niko ne prepozna onog pređašnjeg Saksa. Nameravao je da pređe u Barouz i da se zaposli u tamošnjoj kompaniji za biotehnologiju, uz pomoć švajcarskog pasoša i jednog od Kojotovih virusnih identiteta. Vraćao se u projekt teraformiranja. Okrenula se prema vodi. Prišao je i obratio joj se, na način neobičan za Saksa, izmenjen u licu, naočit stari momak; no, to je još bio onaj stari Saks, i ponovo ju je obuzeo gnev, toliko da je jedva mogla da misli, a nekmoli da zapamti o čemu se govori. "Stvarno izgledaš drugačije", bilo je sve što je uspela da smisli. I slične besmislice. Posmatrajući ga, pomisli: taj se nikada neće promeniti. Ali bilo je nečeg zastrašujućeg u ranjenom izrazu njegovog novog lica, nečeg što je moglo da dozove neke pogubne uspomene, ako joj ne pođe za rukom da to spreči... i zato je bila oštra s njim sve dok se nije poslednji put namrštio i otišao.
     Posle je dugo sedela na istom mestu. Postajalo je sve hladnije, a ona je bila sve odsutnija. Konačno je spustila glavu na kolena i zapala u nešto nalik na san.
     Sanjala je da svih Prvih stotinu stoje oko nje, živi i mrtvi. U sredini je bio Saks, sa svojim starim licem i onim novim, opasnim, ranjenim izrazom. Rekao je: "Čist dobitak u složenosti."
     Vlad i Ursula rekoše: "Čist dobitak u zdravlju."
     Hiroko reče: "Čist dobitak u lepoti."
     Nađa reče: "Čist dobitak u dobroti."
     Maja reče: "Čist dobitak u snazi osećanja", a iza njenih leđa Džon i Frenk zakolutaše očima.
     Arkadije reče: "Čist dobitak u slobodi."
     Mišel reče: "Čist dobitak u razumevanju."
     Frenk reče iz pozadine: "Čist dobitak u moći", a Džon ga munu laktom i povika: "Čist dobitak u sreći."
     A onda se svi zagledaše u En. Ona ustade, drhteći od besa i straha, svesna da samo ona od svih njih ne veruje u mogućnost bilo kakvog čistog dobitka, da je postala neka vrsta sumanutog reakcionara; mogla je samo da uperi prst u njih i da izgovori: "Mars. Mars. Mars."

     To veče, pošto su večerali i posedeli u prostranoj sali za sastanke, En odvoji Kojota u stranu i reče: "Kada ponovo ideš napolje?"
     "Za nekoliko dana."
     "Jesi li još spreman da me upoznaš sa ljudima o kojima si pričao?"
     "Pa, da, naravno." Nakrenuo je glavu i pogledao je. "Tamo ti je mesto."
     Ona samo klimnu glavom. Osvrnula se po zajedničkoj sobi, misleći: zbogom, ja odoh. Hvala Bogu.

     Nedelju dana kasnije poletela je sa Kojotom u ultralakoj letelici. Leteli su na sever, noću, prema polutarnoj oblasti, zatim dalje do Velikog Nagiba, do Deuteronilus Mense severno od Ksantea - divlji, nabran teren, nalik na arhipelag ostrva naređanih usred peščanog mora. Jednog dana to će biti pravi arhipelag, pomislila je dok je Kojot spuštao avion između dva niza, ako se nastavi ispumpavanje vode na severu.
     Kojot ih je spustio na kratak potez prašnjavog peska i odvezao letelicu u hangar usečen u liticu jedne meze. Pored aviona dočekali su ih Stiv i Ivana i nekoliko drugih, i uveli ih u lift do sprata pri samom vrhu meze. Severni kraj ove meze sužavao se u oštar kameni šiljak, na čijem je vrhu bila iskopana velika soba za sastanke u obliku trougla. Ušavši, En zastade, iznenađena; soba je bila prepuna ljudi, bilo ih je bar nekoliko stotina, za dugačkim stolovima gde je upravo trebalo da bude posluženo jelo. Sipali su jedni drugima vodu. Onda su je za jednim stolom ugledali i zaustavili se u pokretu, zatim se to dogodilo za drugim stolom - sve dok se ista reakcija nije proširila celom prostorijom i dok nije zavladao opšti tajac. Tada svi počeše da joj pljeskaju, frenetično, ozarenih lica, da bi se pljeskanje pretvorilo u klicanje.









Četvrti deo: NAUČNIK KAO HEROJ
     Pridrži to između palca i srednjaka. Oseti zaobljenu ivicu, osmotri glatke obline stakla. Uveličavajuće staklo: ta stvar poseduje jednostavnost, eleganciju i masivnost paleolitskog oruđa. Sedi sa njim kad je sunčan dan, i postavi ga iznad gomilice suvaraka. Podiži ga i spuštaj, sve dok ne vidiš da ona tačka na grančicama ne postaje blistavija. Sećaš li se svetlosti? Bilo je kao da je drvo zarobilo malo sunce.
     Asteroid Amor od koga je ispreden kabl lifta sastojao se uglavnom od ugljeničnih hondrita i vode. Dva asteroida Amor, koje je presrela grupa robotskih lendera u leto 2091, bili su najvećim delom od silikata i vode.
     Materijal Novog Klarka bio je izvučen u dugačku ugljeničnu nit. Robotske radne ekipe pretvorile su materijal dva silikatna asterioda u folije solarnih jedara. Silikonska para bila je solidifikovana između deset kilometara dugačkih valjkova i razvučena u ogromne reflektujuće folije obložene tankim slojem aluminijuma, koje su potom brodovi sa ljudskom posadom raširili u kružne tvorevine za hvatanje inercije i Sunčeve svetlosti.
     Sa jednog asterioda, gurnutog u Marsovu polarnu orbitu i nazvanog Birč, rastegli su ogledala u prsten prečnika sto hiljada kilometara. Ovo prstenasto ogledalo kružilo je oko Marsovog pola, okrenuto Suncu, pod takvim uglom da se svetlost odbijala sa njega i sabirala u tački unutar Marsove orbite, blizu kote Lagranž Jedan.
     Drugi silikatni asteriod, nazvan Soletavil, bio je gurnut u blizinu kote Lagranž. Tamo su tvorci solarnih jedara izatkali složenu mrežu rebrastih prstenova, povezanih i postavljenih pod uglovima tako da su podsećali na sočivo načinjeno od kružnih venecijanskih roletni, koji su se okretali oko srebrne kupe osovine čiji je otvoreni deo bio okrenut prema Marsu. Ovo džinovsko i lomno ustrojstvo, prečnika deset hiljada kilometara, blistavo i veličanstveno na putanji između Marsa i Sunca, zvalo se soleta.
     Sunčeva svetlost odbijala se sa solete, padajući na sunčanu stranu jednog ogledala, zatim na Marsovu stranu drugog, i tako dalje do Marsa. Sunčeva svetlost sa prstena na polarnoj orbiti odbijala se do unutrašnje kupe solete i nazad, opet do Marsa. Tako je svetlost padala na obe strane solete, koju su ovi naizmenični pritisci održavali u putanji, oko sto hiljada kilometara od Marsa - bliže u perihelu, dalje u afelu. Uglove ploča nerpestano je podešavala VI solete, da bi je održala na orbiti i u fokusu.
     U deceniji kada su ova dva velika zvrka bila građena od njihovih asteroida kao što kameni pauci pletu silikatne mreže, posmatrači gotovo da nisu mogli da ih vide. Ponekad bi neko opazio lučnu belu liniju na nebu, ili povremene odsjaje tokom dana ili noću, kao da se sjaj neke mnogo veće Vaseljene probija kroz istanjena mesta u potki naše sfere.
     A kada su dva ogledala bila dovršena, odbijena svetlost prstenastog ogledala bila je usmerena prema kupi solete. Kružna rebra solete bila su podešena, a ona sama se pomerila u nešto izmenjenu putanju.
     Onda su jednog dana žitelji Marsa na strani gde je Tarzis pogledali nebo, koje se zamračilo. Bili su svedoci pomračenja Sunca kakvo Mars nikada nije video: Sunce je bilo načeto kao da neki mesec veličine onog Zemljinog stoji na putu njegovim zracima. Pomračenje se potom nastavilo kao na Zemlji, srp tame koji odseca sve više od blistavog kruga dok se soleta premeštala u svoju putanju između Marsa i Sunca, sa ogledalima još nespremnim da propuste svetlost: nebo je postalo tamnoljubičasto, tama je progutala veći deo diska, ostavivši samo srp svetlosti dok i on nije potonuo, oivičen tek nagoveštajem korone, a onda sasvim nestao. Potpuno pomračenje Sunca...
     Na mračnom disku pojavila se slaba akvarelna šara svetlosti, nepojmljiva za pomračenja Sunca. Na dnevnoj strani Marsa svima zastade dah i ljudi žmireći pogledaše nebo. A tada, kao kad neko naglo raskrili šalone, u jednom mahu se pojavi Sunce.
     Zaslepljujuća svetlost!
     Bila je blistavija nego ikada pre, jer je sjaj Sunca bio vidno jači nego pre pomračenja. Dobili su pojačano Sunce, čiji je disk bio otprilike iste veličine kao gledan sa Zemlje, sa dvadeset odsto svetlosti više - bilo je primetno svetlije, i više je grejalo na potiljku - crveno prostranstvo polja bilo je znatno vidljivije. Kao da je neko odjednom uključio reflektore i ostavio ih na velikoj pozornici.
     Nekoliko meseci posle toga, u visine Marsove atmosfere spušteno je treće ogledalo, znatno manje od solete. Bilo je to još jedno sočivo od kružno raspoređenih rebara, nalik na srebrni NLO. Hvatalo je deo svetlosti sa solete i dodatno ga fokusiralo nadole, na tačke na površini planete prečnika manjeg od kilometra. I letelo je iznad sveta poput jedrilice, održavajući taj koncentrisani zrak svetlosti u žiži tako da se činilo da na planeti cevtaju mala Sunca, od kojih se topio i sam kamen, prelazeći iz čvrstog u tečno stanje. A potom, u vatru.









11.
     Podzemlje nije bilo dovoljno široko za Saksa Rasela. Želeo je da se vrati na posao. Mogao je da pređe u demimond, da možda uzme zvanje predavača na novom univerzitetu u Sabišiju, koji je radio izvan mreže, okupljao mnoge njegove stare saradnike i školovao veliki broj dece podzemlja. Ali pošto je razmislio, odlučio je da ne podučava, niti da ostane na periferiji - već da se ponovo uključi u teraformiranje, ako je moguće u samo srce projekta, ili bar što je bliže moguće. A to je značilo povratak u svet na površini. Prelazna vlada osnovala je u to vreme komisiju za koordinaciju poslova teraformiranja, pa je ekipa vođena iz Subarašija dobila stari projekt sinteze koji je nekada pripadao Saksu. Bila je to nesrećna okolnost, zato što Saks nije govorio japanski. Ali je rukovođenje biološkim delom projekta bilo povereo Švajcarcima, i vodila ga je grupa švajcarskih kompanija za biotehnologiju zvana Biotik, sa sedištima u Ženevi i Barouzu, i u bliskoj vezi sa transnatom Praksis.
     Zbog svega ovoga bilo je najvažnije uvući se u Biotik pod lažnim imenom i dobiti zadatak u Barouzu. Dezmond je preuzeo ovu operaciju na sebe i stvorio kompjuterski identitet za Saksa, sličan onome koji je pribavio Spenseru mnogo godina ranije, u vreme kada je Spenser prešao u Vidikovac Ehus. Spenserov identitet i nešto kozmetičke hirurgije omogućili su mu uspešan rad u laboratorijama za materijale u Vidikovcu Ehus, pa u Kasei Valisu, samom srcu službe sigurnosti transnata. Saks je zato verovao u Dezmondov sistem. Novi identitet zadržao je Saksove telesne podatke - genom, mrežnjaču, glas i otiske prstiju - sa neznatnim izmenama, tako da su i dalje bili gotovo istovetni Saksovim, ali bi prošli svako uporedno ispitivanje u mreži. Ovim podacima bilo je dato novo ime sa punim zemaljskim istorijatom, kreditnim stanjem i imigracionim dosijeom, kao i sa virusnim podteksom, da bi se sprečio svaki pokušaj konkurentske VI da prisvoji podatke, i čitav paket je bio poslat u švajcarski ured, koji je izdavao pasoše ovim pridošlicama bez primedbi. A u balkanizovanom svetu transnatskih mreža, to kao da je vršilo posao. "Oh, da, taj deo radi bez problema", reče Dezmond. "Ali vi Prvih stotinu svi ste filmske zvezde. Trebaće ti i novo lice."
     Saks je bio istog mišljenja. Razumeo je potrebu, a staro lice mu ionako nikad nije ništa značilo. Osim toga, u poslednje vreme u ogledalu nije prepoznavao onog sebe od nekada. Zato je nagovorio Vlada da se pozabavi njim, posebno naglasivši potencijalnu korist od svog prisustva u Barouzu. Vlad je postao jedan od vodećih teoretičara otpora Prelaznim vlastima, i odmah je video na šta Saks cilja. "Većina nas ionako bi trebalo da živi u demimondu", rekao je, "ali nije loše imati nekoliko krtica u Barouzu. Stoga neće škoditi ako budem malo vežbao kozmetičku hirurgiju na beznadežnom slučaju kao što si ti."
     "Beznadežan slučaj!" reče Saks. "Usmeni ugovori su takođe obavezujući. Očekujem da ispadnem zgodniji."
     Tako je, nekim čudom, i bilo, iako se nije videlo sve dok se nisu povukle modrice. Dobio je zubne navlake, podebljali su mu tanku donju usnu i dali izrazit profil njegovom prćastom nosu, pomalo povijen. Stanjili su mu obraze i pojačali bradu. Čak su mu podsekli neke mišiće u očnim kapcima tako da više nije tako često treptao. Kada mu se lice oporavilo, izgledao je, kao što reče Dezmond, kao prava filmska zvezda. Kao bivši džokej, rekla je Nađa. Ili bivši učitelj plesa, rekla je Maja, koji je godinama uredno išao na sastanke Anonimnih Alkoholičara. Saks, koji nikada nije voleo dejstvo alkohola, samo je odmahnuo rukom na to.
     Dezmond ga je fotografisao i upotpunio novi identitet slikama, a onda je uspešno uneo konstrukt u datoteke Biotika, zajedno sa nalogom za premeštaj iz San Franciska u Barouz. Nedelju dana posle toga, identitet se pojavio na švajcarskim pasoškim listama, na šta se Dezmond samo zakikotao. "Gle' ti ovo", reče, pokazavši na Saksovo novo ime. "Stiven Lindholm, švajcarski državljanin! Ovi ljudi nas pokrivaju, nema sumnje. Kladim se u šta 'oćeš da su stavili zabranu na taj identitet i uporedili tvoj genom sa starim podacima u arhivi, i da znaju, uprkos izmenama koje sam načinio, tvoj pravi identitet."
     "Jesi li siguran?"
     "Nisam. Pa, ne oglašavaju se, zar ne? Ali verujem da je tako."
     "Je li to dobro?"
     "Teorijski, ne. Ali u praksi, ako se neko zakači za tebe, lepo je znati da su prijateljski nastrojeni. Ovo je peti put kako izdaju pasoše ljudima kojima sam izradio identitet. Čak su i meni izdali jedan, i sumnjam da su uspeli da provale ko sam, jer podaci o meni nikada nisu prošli kroz VI, kao što je bilo sa vama, Prvom stotinom. Zanimljivo, zar ne?"
     "Boga mi, jeste."
     "Zanimljiv je to svet. Imaju sopstvene planove, ko zna kakve, ali mi se dopadaju. Mislim da su odlučili da nas ne odaju. Možda samo hoće da znaju gde smo. Nikada nećemo saznati pravi razlog, jer Švajcarci ljubomorno čuvaju svoje tajne. Ali šta te briga zašto kada znaš kako."
     Saksu je ovaj osećaj bio malo mučan, ali ne i saznanje da će biti bezbedan pod zaštitom Švajcaraca. Bili su to ljudi njegovog soja - racionalni, oprezni, metodični.

     Nekoliko dana pre nego što će poleteti sa Piterom na sever u Barouz, otišao je u šetnju oko Gametovog jezera, što mu nije bilo običaj prethodnih godina. Jezero je bilo zaista izvrsno napravljeno. Hiroko se ponovo pokazala kao odličan projektant sistema. Kada je sa svojom grupom nestala iz Podbrežja, Saks je bio u čudu; nikako nije mogao da shvati svrhu tog čina i strahovao je da će početi da se suprotstavljaju teraformiranju. Kada je uspeo da navede Hiroko da mu se javi preko mreže, bio je delimično razuveren; činilo se da se ona u načelu slaže sa osnovnom svrhom teraformiranja, i njen koncept viriditasa podsećao je na varijantu iste ideje. Ali Hiroko je, izgleda, uživala u tajnovitosti, što je bilo sasvim nenaučno od nje, toliko da je u svom dugogodišnjem skrivanju ugrozila i samu informaciju. Nije je bilo lako shvatiti ni kao ličnost, i bile su potrebne godine sabivstvovanja da se Saks uveri da i ona želi Marsovsku biosferu u kojoj će moći da žive ljudi. Za njega je to bilo sasvim dovoljno od nje. Nije mogao da se seti boljeg saveznika za projekt koji ga je očekivao, osim možda predsednika nove komisije u okviru Prelazne vlade. A sasvim verovatno i same komisije. U stvari, nije ni bilo mnogo protivnika.
     Ali postojao je jedan, koji je sedeo tamo na obali. En Klejborn. Saks zastade, ali ga je ona već opazila. Zato je pošao dalje, sve dok nije stao pored nje. Podigla je glavu i pogledala ga, a onda se ponovo zagledala u belinu jezera. "Stvarno izgledaš drugačije", reče.
     "Da." Još je imao bolne tačke na licu i oko usta, iako su se modrice bile povukle. Imao je utisak da nosi masku, i to odjednom izazva nelagodnost u njemu. "Al' sam još onaj isti", dodade.
     "Naravno." Nije ga pogledala. "Znači, ideš u spoljnji svet?"
     "Da."
     "Vraćaš se na posao?"
     "Da."
     Ona ga pogleda. "Koja je, po tvom mišljenju, svrha nauke?"
     Saks slegnu ramenima. Bila je to njihova stara rasprava, uvek ista, bez obzira na to kako su je započinjali. Teraformirati ili ne teraformirati, pitanje je sad... Odavno je odgovorio na to pitanje, kao i ona, i želeo je da se već jednom slože da se ne slažu, i da to više ne pominju. Ali En je bila neumorna.
     "Shvatanje stvari", reče on.
     "Ali teraformiranje nije shvatanje stvari."
     "Teraformiranje nije nauka. Nikad nisam rekao da jeste. To je ono što ljudi rade s naukom. Primenjena nauka ili tehnologija. Kako god hoćeš. Izbor šta ćeš učiniti sa naučnim saznanjima. Nazovi to kako ti volja."
     "To je, znači, stvar vrednovanja."
     "Valjda." Saks razmisli o tome, pokušavajući da pronikne u tu mutnu temu. "Pretpostavljam da je naš... naše neslaganje još jedan delić onoga što ljudi nazivaju problemom činjenice-vrednosti. Nauka se bavi činjenicama, kao i teorijama koje činjenice pretvaraju u primere. Vrednovanje je druga vrsta sistema, ljudska tvorevina."
     "I nauka je ljudska tvorevina."
     "Jeste. Ali je nejasna veza između ovih sistema. Pošavši od istih činjenica, dolazimo do različitih vrednosti."
     "Ali i sama nauka je puna vrednosti", bila je uporna En. "Govorimo o teorijama koje poseduju moć i eleganciju, govorimo o jasnim rezultatima ili o divnom eksperimentu. I sama želja za znanjem predstavlja vrednost, ako pretpostavimo da je znanje bolje od neznanja ili zagonetke. Zar ne?"
     "Valjda", reče Saks, pošto je razmislio.
     "Tvoja nauka je red vrednosti", reč En. "Svrha tvoje vrste nauke jeste uspostavljanje zakona, pravilnosti, tačnosti i izvesnosti. Želiš da stvari budu objašnjene. Želiš da odgovoriš na pitanja, sve do velikog praska. Ti si redukcionist. Za tebe su vrednosti u parsimoniji, eleganciji i ekonomiji, a uspeh je ako se stvari pojednostave, zar ne?"
     "Ali takav je sam naučni metod", primeti Saks. "To nisam ja, već suština prirode. Fizika. I sama radiš isto."
     "U fiziku su ubačene ljudske vrednosti."
     "Nisam baš siguran u to." Ispružio je ruku da je načas prekine. "Ne kažem da u nauci nema vrednosti, ali materija i energija rade ono što rade. Ako hoćeš da govorimo o vrednostima, bolje da govorimo samo o njima. Jeste, istina je da na neki način proizlaze iz činjenica. Ali to je druga tema, neka vrsta sociobiologije ili bioetike. Možda je bolje da govorimo o samim vrednostima. Najveće dobro za većinu ili tako nešto."
     "Neki ekolozi bi rekli da je to naučni opis zdravog ekosistema. Drugi naziv za optimalni ekosistem."
     "To je vrednosni sud, čini mi se. Nešto kao bioetika. Zanimljivo, ali..." Saks je radoznalo osmotri i odluči da promeni taktiku. "A što ne bismo pokušali da postignemo optimalmi ekosistem, En? Ne može se govoriti o ekosistemima bez živih bića. Pre nas na Marsu nije postojala ekologija. Postojala je samo geologija. Možeš čak da kažeš da je ovde postojao začetak ekologije - nekada davno, pre nego što je nešto pošlo naopako i sve se zaledilo - koji mi sada ponovo pokrećemo."
     Ona na to zareža, i on ućuta. Znao je da ona veruje u neku vrstu unutrašnje vrednosti mineralne stvarnosti Marsa; bila je to verzija takozvane etike tla, ali bez biota. Etika kamena, moglo bi se reći. Ekologija bez života. Prava unutrašnja vrednost!
     On uzdahnu. "Možda govorim sa stanovišta vrednosti. Možda pretpostavljam životne sisteme neživima. Izgleda da ne možemo da izbegnemo vrednosti, kao što si rekla. Čudno je to... Ono što osećam uglavnom je želja da shvatim stvari. Zašto se ponašaju onako kako se ponašaju. Ali ako me pitaš zašto to želim - ili šta bih želeo da se dogodi, čemu težim..." Slegnuo je ramenima, nastojeći da razume sebe. "Teško je to izraziti. Možda, recimo, čitsom dobitku u informacijama. Čistom dobitku u redu." Za Saksa je ovo bilo dobro, funkcionalno objašnjenje samog života, njegove odbrane od entropije. Pružio je ruku prema En, nadajući se da će ga ona razumeti, da će se bar složiti sa paradigmom njihove rasprave, sa definicijom krajnje svrhe nauke. Uostalom, oboje su naučnici, i to je njihovo podeljeno iskustvo...
     Ali ona samo reče: "I u to ime uništavaš lice cele jedne planete. Planete sa pamćenjem starim skoro četiri milijarde godina. To nije nauka. To je stvaranje tematskog parka."
     "To je upotreba nauke za postizanje određene vrednosti. Vrednosti u koju verujem."
     "Kao i transnacionalke."
     "Može biti."
     "To im svakako pomaže."
     "I svim živim bićima."
     "Ukoliko ih ne poubija. Zemljište je postalo nestabilno; svaki dan nastaju klizišta."
     "To je istina."
     "Koja ubijaju. Biljke, ljude. To se već događalo."
     Saks zavrte šakom, i En trgnu glavu uvis i besno ga pogleda.
     "Šta je to, neophodno ubistvo? Kakva je to vrednost?"
     "Ne, ne. To su nesrećni slučajevi, En. Ljudi treba da ostanu na stenovitom terenu, van zona klizišta, i tako to. Privremeno."
     "Ali čitave oblasti biće pretvorene u mulj, ili potpuno potopljene. Govorimo o polovini površine planete."
     "Voda će se sliti nizbrdo. Načiniće sabirna korita."
     "Potope, misliš. I potpuno izmenjenu planetu. Prava vrednost, nema šta! I svi oni koji vrednost Marsa vide u tome da ostane kakav jeste... Borićemo se protiv vas, na svakom koraku."
     On uzdahnu. "Bilo bi bolje da to ne radite. U ovom trenutku nam je biosfera od veće pomoći nego transnacionalke. Transnati mogu da upravljaju iz šatora, i da iskopavaju na površini pomoću robota, a mi se krijemo i najveći deo snage trošimo na to da preživimo i da nas ne pronađu. Kada bismo mogli da živimo na površini, bilo bi nam mnogo lakše da pružamo sve vidove otpora."
     "Sve osim onog koji pružaju Crveni."
     "Da, ali kakva je svrha takvog otpora danas?"
     "Mars. Samo Mars. Mesto koje nikada nisi upoznao."
     Saks pogleda belu kupolu iznad njih, osećajući uzrujanost kao iznenadni napad artritisa. Bilo je beskorisno raspravljati se sa njom.
     Ali nešto u njemu teralo ga je da nastavi sa pokušajima. "Vidiš, En, ja sam zagovornik takozvanog minimalnog modela preživljavanja. To je model koji predviđa atmosferu pogodnu za disanje do visine od samo dva ili tri kilometra. Iznad ove granice vazduh bi ostao suviše razređen za ljude, i tamo gotovo da ne bi bilo života - tek poneka vrsta visinskih biljaka, a na još većoj visini ne bi bilo ničega, ili bar ničega vidljivog. Vertikalni reljef Marsa tako je oštar da bi ogromne oblasti ostale iznad većeg dela atmosfere. To je plan koji mi se čini razuman. Izražava jasan red vrednosti."
     Nije odgovorila. To ga je izluđivalo. Jednom je, da bi shvatio En, da bi se pripremio da razgovara s njom, uzeo da proučava filozofiju nauke. Pročitao je obimnu literaturu, usredsredivši se posebno na etiku tla, kao i na odnos činjenica i vrednosti. Na žalost, pokazalo se da od toga nema previše koristi; u razgovoru sa njom nikad nije uspeo Bog zna kako uspešno da primeni ono što je naučio. Sada, gledajući je odozgo, osećajući bol u zglobovima, setio se nečega što je Kun napisao o Pristliju - da naučnik koji nastavi da se suprotstavlja i kada je čitava njegova profesija pretvorena u novu paradigmu može da bude savršeno razuman i u pravu, ali ipso facto prestaje da bude naučnik. Činilo se da se nešto slično dogodilo sa En, ali šta je onda time postala? Kontrarevolucionar? Prorok?
     Izgledom je svakako podsećala na proroka - gruba, mršava, gnevna, nepopustljiva. Neće se nikada promeniti, niti će mu ikada oprostiti. A sve ono što je želeo da joj kaže, o Marsu, Gametu, o Piteru - o Sajmonovoj smrti, koja kao da je više opsedala Ursulu nego nju... nikada neće moći da bude izrečeno. Zbog toga je već nekoliko puta donosio odluku da više ne razgovara sa En: bilo je tako frustrirajuće vrteti se neprestano u krug, suočavati se sa odbojnošću nekoga koga poznaješ više od šezdeset godina. Iz svake rasprave izlazio je kao pobednik, ali ga to nikud nije odvelo. Neki ljudi naprosto su takvi, ali njemu od toga nije bilo ništa lakše. Bilo je, u stvari, začuđujuće koliko se psihološke nelagodnosti može stvoriti običnom emocionalnom reakcijom.

     En je sutradan otputovala sa Dezmondom. Saks se ubrzo posle toga odvezao sa Piterom na sever, u jednom od malih aviona, nevidljivih za radare, kojima je Piter leteo svuda po Marsu.
     Piterov plan leta do Barouza vodio ih je preko Helespontus Montesa, i Saks je usput radoznalo posmatrao veliki basen Helasa ispod njih. Nazreli su ivicu ledenog polja koje je prekrivalo Nisku Kotu, belu masu na tamnoj podlozi noći, ali je sama Niska Kota ostala iza horizonta. Saks je žalio zbog toga, jer ga je zanimalo da vidi šta se dogodilo iznad mohoula Niska Kota. Kada ga je napunila poplava, bio je dubok trinaest kilometara i bilo je sasvim verovatno da je voda na toj dubini ostala u tečnom stanju i verovatno dovoljno topla da ledeno polje na toj tački bude, zapravo, ledom pokriveno more, sa vidljivim razlikama na površini.
     Ali Piter nije hteo da promeni putanju radi boljeg vidika. "Time ćeš moći da se za pozabaviš kad postaneš Stiven Lindholm", reče, cereći se. "Možeš to da uključiš u posao koji ćeš raditi za Biotik."
     I tako su leteli dalje. Sledeće noći spustili su se u krševita brda južno od Izidisa, još na višoj strani Velikog Nagiba. Saks je tada otišao do ulaza u tunel, ušao u tunel i prošao njim do službene garderobe u podrumu stanice Libija, male železničke postaje na ukrštanju piste Barouz-Helas i novopostavljene piste Barouz-Elizijum. Kada je voz za Barouz ušao u stanicu, Saks se pojavio iz službenog dela i pomešao se sa ljudima koji su se ukrcavali u voz. Na glavnoj stanici u Barouzu dočekao ga je čovek iz Biotika. Od tog trenutka postao je Stiven Lindholm, novajlija u Barouzu i na Marsu.
     Čovek iz Biotika, sekretar za kadrovska pitanja, pohvalio je njegov izvežban hod i odveo ga u stan sa studijom visoko u Hant Mezi, blizu centra starog grada. Biotikove laboratorije i uredi takođe su bili u Hantu, ispod samog platoa meze, sa zastakljenim zidovima koji su gledali na park oko kanala. Deo grada sa visokom zakupninom, u skladu sa ugledom kompanije koja je vodila bioinženjerijski deo projekta teraformiranja.
     Sa prozora Biotikovog sedišta mogao je da vidi veći deo starog grada, koji je izgledao otprilike isti kakvim ga se sećao, samo što su zidovi meza bili više išarani nizovima staklenih prozora, živopisnim vodoravnim trakama, bakarnim, zlatnim, metalnozelenim ili plavim, kao da su same meze u slojevima nekih čudesnih mineralnih naslaga. Nestali su i šatori sa vrhova meza, a zgrade su se slobodno dizale pod novim, mnogo većim šatorom koji je pokrivao svih devet meza, i sve između i oko njih. Tehnologija izgradnje šatora dostigla je stepen razvoja u kome je bilo moguće pokrivati prostrane mezokozme, i Saks je čuo da jedan od transnata namerava da pokrije Ponor Hebes, projekt koji je nekada En predložila kao alternativu teraformiranju - predlog koji je sam Saks prezrivo odbacio. Sada je i to bilo pred ostvarenjem. Očigledan dokaz da se nikada ne smeju potceniti mogućnosti nauke o materijalima.
     Barouzov stari park oko kanala, kai i široki, travnati bulevari koji su od parka vodili uvis među meze, sada su bili zelene trake, usečene između narandžastih krovova od crepova. Stari dvostruki niz stubova od soli još je stajao pored plavog kanala. Otada se očito dosta gradilo, ali je konfiguracija grada ostala ista. Samo se na rubovima grada moglo jasno videti koliko su se stvari promenile i koliko je grad porastao; gradski zid ležao je daleko iza devet meza, tako da je dobar komad okolnog zemljišta sada bio zaklonjen, i već je započela gradnja.
     Sekretar za kadrove poveo je Saks u kratak obilazak Biotika, upoznajući ga sa toliko ljudi da nije mogao da ih zapamti. Potom su ga zamolili da sledećeg jutra dođe u svoju laboratoriju, i dali mu ostatak dana da se smesti.
     Kao Stiven Lindholm, nameravao je da ispoljava znake intelektualne energije, društvenosti, radoznalosti i optimizma; stoga je, sasvim u skladu s tim, proveo popodne istražujući Barouz, lutajući od četvrti do četvrti. Išao je travnatim bulevarima, usput razmišljajući o zagonetnoj pojavi rasta gradova. Bio je to kulturni proces bez valjane fizičke ili biološke analogije. Nije mu bilo jasno zašto je ovaj niski deo Izidis Planicije izabran da na njemu nikne najveći grad na Marsu. Nijedan od prvobitnih razloga da grad bude smešten baš ovde nije bio dovoljan da to objasni; koliko je njemu bilo poznato, u početku je to bila obična usputna stanica pruge između Elizijuma i Tarzisa. Možda je uzrok procvata ležao upravo u nedostatku strateške lokacije, jer je to bio jedini grad koji nije bio oštećen ili razoren u događajima 2061. godine, te mu je to dalo prednost u razvoju u posleratnim godinama. Po analogiji sa evolutivnim modelom poremećene ravnoteže, moglo se reći da je ova vrsta slučajno preživela udar koji je slistio većinu ostalih vrsta i ostavio joj slobodnu ekosferu za širenje.
     Osim toga, lučni oblik te oblasti, sa arhipelagom malih meza, ostavljao je upečatljiv utisak. Dok je šetao okolo širokim, travnatim bulevarima, devet meza kao da su bile pravilno razmeštene, i svaka je imala ponešto drugačiji izgled, hrapavi kameni zidovi bili su obeleženi osobenim izbočinama, stepenicama, glatkim zidovima, terasama, pukotinama - a sada i vodoravnim trakama raznobojnih ogledala prozora, i građevinama i parkovima na ravnim platoima na vrhovima. Sa svakog mesta na ulicama moglo se odjednom videti nekoliko meza, razbacanih poput veličanstvenih katedrala, i taj prizor bio je prijatan za oko. A kada bi se čovek popeo liftom na neki zaravnjeni vrh meza, stotinak metara iznad nivoa ulice, pred njim bi se pružio pogled na krovove nekoliko okolnih četvrti, i na susedne meze iz drugog ugla, a iza njih, na više kilometara širok potez zemljišta oko grada, dalje nego na drugim mestima na Marsu, zato što su se nalazili na dnu udubljenja u obliku činije: preko ravnice Izidisa na severu, uz tamnu padinu prema Sirtisu na zapadu, dok se na jugu videlo daleko uzvišenje Velikog Nagiba, koje se dizalo iznad obzorja poput Himalaja.
     Naravno, bilo je pitanje koliko je lep vidik bio važan za nastanak grada, ali su prema tvrdnji nekih istoričara mnogi gradovi u antičkoj Grčkoj svoj položaj imali da zahvale baš vidiku, uprkos mnogim drugim nedostacima, tako da je to ipak bio jedan od mogućih razloga. Bilo kako bilo, Barouz je sada bio bučna metropola sa oko sto pedeset hiljada stanovnika, najveće naselje na Marsu. I još je rastao. Pri kraju svog popodnevnog razgledanja, Saks se povezao jednim od velikih spoljašnjih liftova na boku Branč Meze, u samom središtu grada severno od Kanal parka, i sa platoa je video da su severna predgrađa načičkana gradilištima sve do zida šatora. Gradilo se i oko nekih dalekih meza izvan šatora. Očito je u nekoj vrsti psihologije grupe postignuta kritična masa - nešto slično nagonu okupljanja u stado, zbog čega je mesto postalo prestonica, društveni magnet, središte događanja. Dinamika grupe u najmanju ruku je složena, čak (tu mu se lice iskrivilo) neobjašnjiva.

     A to je, kao i uvek, bila nesrećna okolnost, jer je Biotik Barouz bio veoma dinamična grupa, i Saks je tokom narednih dana utvrdio da nije lako odrediti svoje mesto u gomili naučnika koji rade na istom projektu. Izgubio je veštinu snalaženja u novoj sredini, ukoliko ju je ikad imao. Formula kojom se izračunava broj mogućih odnosa u grupi je n(n-1)/2, gde je n broj pojedinaca u grupi; po njoj je, za hiljadu ljudi u Biotik Barouzu, bilo 499.500 mogućih odnosa. Saksu je taj broj izgledao nepojmljiv - čak i 4950 mogućih odnosa u grupi od stotinu ljudi, hipotetizovani 'projektni limit' za veličinu ljudske grupe, činio se nerešiv. U Podbrežju, gde su imali priliku da ga isprobaju, pokazao se takav.
     Stoga je trebalo pronaći manju grupu unutar Biotika, i Saks se latio tog posla. Činilo mu se logično da se isprva usredsredi na svoju laboratoriju. Pridružio im se kao biofizičar, što je bilo rizično, ali ga je dovelo na željeno mesto u kompaniji, i nadao se da će uspeti da se održi. Ako mu ne uspe, imaće izgovor da je na biofiziku prešao iz fizike, kako je i bilo. Šefica mu je bila Japanka po imenu Kler, sredovečna po izgledu i veoma prijatna žena koja je uspešno vodila njihovu laboratoriju. Odmah po dolasku dala mu je da radi u timu koji je odgajao biljke drugog i trećeg pokolenja za glacijalne oblasti severne hemisfere. Ove nedavno navodnjene sredine pružale su izuzetne mogućnosti za botanički inženjering, i inženjeri više nisu morali da zasnivaju sve vrste na pustinjskim kserofitima. Saks je to predvideo od onog trenutka kada je video bujicu kako se valja niz Ponor Jus u Melasu, još 2061. I tek sada, četrdeset godina kasnije, pružila mu se prilika da nešto učini u pogledu toga.
     Zato se sa oduševljenjem uključio u rad. Prvo je morao da se upozna sa onim što je već bilo urađeno u glacijalnim oblastima. Čitao je manijački, po starom običaju, i gledao video trake, doznavši da sa tako retkom i hladnom atmosferom sav novi led na površini sublimira sve dok mu se gornji slojevi ne pretvore u sitnu čipku. Ovo je podrazumevalo postojanje milijardi većih i manjih džepova, pogodnih za razvoj života, na samom ledu; zato su se među prvim rasprostranjenim oblicima nalazile razne vrste snežnih i ledenih algi. Ove alge bili su poboljšane freatofitskim svojstvima, jer i tamo gde je novi led bio čist, dobijao je oblogu od soli, nastalu od raznovrsnih čestica nošenih vetrom. Genetskim inženjeringom stvorene alge otporne na so dobro su uspevale, rastući na prošupljenim površinama lednika, a ponekad i na samom ledu. Pošto su bile tamnije boje od leda, ružičaste, crvene, crne ili zelene, led ispod njih se topio, naročito tokom letnjih dana, kada su temperature bile znatno iznad tačke smrzavanja. Tako su sa lednika počeli da se slivaju mali dnevni potoci, i duž njihovih ivica. Ove vlažne morenolike oblasti bile su slične nekim zemaljskim polarnim i planinskim sredinama. Bakterije i veće biljke iz ovih zemaljskih sredina, genetski izmenjene da bi mogle da prežive na prevashodno slanoj podlozi, prve su zasejali Biotikovi timovi nekoliko m-godina ranije, i uglavnom su napredovale kao i alge.
     Sada su inženjerski timovi koristili ove prvobitne uspehe kao osnovu za uvođenje više vrsta krupnijih biljaka, i nekih insekata, sa razvijenom otpornošću na visok sadržaj CO 2 u vazduhu. Biotik je imao širok izbor matičnih biljaka za uzimanje nizova hromozoma, kao i 17 m-godina opita na terenu, tako da je Saks imao dosta posla da dostigne ostale. Tokom prvih nedelja u laboratoriji i arboretumu kompanije na platou Hant, usredsredio se na nove biljne vrste i isključio sve ostalo, očekujući da će vremenom steći uvid u širu sliku.
     U međuvremenu, kada nije sedeo za stolom i čitao ili gledao različite marsovske staklenke kroz mikroskop, čekao ga je svakodnevni posao igranja uloge Stivena Lindholma. U laboratoriji se to nije mnogo razlikovalo od uloge Saksa Rasela. Ali na kraju radnog dana često je morao da uloži svesni napor da se pridruži grupi koja je odlazila sprat više, u jedan od kafea na platou, na piće i razgovor o proteklom danu, a potom i o svemu ostalom.
     Čak je i tamo otkrio da nije teško 'biti' Lindholm, koji je, kako je otkrio, stalno nešto zapitkivao i često se smejao; nove usne bile su nekako pogodnije za smeh. Pitanja koja su mu postavljali ostali - obično Kler, jedna doseljenica iz Engleske po imenu Džesika i Kenijac po imenu Berkina - retko su imala veze sa Lindholmovom zemaljskom prošlošću. Kada jesu, Saks je otkrio da nije teško dati kratak odgovor - Dezmond je Lindholmu dodelio prošlost provedenu u Saksovom domu u Bolderu u Koloradu, što je bio razuman potez - a da zatim okrene tok razgovora prema ispitivaču, koristeći tehniku koju je često upotrebljavao Mišel. Ljudi su rado prihvatali priliku da govore. A ni sam Saks nikada nije bio posebno ćutljiv čovek, kao što je bio Sajmon. Uvek je bio u središtu svog konverzacijskog kruga, i ako je izvan njega retko imao isto učešće, bilo je to samo zato što ga razgovor ispod određenog nivoa nije zanimao. Ćeretanje je obično bilo gubljenje vremena. Ali je istovremeno pomagalo da prođe to vreme, koje bi inače bilo izluđujuće prazno. Takođe se činilo da ublažava osećaj samoće. Uostalom, njegove kolege obično su se bavile dosta zanimljivom stručnom tematikom. Tako je i on davao svoj doprinos, pričajući im o svojim šetnjama po Barouzu, raspitujući se o onome što je video, kao i o njihovoj prošlosti, Biotiku, situaciji na Marsu, i tako dalje. Bilo je to podjednako svojstveno Lindholmu i Saksu.
     U tim razgovorima, njegove kolege, posebno Kler i Berkina, potvrdili su ono što je zapazio u šetnjama - da Barouz na neki način postaje de facto prestonica Marsa, utoliko što su se u njemu nalazila sedišta svih najvećih transnacionalki. Transnacionalke su u to vreme praktično vladale Marsom. Pomogle su Jedanaestorici i drugim bogatim industrijskim državama da pobede ili bar da opstanu u ratu 2061. godine, i sada su svi zajedno činili jedinstvenu strukturu moći, tako da više nije bilo bitno ko drži konce na Zemlji, nacije ili suprakorporacije. Na Marsu je to bilo očigledno. UNOMA se raspala još 2061, poput grada pod kupolom, a agencija koja ju je zamenila, Prelazna vlada Ujedinjenih Nacija, bila je administrativna grupa sastavljena od izvršilaca transnata, čije su odluke sprovodile snage obezbeđenja transnata. "UN, zapravo, nema nikakve veze s tim", rekao mu je Berkina. "UN je mrtav na Zemlji kao UNOMA ovde. Naziv je samo paravan."
     Kler reče: "Ionako ih svi zovu Prelazna vlada."
     "Oni znaju ko je ko", reče Berkina. I zaista, u Barouzu su se često mogle videti uniformisane policijske snage transnacionalki. Nosile su građevinske kombinezone boje rđe, sa širitima različitih boja. Ništa preterano preteće, ali svuda prisutno.
     "Ali zašto?" upita Saks. "Koga se plaše?"
     "Strahuju od silaska bogdanovista sa brda", reče Kler i nasmeja se. "Smešno."
     Saks podiže obrve, ali oćuta. Bio je radoznao, ali i svestan da je reč o opasnoj temi. Bolje da sačeka da je neko ponovo pokrene. Ipak, kada je posle toga šetao Barouzom, pažljivije je posmatrao gomilu, tražeći prisustvo policije po njihovim oznakama na rukavima. Konsolidejted, Ameks, Oroko... bilo mu je neobično što nisu osnovali jedinstvene snage. Verovatno zato što su transnacionalke bile takmaci koliko i ortaci, te je pojava konkurentnih sistema obezbeđenja bila sasvim prirodna. Ovo je verovatno objašnjavalo i mnoštvo sistema identifikacije, što je stvorilo pukotine koje su Dezmondu omogućile da ubaci svoje identitete u jedan od sistema i pusti ih da procure u ostale. Saksov slučaj dokazao je da je Švajcarska voljna da pokrije neke ljude koji su se niotkuda pojavili u njenom sistemu, a isto su bez sumnje radile i druge države i transnacionalke.
     Informativna tehnologija je stoga, u trenutnoj političkoj situaciji, pre stvarala balkanizaciju nego totalitarizam. Arkadije je predvideo takav razvoj događaja, ali ga je Saks smatrao suviše iracionalnim da bi bio verovatan. Sada je morao da prizna da se prevario. Kompjuterske mreže nisu mogle da kontrolišu situaciju zato što su postojale uporedo sa drugim; otuda policija na ulicama, da motri na ljude poput Saksa.
     Ali on je bio Stiven Lindholm. Stanovao je u Lindholmovom stanu u Hant Mezi, radio je Lindholmov posao, nasledio njegove navike, običaje i prošlost. Njegov mali apartman u potkrovlju malo je podsećao na mesto u kome bi Saks odabrao da živi: odeća je visila u ormanima, na frižideru i postelji nije bilo opitnih posuda, čak je bilo i reprodukcija na zidovima, Ešera, Hundertvasera i nekoliko Spenserovih nepotpisanih crteža, bezopasna indiskrecija. Bio je bezbedan u svom novom identitetu. A i kada bi ga otkrili, bio je siguran, posledice ne bi bile tako strašne. Možda bi mu čak bilo omogućeno da se vrati na položaj blizak onom koji je nekada zauzimao. Oduvek je bio apolitičan, zainteresovan samo za teraformiranje, i odlučio je da nestane u onom bezumlju šezdeset prve jer mu se činilo da bi sve drugo bilo pogubno. Nije sumnjao da bi bar nekoliko transnacionalki to posmatralo na isti način i da bi mu ponudile posao.
     Ali sve je to bilo samo teorija. U stvarnosti je bio zadovoljan da živi kao Lindholm.

     Pri tom je otkrio da neizmerno uživa u novom poslu. U ono drugo vreme, kada je bio na čelu čitavog projekta teraformiranja, bilo je nemoguće ne zaglibiti se u administrativnim poslovima, ili se rasplinuti na čitav spektar tema, trudeći se da odradi dovoljno od svake da bi mogao da donese upućene strateške odluke. To ga je prirodno odvelo u nedostatak dubine u svakoj disciplini ponaosob, i konačno u neobaveštenost. Sada je, međutim, sva njegova pažnja bila posvećena stvaranju novih biljaka za jednostavne ekosisteme koji su nastajali u glacijalnim oblastima. Nekoliko nedelja radio je na novom lišaju, predviđenom da proširi granice novih biopodručja, zasnovanom na čazmoendolitu iz Rajt Velisa na Antarktiku. Matični lišaj živeo je u pukotinama u antarktičkoj steni, i Saks je nameravao da postigne isto na Marsu, ali je hteo da zameni algalni deo lišaja bržom algom, da bi dobijeni simbiot brže rastao nego matični organizam, koji je bio notorno spor. Istovremeno je nastojao da u fungus lišaj unese neke freatofitske genea iz biljaka otpornih na so, kao što su tamarisk i divlji krastavac. Ove biljke mogu da žive u sredinama sa tri puta većim sadržajem soli nego morska voda, a njihovi mehanizmi su, zbog nečega u vezi sa propustljivošću ćelijskih zidova, bili donekle prenosivi. Kada bi uspeo u tome, dobio bi veoma otpornu i plodnu vrstu slanog lišaja. Bilo je veoma ohrabrujuće biti svedok napretka koji je načinjen u ovoj oblasti od njihovih prvih, primitivnih pokušaja da stvore organizam koji će opstati na površini, tamo u Podbrežju. Naravno, uslovi na površini bili su u to vreme mnogo nepovoljniji. Ali njihovo poznavanje genetike i izbor metoda ipak su se znatno poboljšali.
     Problem koji se pokazao veoma uporan bilo je navikavanje biljaka na oskudicu azota na Marsu. Većina značajnijih nalazišta nitrita bila je iskopana odmah po otkriću i puštena u atmosferu u obliku azota; proces čiji je začetnik bio sam Saks, četrdesetih godina, bio je jednoglasno odobren, budući da je atmosfera bila gotovo bez azota. Ali isto je važilo i za zemljište, pa je zbog ispuštanja tolikih količina u vazduh trpeo biljni život. Bio je to problem koji nije imala nijedna zemaljska biljka, bar ne toliko drastičan, tako da nisu postojala adaptivna svojstva koja bi mogla biti uneta u gene areoflore.
     Problem azota bio je neprestano obnavljana tema prilikom njihovih sedeljki posle radnog vremena u kafeu Loven, na ivici platoa meze. "Azot je toliko dragocen da je postao moneta među pripadnicima podzemlja", rekao je Berkina Saksu, koji je samo nelagodno klimnuo glavom na ovu dezinformaciju.
     I samo društvo iz kafea pokazalo je kolika je važnost azota, udišući N2O iz malih rezervoara, koji su išli od osobe do osobe za stolom. Tvrdili su, više u dobrom raspoloženju nego iz ubeđenja, da njihovo udisanje gasa pomaže teraformiranju. Kada je boca prvi put došla do Saksa, sumnjičavo ju je osmotrio. Već je zapazio da se boce mogu kupiti u zajedničkim prostorijama - u svakom muškom toaletu prodavala se čitava farmakologija: zidni automati sa bocama azotnog oksida, omegendorfa, pandorfa i drugih gasova sa primesama narkotika. Inhalacija je očito bila trenutno najpopularniji način uzimanja droga. Nikada nije bio zainteresovan za tako nešto, ali je sada uzeo bocu od Džesike, koja mu se naslanjala na rame. Bila je to oblast u kojoj su se Stivenova i Saksova zanimanja razilazila. Stoga je ispustio dah i pritisnuo masku preko usta i nosa, osećajući Stivenovo usko lice ispod plastike.
     Udahnuo je hladni mlaz gasa, kratko ga zadržao, izdahnuo i osetio kako ga napušta težina - bio je to subjektivni utisak. Bilo je zabavno videti koliko je raspoloženje podložno hemijskoj manipulaciji, uprkos onome što je ta činjenica govorila o čovekovoj emotivnoj ravnoteži, pa čak i o stanju razuma. Nimalo ohrabrujuća činjenica. Ali ga to, trenutno, nije mnogo brinulo. Čak mu je izazvalo i osmejak. Pogledao je preko ograde prema krovovima Barouza i prvi put primetio da novi susedi na zapadu i severu stavljaju krovove od plavih crepova i kreče zidove u belo, pa su te četvrti sve više ličile na grčka naselja, dok su stari delovi grada izgledali više španski. Džesika je ulagala očigledne napore da im mišice ostanu u dodiru. Verovatno je dobro raspoloženje uticalo i na njenu ravnotežu.
     "Ali vreme je da se ide izvan alpskih oblasti!" govorila je Kler. "Sita sam lišaja, mahovina i trava. Naša polutarna fel-polja pretvaraju se u livade, imamo čak i krummholze, sa dovoljnim godišnjim prilivom Sunčeve svetlosti, a atmosferski pritisak u podnožju nagiba je kao na Himalajima."
     "Na vrhovima Himalaja", primeti Saks, a onda se obuzda; bila je to opaska tipična za Saksa. Kao Lindholm, reče: "Ali i na himalajskim visovima postoje prašume."
     "Tačno. Stivene, otkako si stigao napravio si čuda sa tim lišajevima, pa biste ti, Berkina, Džesika i Si-Džej mogli da počnete da radite na subalpinskim biljkama. Da pokušamo da uzgajimo šume i u tim oblastima."
     Zamisao je pozdravljena još jednim cugom azotnog oksida, a vizija smrznutih ivica izlivnih basena akvifera pretvorenih u livade i šume zbog nečega je svima bila izuzetno zabavna. "Potrebne su nam krtice", reče Saks, pokušavajući da ukloni kez sa lica. "Krtice i poljski miševi veoma su bitni u menjanju fel-polja u livade; pitam se da li bismo mogli da uzgajimo soj arktičkih krtica otpornih na CO 2."
     Njegovim sagovornicima ovo je zazvučalo urnebesno smešno, ali on to nije ni primetio, jer je bio zaokupljen mislima.
     "Slušaj, Kler, šta misliš da odemo do jednog glečera da pogledamo? Da malo radimo na terenu?"
     Kler prestade da se kikoće i klimnu glavom. "Svakako. U stvari, podsetio si me. Na ledniku Arena imamo stalnu opitnu stanicu, sa dobro opremljenom laboratorijom. Osim toga, obratila nam se grupa za biotehnologiju u okviru Armskora, dosta uticajna kod Prelazne vlade. Hoće da ih povedemo da vide stanicu i lednik. Čini mi se da nameravaju da izgrade sličnu stanicu u Marinerisu. Možemo da pođemo sa njima kao domaćini i da usput radimo na terenu, da jednim udarcem ubijemo dve muve."
     Planovi za put dospeli su iz kafea do laboratorije, a zatim i do glavnog ureda. Kao i obično u Biotiku, nije trebalo dugo čekati odobrenje. Saks je zbog toga dve nedelje bio u velikom poslu, vršeći pripreme za rad na terenu, a onda je spakovao torbu i jednog jutra se odvezao podzemnom do Zapadne Kapije. Tamo, u švajcarskoj garaži, opazio je neke kolege sa posla, u grupi sa nekoliko stranaca. Još je bilo u toku upoznavanje. Saks im priđe, a Kler ga opazi i uvuče u grupu, uzbuđena. "Stivene, da te upoznam sa našom gošćom na putovanju." Žena odevena u neku vrstu odore koja je prelamala svetlost okrenu se prema njemu, a Kler reče: "Stivene, ovo je Filis Bojl. Filis, ovo je Stiven Lindholm."
     "Drago mi je" reče Filis, pruživši ruku.
     Saks joj stisnu šaku. "I meni", reče.
     Vlad mu je zarezao glasne žice da bi imao izmenjen vokalni zapis u slučaju testiranja, ali su se svi u Gametu slagali da zvuči isto kao pre. Filis takođe nagnu glavu i radoznalo ga pogleda, kao da je nešto primetila. "Jedva čekam da pođemo", reče on i pogleda prema Kler. "Nadam se da vas nisam zadržao?"
     "Ne, ne, još nisu stigli ni vozači."
     "A." Saks uzmaknu. "Baš mi je milo što smo se upoznali", reče joj učtivo. Filis klimnu glavom i uputi mu još jedan radoznao pogled pre nego što se okrenula malopređašnjim sagovornicima. Saks pokuša da se usredsredi na ono što je Kler govorila o vozačima. Izgleda da je vožnja rovera na otvorenom postala posebno zanimanje.
     Baš sam bio 'ladan, pomisli on. Naravno, hladnoća je bila Saksova osobina. Verovatno je trebalo da se raspameti što ju je upoznao, da joj kaže da je zna iz starih dokumentaraca i da joj se već godinama divi, i slično. Mada nije mogao da zamisli da bi neko mogao da se divi Filis. Imajući u vidu da je iz rata izišla kompromitovana; na strani pobednika, ali jedina od Prvih stotinu koja je to izabrala. Kako su to zvali, kvisling? Tako nešto. Pa, nije baš bila jedina od Prvih stotinu: Vasilije je do kraja ostao u Barouzu, a Džordž i Edvard bili su na Klarku kada se odvojio od kabla i bio izbačen iz ravni ekliptike. Trebalo je to preživeti. Bilo mu je teško da poveruje u to - ali eto nje tu, kako ćaska sa svitom obožavalaca. Sva sreća da je znao da je preživela, jer bi inače sad bio u šoku.
     I dalje je izgledala kao da joj je najviše šezdeset, iako je bila Saksova vršnjakinja, dakle rođena pre sto petnaest godina. Srebrna kosa, plave oči, nakit od zlata i rubina, bluza od materijala koji se prelivao svim bojama spektra - leđa su joj u tom trenutku bila treperavo plave boje, ali su, kada se okrenula da ga pogleda preko ramena, prešla u smaragdno zelenu. Pretvarao se da ne primećuje njen pogled.
     Tada stigoše vozači, i svi se ukrcaše u rovere i pođoše. Zahvaljivao je Bogu što se Filis našla u drugom vozilu. Roveri su bili velike mašine na hidrazinski pogon i išli su drumom prema severu, pa Saks nije shvatao potrebu za profesionalnim vozačima, ako to nije bilo zbog brzine vozila: išli su oko sto šezdeset kilometara na sat, i Saksu je takva vožnja izgledala brza i tečna, jer je bio navikao na četiri puta manje brzine. Ostali putnici žalili su se na neravan put i sporo napredovanje - ekspresni vozovi sada su lebdeli iznad pista brzinama od oko šest stotina kilometara na sat.
     Glečer Arena nalazio se nekih osam stotina kilometara severozapadno od Barouza i spuštao se od visija Sirtis Majora na severu prema Utopija Planiciji. Prostirao se jednom od Arena Fosa, dužinom od tri stotine kilometara. Kler, Berkina i ostali u vozilu ispričali su Saksu prošlost lednika, a on je dao sve od sebe da pokaže budno zanimanje; priča je doista bila zanimljiva, jer se ispostavilo da im je poznato da je Nađa skrenula izliv akvifera Arena. Neki od onih koji su bili sa Nađom kada je to učinila posle rata su zavšili u Južnoj Fosi, gde je priča prvi put bila ispričana, da bi postala legenda.
     U stvari, izgledalo je da ti ljudi znaju dosta toga o Nađi. "Bila je protiv rata", rekla mu je Kler u poverenju, "i učinila je sve što je mogla da ga zaustavi i da potom izgradi porušeno, čak i dok je rat još trajao. Ljudi koji su je videli u Elizijumu kažu da uopšte nije spavala, već je uzimala stimulante da je održe na nogama. Kažu da je za tih nedelju dana u Južnoj Fosi spasila deset hiljada života."
     "Šta je bilo sa njom?" upita Saks.
     "To niko ne zna. Nestala je iz Južne Fose."
     "Bila se uputila prema Niskoj Koti", reče Berkina. "Ako se našla tamo u vreme poplave, verovatno je poginula."
     "E", reče Saks zamišljeno. "Bilo je to gadno vreme."
     "Veoma gadno", reče brzo Kler. "Tolika razaranja. Vratilo je teraformiranje desetine godina unazad, sigurna sam."
     "Mada su izlivi akvifera bili korisni", promrmlja Saks.
     "Da, ali su mogli da budu izazvani i na kontrolisan način."
     "Tako je." Saks slegnu ramenima i pusti da se razgovor nastavi bez njega. Posle susreta sa Filis, bilo mu je pomalo suviše da se upušta u priču o šezdeset prvoj.
     Još nije mogao da veruje da ga nije prepoznala. Kabina za putnike u kojoj su se nalazili imala je glatke magnezijumske ploče preko prozora, i tamo, među licima njegovih novih kolega, nalazilo se sitno lice Stivena Lindholma. Ćelavi starac sa pomalo kukastim nosem, zbog koga su mu oči bile pre kao u jastreba nego samo ptičje. Izražene usne, jaka vilica, brada - ne, nimalo nije ličio na sebe. Nije bilo razloga da ga ona prepozna.
     Ali nije sve u izgledu.
     Pokušao je odagna misli o tome dok je vozilo jedva čujno hitalo drumom na sever. Usredsredio se na okolinu. Kabina za putnike imala je staklenu kupolu na krovu i prozore na sva četiri zida, tako da se pružao dosta dobar pogled. Vozili su uz padinu zapadnog Izidisa, oblast Velikog Nagiba koja je podsećala na veliki goli nasip. Iznad horizonta na severozapadu dizala su se nazubljena, mračna brda Sirtis Majora, oštra kao sečivo testere. Vazduh je bio bistriji nego u stara vremena, iako je bio petnaest puta gušći. Sada je u njemu bilo manje prašine, jer su snežne mećave obarale čestice na zemlju i zadržavale ih u ledu. Naravno, ovu ledenu koru često su lomili vetrovi, i dizali zarobljenu prašinu u vazduh. Ali to se dešavalo na sve manjoj površini, i mećave-čistačice vazduha polako su dobijale rat.
     Zbog toga je i nebo menjalo boju. Nad glavom je bilo bogate ljubičaste boje, a iznad brda na zapadu beličaste boje, sa prelazom između lavande i ljubičice, za koji Saks nije umeo da pronađe naziv. Oko može da razluči razliku u frekvenciji svetlosti od samo nekoliko talasnih dužina, tako da je ono malo imena za boje između crvene i plave bilo nedovoljno da opiše pojavu. Ali kako god da ste ih zvali, ili niste, boje neba su malo podsećale na mrke i ružičaste nijanse iz prvih godina na Marsu. Naravno, peščana oluja uvek bi vratila nebu onaj prvobitni oker ton, ali kada bi se vazduh pročistio, njegova boja ponovo bi odgovarala gustini i hemijskom sastavu. Odjednom zainteresovan za to kakav pogled mogu da očekuju u budućnosti, Saks izvadi beležnicu iz džepa da pokuša da izračuna.
     Zurio je u malu kutiju, odjednom shvativši da je to beležnica Saksa Rasela - koja bi ga, u slučaju provere, odala. Bilo je to kao da sa sobom nosi prvobitni pasoš.
     Odagnao je tu misao, jer je bilo kasno da se bilo šta učini. Ponovo se usredsredio na boju neba. Kada je vazduh bio čist, boja neba bila je ishod vrednosti rasipanja svetlosti u molekulima vazduha. Otuda je sve zavisilo do gustine atmosfere. Pritisak vazduha, u vreme njihovog dolaska, bio je oko 10 milibara, a sada je u proseku iznosio oko 160. Ali s obzirom na to da je vazdušni pritisak posledica težine vazduha, za pritisak od 160 milibara na Marsu bilo je potrebno oko tri puta toliko vazduha na bilo kojoj tački koliko bi bilo potrebno da se dobije takav pritisak na Zemlji. Stoga je 160 milibara trebalo da rasipa svetlost kao 480 milibara na Zemlji; to je značilo da bi nebo trebalo da ima boju sličnu onoj tamnoplavoj sa fotografija snimljenih na planinama višim od četiri hiljade metara.
     Ali boja na prozorima i kupoli rovera imala je mnogo više crvene u sebi, i čak i u vedra jutra posle jakih oluja Saks nikad nije opazio onu plavu kakvu je imalo nebo Zemlje. Pozabavio se time. Druga posledica slabe gravitacije Marsa bila je da je vazdušni sloj bio viši nego na Zemlji. Bilo je moguće da su najsitnije čestice zarobljene, oduvane iznad najviših oblaka, gde su bile pošteđene od oluja. Setio se da postoje snimci slojeva izmaglice na visini od svih pedeset kilometara, dobrano iznad oblaka. Drugi činilac mogao je da bude sastav atmosfere; molekuli ugljen-dioksida mnogo su delotvornije rasipali svetlost od molekula kiseonika i azota, a Mars je, uprkos svim Saksovim naporima, i dalje imao više CO 2 u atmosferi. Posledice ove razlike mogle su se izračunati. Ukucao je jednačinu za Ralejev zakon rasipanja, koji glasi da je energija rasute svetlosti po jedinici zapremine vazduha obrnuto srazmerna snazi talasne dužine svetlosnog zračenja na četvrti stepen. Žvrljao je na ekranu beležnice, menjajući promenljive, proveravajući priručnike ili unoseći vrednosti po sećanju ili otprilike.
     Došao je do zaključka da će nebo, ako atmosfera postane gušća za vrednost od jednog bara, veovatno dobiti mlečno belu boju. Takođe je potvrdio u teoriji da bi nebo Marsa trebalo da ima mnogo intenzivniju plavu boju nego što je to slučaj, kao i da bi rasuta plava svetlost trebalo da bude šesnaest puta jača od crvene. Ovo je ukazivalo da čestice u visinama atmosfere verovatno daju nebu crvenkastu nijansu. Ako je ovo objašnjenje bilo ispravno, moglo se dalje zaključiti da će boja i prozirnost Marsovog neba još mnogo godina biti podložne svakojakim promenama, zavisno od vremenskih uslova i drugih činilaca koji utiču na čistoću vazduha...
     Stoga je radio dalje, trudeći se da računicom obuhvati vrednosti zračenja svetlosti na nebu, Čandrasekarovu jednačinu prenosa zračenja, hromatske skale, hemijske sastave aerosola, Ležendrove polinomijale za izračunavanje vrednosti ugaonog rasipanja, Rikati-Beselove funkcije za izračunavanje preseka rasipanja i slično - zaposlivši se dobar deo puta do lednika Arena, tvrdoglavo prenebregavajući svet oko sebe i situaciju u kojoj se našao.

     Početkom popodneva stigli su do malog naselja po imenu Bredberi, koje je pod svojim šatorom klase Nikozija izgledalo kao nešto preneseno iz Ilinoisa: asfaltirane ulice sa drvoredima, kuće na sprat sa verandama i krovovima od šindre, glavna ulica sa dućanima i parking-satovima, u centru park sa belim gazebom, baštenskom kućom za orkestar ispod džinovskih javorova...
     Odatle su manjim putem pošli na zapad, preko vrha Sirtis Majora. Put je bio nasut od crnog peska, očišćenog od kamenja i poprskanog vezujućim sredstvom. Cela ova oblast bila je izrazito mrke boje - Sirtis Major bio je prva osobenost Marsove površine uočena kroz teleskop sa Zemlje, a čovek koji je to učinio bio je Kristijan Hajgens, 28. novembra 1659, i upravo je ta mrka stena bila zaslužna za otkriće. Tlo je bilo gotovo crno, mestimično indigo boje, bregovi, jame i padine između kojih se provlačio put bili su crni, rebraste meze bile su crne, crni su bili beskrajni nizovi thulleya ili rebaraca; sa druge strane, ogromni komadi izbačenog materijala bili su često boje rđe, i veoma su ih podsećali na boju od koje su se privremeno rastali.
     Onda su prešli crnu stenu jednog od rebara i pred njima se ukazao lednik, prostrt sleva nadesno poput munje urezane u predeo. Sa druge strane glečera pružalo se sledeće rebro, uporedo sa onim na kome su se nalazili, i zajedno su izgledala kao dve stare lateralne morene, iako su bila samo uporedni grebeni koji su usmerili tok poplave.
     Lednik je bio širok oko dva kilometra. Činilo se da mu debljina nije veća od pet-šest metara, ali se očito pružao dužinom kanjona, tako da je moralo biti skrivenih dubina.
     Delovi njegove površine, neravni i prašnjavi, ličili su na običan regolit, sa nekom vrstom šljunkovite površine koja je skrivala tragove leda ispod. Na drugim mestima podsećao je na krš, ali nesumnjivo krš od leda, sa svežnjevima belih ledenica koje su štrčale iz leda poput stena. Neke od ledenica bile su u obliku slomljenih ploča, nakostrešenih kao leđa stegosaurusa, providno žutih na Suncu koje je zalazilo iza njih.
     Sve je bilo nepomično, od obzorja do obzorja - nigde ni pokreta. Prirodno, s obzirom na to da je lednik Arena bio tu već četrdeset godina. Ali Saks nije mogao da se ne seti poslednje prilike kada je video sličan prizor i morao je da skrene pogled prema jugu, kao da bi odatle svakog trenutka mogla da se dovalja nova bujica.

     Biotikova stanica nalazila se nekoliko kilometara uzvodno, na pregači malog kratera, pa se sa nje pružao savršen pogled na lednik. Pred sam zalazak Sunca, dok su neki od redovnih posetilaca aktivirali stanicu, Saks je otišao sa Kler i gostima iz Armskora, uključujući Filis, do velike osmatračke sobe sa poslednjem spratu stanice, da pogledaju razbijenu masu leda na izmaku dana.
     Čak i u srazmerno vedro popodne kao što je bilo ovo, vodoravni zraci Sunca bojili su vazduh u blistavu tamnocrvenu boju, a površina glečera svetlucala je na hiljadu mesta, gde je nedavno odlomljeni led odbijao svetlost poput ogledala. Većina ovih skerletnih iskri ležala je u neravnoj liniji između njih i Sunca, ali ih je bilo i drugde na ledu, gde su se odbojne površine dizale pod različitim uglovima. Filis primeti da Sunce izgleda uvećano, sad kada je postavljena soleta. "Zar nije divno? Gotovo da se mogu videti ogledala, zar ne?"
     "Izgleda kao krv."
     "Izgleda kao nešto iz Jure."
     Saksa je podsećalo na zvezdu tipa G na daljini od jedne astronomske jedinice. Ovo je bilo značajno, pošto su bili na daljini od jedne i po astronomske jedinice. A to o rubinima, ili očima dinosaurusa...
     Sunce kliznu ispod obzorja i sve iskre crvene svetlosti odjednom zgasnuše. Nebom se raširi velika lepeza sutonskih zraka, stubova ružičaste svetlosti koji su presecali tamnoljubičasto nebo. Filis oduševljeno uzviknu na pojavu ovih boja, koje su bile odista veoma čiste i jasne. Ona reče: "Pitam se šta stvara ove veličanstvene zrake", i Saks automatski otvori usta da joj objasni o senkama brda ili oblaka iznad horizonta, ali se onda seti da je to, pod a, retoričko pitanje (verovatno), i, pod b, da bi suvoparan tehnički odgovor bio odveć svojstven Saksu Raselu. Stoga je zadržao jezik za zubima i razmišljao šta bi Stiven Lindholm rekao u ovakvoj situaciji. Ova vrsta samosvesti bila je nova za njega, i svakako opterećujuća, ali je bio prinuđen da govori, bar s vremena na vreme, jer su i duga ćutanja bila sasvim raselovska i nimalo nalik na Lindholma koga je tako dobro igrao. Zato se potrudio da smisli opasku.
     "Pomislite samo koliko je malo nedostajalo da ti fotoni završe na Marsu", reče on, "a sad će morati da putuju čak na drugi kraj svemira."
     Ljudi skupiše obrve na ovu neobičnu primedbu. Međutim, postigla je da ga prime u grupu, što joj je i bila svrha.
     Posle toga su sišli do trpezarije, da pojedu testo i sos od paradajza, sa sveže ispečenim hlebom. Saks je ostao za glavnim stolom, i jeo je i razgovarao koliko i drugi, trudeći se da ispuni normu, nastojeći da poštuje nepostojana pravila konverzacije i drušvenih odnosa. Oduvek su bila preteška za njega, pa je utoliko više razmišljao o njima. Znao je da važi za večnog ekscentrika; čuo je onu priču o stotinu transgenetskih pacova koji su mu ovladali mozgom. Čudan osećaj, stajati izvan laboratorije u mraku, i slušati legendu koja je uz urnebesni smeh prelazila iz pokolenja u pokolenje diplomaca, osećajući neobičnu nelagodnost utiska da si neko drugi, neko sasvim uvrnut.
     Ali Lindholm je bio nešto drugo; bio je društven čova. Umeo je da upliva. Bio je osoba koja ume da podeli bocu utopijskog zinfandela, koja ume da sa svoje strane potpomogne dobrom raspoloženju na večernjem koktelu. Osoba koja intiuitivno shvata tajanstvene algoritme druženja, pa joj uspeva da rukuje sistemom i ne razmišljajući o njemu.
     Stoga je povlačio kažiprstom duž svog novog nosa i pio vino koje mu je zaista blokiralo parasimpatički nervni sistem, do te mere da ga je činilo opuštenijim i slobodnijim, tako da je sasvim uspešno ćaskao, činilo mu se, iako se nekoliko puta usplahirio zbog načina na koji je bio uvučen u razgovor sa Filis, koja je sedela preko puta - i zbog načina na koji ga je posmatrala - ali i zbog načina na koji joj je uzvraćao poglede! Postojali su protokoli i za te stvari, ali ih on uopšte nije shvatao. Prisetio se kako se Džesika naslanjala na njega tamo u Lovenu, ispio još pola čaše vina i osmehnuo se, nespokojno razmišljajući o seksualnoj privlačnosti i njenim posledicama.
     Neko je postavio Filis neizbežno pitanje o njenom bekstvu sa Klarka, i ona se upustila u priču, povremeno bacajući poglede prema Saksu, kao da ga uverava da je priča namenjena pre svega njemu. On je učtivo slušao, odupirući se težnji da ukrsti očima, što je moglo da ukaže na njegovu zbunjenost.
     "Nije bilo nikakvog upozorenja", reče Filis osobi koja je postavila pitanje. "U jednom trenutku smo kružili oko Marsa na vrhu lifta, bolesni zbog onoga što se dešavalo na površini, mučeći se da smislimo neki način da zaustavimo nerede, a već sledećeg trenutka sve se zatreslo kao da je zemljotres, i našli smo se na putanji koja nas vodi izvan Sunčevog sistema." Osmehnula se i zaćutala pre smeha koji je usledio, i Saks vide da je već više puta pričala tu priču na isti način.
     "Mora da je bilo zastrašujuće!" reče neko.
     "Pa", reče Filis, "čudno je kako u opasnosti, zapravo, nema vremena za to. Čim smo shvatili šta se dogodilo, znali smo da svaki sekund duže koji provedemo na Klarku umanjuje naše izlgede da preživimo za stotine kilometara. Stoga smo se okupili u kontrolnom centru, prebrojali prisutne i dogovorili se šta da radimo i šta imamo na raspolaganju. Dogovaranje je bilo žučno, ali ne i panično, ako me razumete. U svakom slučaju, ispostavilo se da se u hangarima nalazi uobičajen broj teretnih vozila Zemlja-Mars, a proračuni VI pokazali su da će nam biti dovoljan njihov ukupni potisak da se vratimo u ravan ekliptike na vreme da presretno Jupiterov sistem. Nalazili smo se na putanji koja je vodila uvis i napolje, otprilike prema Jupiteru, što je bilo kao blagoslov. E, tada je počelo ludilo. Morali smo da iznesemo sve teretnjake iz hangara i da poletimo na njima pored Klarka, a onda da ih sve povežemo i nakrcamo sa onoliko vazduha i gorivo koliko su mogli da ponesu, i tome slično. Zatim smo se otisnuli u tom sklepanom splavu samo trideset sati posle poletanja, što mi sada, kada se prisetim svega, izgleda gotovo neverovatno. Tih trideset sati..."
     Zatresla je glavom, i Saks opazi da su njenu priču odjednom prožela istinska sećanja, koja su je malo potresla. Trideset sati predstavljalo je zaista brzu evakuaciju, i to vreme je svakako proletelo kao san, u stanju uma toliko različitom od normalnog vremena da se moglo smatrati transcendencijom.
     "Posle toga je preostalo samo da se zbijemo u dva prostora za posadu - nas dve stotine osamdeset šestoro - i da izlazimo u EVA-ma da odsečemo nepotrebne delove teretnjaka. I da se nadamo da ćemo imati dovoljno goriva da postignemo putanju prema Jupiteru. Prošlo je više od dva meseca dok se nismo uverili da ćemo presresti Jupiterov sistem i deset nedelja pre nego što zaista jesmo. Iskoristili smo sam Jupiter kao gravitacioni rukohvat i zaokrenuli prema Zemlji, koja je u tom trenutku bila bliža od Marsa. Zaokret oko Jupitera bio je tako snažan da su nam bile potrebne Zemljina atmosfera i Mesečeva gravitacija da nas uspore, jer smo bili istovremeno najbrži ljudski putnici u istoriji i bez goriva. Osamdeset hiljada kilometara na sat, čini mi se da je bila naša brzina kada smo prvi put zašli u stratosferu. Korisna brzina, u stvari, jer smo su nam vazduh i hrana bili na izmaku. Pri kraju smo baš ogladneli. Ali smo se izvukli. I videli smo Jupiter sa ove blizine", reče na kraju, držeći palac i kažiprst na par centimetara rastojanja.
     Slušaoci se nasmejaše, a sjaj trijumfa u Filisinim očima nije imao nikakve veze sa Jupiterom. Ali je istovremeno bilo neke zategnutosti u uglovima njenih usana, kao da je na kraju priče nešto pomračilo njenu slavu.
     "A vi ste bili vođa, je li?" upita neko.
     Filis podiže ruku, kao da će reći da ne može da porekne, iako bi volela. "Bio je to zajednički poduhvat", reče. "Ali ponekad je potreban neko ko će odlučiti kada treba stati ili ubrzati. A ja sam pre katastrofe bila na čelu uprave Klarka."
     Podarila im je svoj široki osmeh, uverena da su uživali u priči. Saks se smešio sa ostalima, i klimnu glavom kada je pogledala prema njemu. Privlačna žena, pomisli on, ali ne naročito bistra. Ili je to zato što nikad nije posebno mario za nju. Bila je bez sumnje na neki način inteligentna, dobar biolog kada se bavila biologijom, i svakako sa visokim rezultatima na testovima inteligencije. Ali postoji više vrsta inteligencije, i ne mogu se sve analitički testirati. Saks je to shvatio još u studentskim danima: postoje ljudi koji bi postigli visok rezultat na svakom testu inteligencije, uspešni u svom poslu, ali isto tako mogu da uđu u sobu punu ljudu i da za jedan sat postignu da im se svi smeju, ili čak da ih mrze, što nije naročito pametno. S druge strane, čak i najplitkoumnija od školskih predvodnica navijača, recimo, koja je uspevala da bude ljubazna sa svima i zbog toga bila miljenica svih, pokazivala je, po Saskovom mišljenju, inteligenciju koja je bila podjednako moćna kao ona u nekog uvrnutog matematičara - računica međuljudskih odnosa bila je mnogo finija i sa više promenljivih nego fizika, i donekle ga je podsećala na novo polje u matematici, takozvani kaskadni rekombinantni haos, ali nije bila tako jednostavna. Ne, postoje barem dve vrste inteligencije, a verovatno i mnogo više: prostorna, estetska, moralna ili etička, analitička, sintetička, i tako dalje. Stoga samo oni ljudi sa raznorodnom inteligencijom mogu da se smatraju izuzetnima.
     A Filis, koja se hranila pažnjom svojih slušalaca, većinom mlađih ljudi od nje i, bar na površini, punih divljenja prema njenoj istorijskoj slavi - Filis nije bila od tih polimata. Naprotiv, kada je bila reč o prosuđivanju onoga što ljudi misle o njoj, izgledala je prilično priglupo. Svestan da i sam ima isti nedostatak, Saks ju je posmatrao sa najboljim Lindholmovim osmehom koji je uspeo da namesti. Ali mu se njena predstava istovremeno činila očigledno sujetna, čak i pomalo arogantna. A arogancija je uvek glupa. I maska za neku vrstu nesigurnosti. Bilo je teško odrediti koja je nesigurnost posredi, kod tako uspešne i privlačne osobe. A ona je bila izuzetno privlačna.
     Posle večere vratili su se na osmatračnicu na vrhu stanice, i tamo, pod blistavom zdelom zvezda, posada iz Biotika pustila je muziku. Bila je to vrsta zvana nuevo kalipso, najnoviji šik u Barouzu, i nekoliko članova grupe donelo je instrumente i počelo da prati melodiju, a ostali su se pomerili u sredinu prostorije i zaigrali. Ritam muzike bio je, po Saksovoj računici, otprilike stotinu taktova u minutu, savršen psihološki metod za neznatnu stimulaciju srca; tajna svake plesne muzike, pretpostavljao je.
     Onda se kraj njega našla Filis, zgrabila ga za ruku i povukla ga među igrače. Saks se jedva obuzdao da ne istrgne ruku iz njene, i bio je siguran da je njegov odgovor na njen nasmejani poziv bio u najboljem slučaju ljigav. Nikada u životu nije igrao, bar koliko je mogao da se seti. Ali to je bio život Saksa Rasela. Stiven Lindholm je sigurno često igrao. Zato je počeo da lako poskakuje gore-dole u ritmu čeličnog bas-bubnja, nesigurno mašući rukama kraj bokova, smešeći se Filis u očajničkoj simulaciji dobrog raspoloženja.

     Kasnije te večeri, dok je mlađi deo posade Biotika još plesao, Saks je sišao liftom da donese tube ledenog mleka iz kuhinje. Kada je ponovo ušao u lift, tamo je bila i Filis, koja se vraćala iz spavaonica. "Daj da ti pomognem s tim", reče i uze dve od četiri plastične kesice koje su mu visile iz prstiju. Preuzevši ih, ona se sagnu (bila je nekoliko centimetara viša od njega) i poljubi ga pravo u usta. On uzvrati poljubac, ali je to bio takav šok da nije osetio poljubac sve dok se nije odmakla; sećanje na jezik između njegovih usana bilo je kao novi poljubac. Pokušao je da ne izgleda smeteno, ali je po njenom smehu zaključio da mu to nije uspelo. "Sad vidim da nisi baš toliki otrov za žene kao što izgledaš", reče ona, što kod njega izazva još veću paniku. U stvari, bilo je prvi put da mu neko uradio tako nešto. Pokušao je da se sabere, ali kabina uspori i vrata se uz šištanje otvoriše.
     Kada su poslužili dezert i do kraja zabave Filis mu nije više prilazila. Ali kada je, tokom vremenskog pomaka, otišao do liftova da siđe u svoju sobu i kada su vrata kabine počela da se zatvaraju, Filis kliznu unutra, i kada je lift pošao dole već ga je ponovo ljubila. On je obgrli i uzvrati poljubac, pitajući se šta bi Linholm učinio u ovakvoj situaciji i da li postoji način da se izvuče bez težih posledica. Kada je kabina usporila, Filis se nasloni na zid sa sanjivim, zamućenim pogledom i reče: "Dođi, otprati me do sobe." Malo se povodeći na nogama, držeći je za mišicu kao da nosi osetljiv deo laboratorijske opreme, Saks je pustio da ga odvede do svoje sobe, tesne kabine kao što su bile i ostale spavaće sobe. Na vratima sobice ponovo su se poljubili, uprkos Saksovom snažnom osećaju da mu je to poslednja prilika da umakne; ali je pri tom primetio da i on nju ljubi prilično strasno, i kada se odmakla da promrmlja: "Pa, mogao bi i da uđeš", pošao je za njom bez reči; uostalom, penis mu je bio zaglavljen na pola puta u svom slepom stremljenju prema zvezdama, a svi hromozomi u telu glasno su mu pevali, sirote budale, zbog ove prilike da postigne besmrtnost. Prošlo je mnogo vremena otkako je vodio ljubav sa nekim drugim osim Hiroko, a ti susreti, iako prijateljski i prijatni, nisu bili strastveni, već više produžetak njihovog kupanja; Filis je, međutim, petljajući sa njihovom odećom kada su, ljubeći se, pali na krevet, bila vidno uzbuđena, i to uzbuđenje prenosilo se na njega nekom vrstom neposrednog prenosa. Njegov ukrućeni ud slobodno poskoči uvis kada mu je Filis smakla pantalone niz butime, kao da ilustruje sebičnu teoriju gena, a on se na to samo nasmeja i povuče dugački vertikalni zatvarač njenog kombinezona. Lišen svih briga, Lindholm bi svakako bio uzbuđen susretom. Tu nije bilo sumnje. Zato je morao da bude i on. I mada mu Filis nije bila posebno draga, znao ju je; ona stara veza između Prvih stotinu još je bila živa, sećanje na prve zajedničke godine u Podbrežju - bilo je nečeg izazovnog u pomisli na seks sa ženom koju je tako dugo poznavao. U Prvih stotinu gotovo svi su bili poligamni, činilo se, svi osim njega i Filis. Sada su to nadoknađivali. Osim toga, ona je bila tako privlačna. I doticalo ga je, primetio je, što ga neko želi.
     U tom trenutku su sve ove racionalizacije izgledale istinito, i potom bile potpuno zaboravljene u navali seksualnih senzacija. Ali odmah po završetku čina, Saks poče ponovo da brine. Da li da se vrati u svoju sobu, ili da ostane? Filis je zaspala sa rukom na njegovom boku, kao da je htela da se obezbedi da će on ostati. U snu svi ličimo na decu. Osmotrio je dužinu njenog tela, još jednom pomalo šokiran različitim ispoljavanjima seksualnog dimorfizma. Disanje joj je bilo tako spokojno. Biti željen... njeni prsti, još napeti preko njegovih rebara. Zato je ostao, ali je sasvim malo spavao.









12.
     Saks se bacio na posao na glečeru i okolnom terenu. Filis je povremeno izlazila napolje, ali se uvek uzdržano ponašala prema njemu; Saks je sumnjao da Kler (ili Džesika!) i svi ostali podozrevaju šta se dogodilo - ili da se to svakih nekoliko dana dešava ponovo. Bila je to još jedna komplikacija; kako bi Lindholm reagovao na Filisinu očiglednu želju za skrivanjem osećanja? Ali to pitanje nikada se nije postavilo. Lindholm je bio manje ili više primoran, iz poštovanja, poslušnosti ili nečeg u tom smislu, da se ponaša kako bi se ponašao Saks. Stoga su čuvali svoju vezu za sebe, kao što bi radili i u Podbrežju, ili na Aresu, ili na Antarktiku. Stare navike teško umiru.
     Uz posao na ledniku, bilo je lako ostati neprimećen. Led i rebrasti krajolik oko njega bili su očaravajuće sredine, i bilo je dosta toga što je trebalo da prouče i da pokušaju da shvate.
     Pokazalo se da je površina glečera veoma neravna, baš kao što je na to ukazivala literatura - pomešana sa regolitom tokom izliva i prožeta zarobljenim mehurovima od karbonacije. Kamenje i stenje na površini topilo je led pod sobom, da bi se on potom ponovo obrazovao oko njih, u svakodnevnom ciklusu zbog koga je tlo bilo gotovo sasvim utonulo. Svi seraci, ledeni šiljci koji su se dizali iznad haotične površine glečera kao titanski dolmeni, bili su, osmotreni izbliza, duboko usađeni. Led je bio lomljiv zbog velike hladnoće i sporo se kretao nizbrdo zbog male sile teže; no, ipak se pomerao nizvodno, kao usporena reka; budući da joj je izvor bio iscrplen, čitava masa na kraju će završiti u Vastitas Borealisu. Znaci kretanja mogli su se naći svakog dana u novim lomovima leda - novim pukotinama, palim seracima, napuklim bregovima. Ove sveže površine ubrzo bi pokrili kristalni ledeni cvetovi, čija je slanost samo ubrzavala kristalizaciju.
     Opčinjen ovim okruženjem, Saks je stekao naviku da svakog jutra iziđe sam i pođe stazama koje je obeležila posada stanice. U prvi sat dana sav led je tinjao u treperavim ružičastom tonovima, odražavajući kolorit neba. Kada bi Sunčevi zraci pravo obasjali izlomljene površine lednika, iz pukotina i zaleđenih bara počela bi da se diže para, a ledeni cvetovi presijavali su se kao jeftin nakit. U jutrima bez vetra, inverzioni sloj vazduha zarobio bi maglu dvadesetak metara iznad tla u redak narandžasti oblak. Dokaz da se voda lednika brzo rasipa u svet.
     Pešačeći na hladnom vazduhu, opažao je brojne vrste snežnih algi i lišaja. Strane dva grebena okrenute prema ledniku bile su posebno bogato nastanjene, isprskane mrljama zelene, zlatne, maslinaste, crne, smeđe i mnogih drugih boja - možda svih trideset ili četrdeset. Saks je oprezno hodao po ovim pseudomernama, pazeći da ne gazi po biljkama kao što bi pazio da ne zgazi neki eksperiment u laboratoriji. Činilo se, doduše, da većina lišaja to ne bi ni osetila. Bili su žilavi; bila im je dovoljna gola stena, voda, i svetlost - sasvim malo svetlosti - i rasli su pod ledom, unutar leda, čak i u poroznim komadima providnih stena. U gostoljubivoj sredini kao što je bila pukotina u moreni doslovno su bujali. Svaka pukotina u koju je Saks zagledao sadržala je čvorove islandskog lišaja, žute i bronzane, koji su pod lupom otkrivali sićušne račvaste stabljike, oivičene bodljama. Na ravnom kamenju našao je koraste lišaje: dugmasti lišaj, prutasti lišaj, štitasti lišaj, reljefni lišaj candellaria, boje zelene jabuke, i crveno-narandžasti draguljni lišaj koji je pokazivao koncentraciju natrijut-nitrata u regolitu. U grumenovima pod ledenim cvetovima nalazili su se naraštaji bledog sivo-zelenog snežnog lišaja, koji je pod uvećanjem imao stabljike kao islandski lišaj, čitave mase stabljika, nežnih kao svila. Crvasti lišaj bio je tamnosive boje i pod uvećanjem je pokazivao roščiće izuzetno osetljivog izgleda. Ali u slučaju da se odlome, ćelije algi unesene u njihove niti samo bi nastavile da rastu i razvile bi se u nove lišaje, koji su se vezivali za svaku podlogu na kojoj bi se našli. Razmnožavanje fragmentacijom; korisna stvar u ovakvoj sredini.
     Lišaji su, dakle, bujali, a pored vrsta koje je Saks uspevao da imenuje uz pomoć snimaka na malom ekranu zglobne pločice, bilo je i mnogo drugih koje nisu ličile ni na jednu od navedenih vrsta. Bio je toliko radoznao u pogledu ovih neznanki da je ubrao nekoliko uzoraka i odneo ih da ih pokaže Kler i Džesiki.
     Ali lišaji su bili samo početak. Na Zemlji su oblasti izlomljenih stena, tek otkrivenih posle povlačenja leda ili formiranja novih planina, bile zvane stenovita polja, ili talus. Odgovarajuća zona na Marsu zvala se regolit - zapravo, veći deo površine planete. Talusni svet. Na Zemlji su ove oblasti prvo nastanjivale mikrobakterije i lišaji, koji su, pored hemijske erozije, počinjali da drobe kamen u tanak sloj zemlje, koji je polako ispunjavao pukotine između stena. Vremenom se u ovoj matrici taložilo dovoljno organskog materijala da ishrani druge vrste flore, i te zone su se u ovoj fazi zvale fel-polja, gde fel (fell) na galskom znači kamen. Bio je to tačan naziv, jer to zaista behu kamenita polja, sa površinom načičkanom kamenjem, i slojem zemlje između i ispod, tanjim od tri centimetra, od koga je živela zajednica malih prizemnih biljaka.
     A sada su fel-polja postojala i na Marsu. Kler i Džesika predložile su Saksu da pređe lednik i pođe nizvodno duž bočne morene, što je on jednog jutra (dok je Filis spavala) i učinio, i posle pola sata hoda zastao na jednoj steni, visokoj do kolena. Ispod njega, nagnut prema kamenitoj jaruzi, nalazio se vlažan komad zemlje, blistav u svetlosti poznog jutra. Bilo je očigledno da je preko njega gotovo stalno tekla otopljena voda - već je u tišini jutra čuo curkanje potočića ispod ivice glečera, nalik na hor sićušnih drvenih zvonaca. A na ovoj minijaturnoj vododerini, među nitima vode, videle su se boje, svuda, koje su privlačile pogled - cvetovi. Fel-polje, dakle, sa svojim osobenim millefleur efektom, sivo pustopolje pobibereno tačkama, crvenim, plavim, žutim, ružičastim, belim...
     Cvetovi su bili na vrhu majušnih čupavih drški ili ušuškani među dlakavim lišćem. Sve biljke stajale su nisko uz mrku zemlju, koja je verovatno bila osetno toplija od vazduha; samo su niti trave štrčale više od nekoliko centimetara od tla. Oprezno je išao sa kamena na kamen, pazeći da ne zgazi nijednu biljku. Kleknuo je na šljunak da ispita sićušno rastinje, sa lupom na viziru podešenom na najjače. Blistavi na jutarnjoj svetlosti, tu su se nalazili klasični organizmi pustopolja: rumenika, sa prstenovima sićušnih ružičastih cvetova na tamnozelenoj podlozi; plamenak; pet centimetara visoke stabljike vlaske, nalik na osvetljeno staklo, koja je koristila koren plamenka da usidri svoje krhke korenčiće... zatim šušljevak boje magente, sa žutim prašnicima i tamnozelenim lišćem, koja je tvorila uske kanale kuda je voda tekla u rozetu. Mnoge biljke imale su čupavo lišće. Bio je tu i jarkoplavi nezaboravak, sa laticama toliko natopljenim zagrevajućim antocijaninima da su bile gotovo ljubičaste - a to je bila boja koju će Marsovo nebo zadobiti na oko 230 milibara, prema Saksovim proračunima na putu do Arene. Čudilo ga je da ne postoji naziv za tu boju, iako je bila tako samosvojna. Možda bi mogla da bude cijansko plava.
     Jutro je neopaženo prošlo dok se on tako premeštao od biljke do biljke, služeći se vodičem na pločici da imenuje šušljevak, macine šape, patuljastu obrniku, patuljastu detelinu i njenu imenjakinju sasafrasu. Kamenolomku. Nikada ih nije video u divljini, i dugo je posmatrao prvu koju je opazio: arktičku sasafrasu, Saxifraga hirculus,, sićušnih stabljika, prekrivenih dugačkim listovima, koje su se završavale bledoplavim cvetovima.
     A lišaji, među njima je bilo mnogo biljaka koje nije mogao da prepozna; imale su osobine više različitih vrsta, čak i rodova, ili su bile potpuno neopisive, po izgledu nasumična mešavina osobina iz egzotičnih biosfera, neke nalik na podvodno rastinje, ili pak na nove vrste kaktusa. Verovatno veštački dobijene vrste, mada je bilo čudno što ih nema u vodiču. Mutanti, možda. Ah, ali tamo gde je široki procep sakupio debeo sloj humusa i uzak potočić, nalazio se žbun kobrezije. Kobrezija i druge oštrice rastu tamo gde je vlažno, i njihov sunđerasti žbun brzo menja hemijski sastav tla na kome raste, obavljajući važan posao u sporom prelasku iz pustopolja u alpske pašnjake. Sada je već opažao minijaturne vodene tokove, obeležene svojim susetkama oštricama, koji su krivudali između kamenja. Klečeći na ojačanom jastučetu za kolena, Saks isključi uvećavajuće naočare i pogleda okolo; iako nisko u odnosu na okolni teren, on tad prvi put ugleda čitave nizove malih fel-polja, rasutih po padini morene poput zakrpa na persijskom tepihu, razdvojenih pokretnim ledom.

     Vrativši se u stanicu, zatvorio se u laboratoriju i dugo posmatrao primerke biljaka pod mikroskopima, vršio razne opite i prepričavao nalaze Berkini, Kler i Džesiki.
     "Uglavnom su poliploidi?" upita Saks.
     "Tako je", reče Berkina.
     Na Zemlji je poliploidija česta pojava na velikim visinama, tako da tu nije bilo ničeg neobičnog. Pojava je sama po sebi bila neobična - udvojavanje, utrojavanje ili učetvoravanja prvobitnog broja hromozoma biljke. Diploidne bilje, sa deset hromozoma, naslediće poliploidi sa dvadeset, trideset ili čak četrdeset hromozoma. Biolozi su godinama koristili tu pojavu da stvore novo baštensko bilje, jer su poliploidi obično bili krupniji - veći listovi, cvetovi, plodovi, ćelije - i često su zauzimali veće prostore nego matične biljke. Ova vrsta prilagodljivosti bila je pogodna za osvajanje novih oblasti, kao što je bio prostor unutar ili ispod lednika. Na zemaljskom Arktiku bilo je oblasti gde su osamdeset odsto biljaka bili poliploidi. Saks je pretpostavljao da je reč o strategiji izbegavanja prekomernog broja mutacija, što je objašnjavalo njihovo prisustvo u oblastima sa visokom stopom ultraljubičastog zračenja. Jako ultraljubičasto zračenje razorilo bi određeni broj gena, ali ako su ovi bili kopirani u drugim hromozomskim nizovima, mogućnost pojave genotipskih oštećenja bila je gotovo odstranjena, kao i svako ograničenje razmnožavanja.
     "Otkrili smo da, čak i kada ne počnemo sa poliploidima, a obično počinjemo, biljke se posle nekoliko pokolenja same menjaju."
     "Jeste li otkrili pokretački mehanizam za to?"
     "Ne."
     Još jedna zagonetka. Saks je zurio kroz mikroskop, zbunjen ovom zapanjujućom pukotinom u sramotno razuđenom tkanju bioloških nauka. Ali tu se ništa nije moglo; i sam se bavio tom materijom u svojim laboratorijama u Vidikovcu Ehus, još tamo pedesetih godina, i pokazalo se da pojačano ultraljubičasto zračenje podstiče poliploidiju u organizmu, ali ostalo je neobjašnjeno kako ćelije znaju za ovu razliku i kako potom višestruko povećavaju broj hromozoma...
     "Moram priznati da sam iznenađen kako sve buja."
     Kler se zadovoljno osmehnu. "Bojala sam se da ćeš posle Zemlje pomisliti kako je sve pusto."
     "Pa, ne." Pročistio je grlo. "Biće da nisam očekivao ništa. Ili samo alge i lišaje. Ali ova fel-polja izgleda da su veoma plodna. Mislio sam da će to duže trajati."
     "I bi, na Zemlji. Ali ne smeš da zaboraviš da ovde nismo samo pobacali seme i čekali da vidimo šta će se dogoditi. Svakoj vrsti pojačali smo otpornost i ubrzali rast."
     "Osim toga, svakog proleća ponovo smo zasejavali", reče Berkina, "i đubrili bakterijama koje vezuju azot."
     "A ja sam mislio da je bila reč samo o bakterijama za denitrifikaciju."
     "Njih smo zasejavali na zemljištima bogatim natrijum-nitratom, da bi oslobađale azot u atmosferu. Ali tamo gde gajimo kulture potrebno nam je više azota u tlu, te zato zasejavamo vezivače azota."
     "Meni to ipak nekako izgleda prebrzo. I sve to mora da se dogodilo pre postavljanja solete."
     "Stvar je u tome", reče Džesika za svojim stolom na drugom kraju sobe, "da u ovoj fazi nema konkurencije. Uslovi su teški, ali je reč o veoma otpornim biljkama, i kada ih zasejemo tamo napolju, nema toga što bi ih usporilo."
     "Prazna niša", reče Kler.
     "A ovde postoje bolji uslovi nego na većini mesta na Marsu", dodade Berkina. "Na jugu imaš afelovu zimu i visije. Tamošnje stanice izveštavaju da zime donose pravi pomor. S druge strane, ovdašnja, perihelova zima, mnogo je blaža, a visina iznosi samo jedan kilometar. To su prilično gostoljubivi uslovi. Umnogome bolji nego na Antarktiku."
     "Posebno što se tiče sadržaja CO 2", reče Berkina. "Pitam se da li je to razlog te brzine o kojoj govoriš. Kao da su biljke dopingovane."
     "A", reče Saks, klimajući glavom.
     Fel-polja su, dakle, bila bašte. Pospešeni rast umesto prirodnog. Naravno, znao je da je tako - to se radilo svuda na Marsu - ali su fel-polja, kamenita i raspršena, izgledala dovoljno prirodno i divlje da ga na trenutak prevare. I sad, kada se dosetio da je reč o baštama, bio je iznenađen njihovom plodnošću.
     "Pa još sa soletom koja zasipa površinu Sunčevom svetlošću!" uzviknu Džesika. Zatresla je glavom, kao da joj se to ne dopada. "Prosečna vrednost osunčanosti bila je četrdeset pet odsto u odnosu na Zemlju, a sa soletom treba da poraste do pedeset četiri."
     "Kažite mi nešto više o soleti", reče Saks oprezno.
     Ispričali su mu na smenu. Grupa transnacionalki, predvođena Subarašijem, izgradila je kružno ustrojstvo rebrasto postavljenih Sunčevih jedara-ogledala, postavljeno između Sunca i Marsa i tako usmereno da upravlja i sabira svetlost koja bi inače promašila planetu." Pomoćni prsten ogledala, koji se okretao na orbiti iznad pola, odbijao je svetlost nazad do solete da ublaži priliv Sunčeve svetlosti, pa je i ta svetlost bila usmeravana prema Marsu. Oba ova sistema ogledala bila su ogromna u poređenju sa pređašnjim tegljačkim jedrima koja je Saks uposlio da odbijaju svetlost prema površini, i količina svetlosti koju su unosili u sistem bila je itekako značajna. "Gradnja mora da je koštala čitavo bogatstvo", promrmlja Saks.
     "Oh, da. Veliki transnati ulažu neverovatna sredstva."
     "I to nije sve", reče Berkina. "Nameravaju da naprave sočiva koja će leteti na visini od samo nekoliko stotina kilometara iznad površine i sabirati deo svetlosti koja pristiže dok ne zagreje površinu do fantastičnih temperatura, recimo pet hiljada stepeni..."
     "Pet hiljada!"
     "Da, mislim da sam čuo taj podatak. Planiraju da istope pesak i regolit ispod njega, i da tako oslobode gasove u atmosferu."
     "Ali šta će biti sa površinom?"
     "Radili bi to u pustim predelima."
     "U linijama", reče Kler. "Tako da dobiju jarkove?"
     "Kanale", reče Saks.
     "Tako je." Nasmejaše se.
     "Kanale sa staklenim stranama", reče Saks, uznemiren pomišlju na oslobođene gasove. Među njima bi bilo dosta ugljen-dioksida, možda čak najviše.
     Ali nije hteo da pokaže preveliko zanimanje za glavna pitanja teraformiranja. Stoga je oćutao, i razgovor se ubrzo vratio na njihov zadatak. "Pa", reče Saks, "izgleda da će se neka od ovih fel-polja uskoro pretvoriti u alpske pašnjake."
     "Oh, pa već jesu", reče Kler.
     "Stvarno?"
     "Da, ali su mala. Ali pođi tri kilometra dalje duž zapadne ivice, ako već nisi. Tamo ćeš ih videti. Alpski pašnjaci i krummholz. Nije bilo tako teško. Posadili smo drveće koje čak nismo mnogo ni menjali, jer se pokazalo da mnoge vrste omorike i bora bolje podnose hladnoću nego u svojim staništima na Zemlji."
     "Čudna stvar."
     "Zaveštanje Ledenog doba, pretpostavljam. Ali je dobro došlo."
     "Zanimljivo", reče Saks.
     Ostatak tog dana proveo je za mikroskopima, slep za sve ostalo, izgubljen u mislima. Život je prožet duhom, govorila je Hiroko. Ta energija živih stvari bila je neshvatljiva, ta težnja ka množenju, pojava koju je Hiroko zvala zelena plima, viriditas. Nagon za ponavljanjem: sve to ga je činilo tako radoznalim.
     Sledećeg jutra, u zoru, probudio se u Filisinoj postelji, pored Filis, umotane u čaršave. Posle večere, cela grupa bila se vratila u osmatračnicu, po novom običaju, i Saks je nastavio razgovor sa Kler, Džesikom i Berkinom, i Džesika je ponovo bila vrlo predusretljiva prema njemu, a Filis je to primetila i pošla je za njim do toaleta pored lifta i tamo mu se ponudila onim svojim šokantno zavodljivim zagrljajem, tako da su, umesto da se vrate, sišli do spavaonica, i završili u njenoj sobi. Iako se osećao nelagodno što je nestao iz društva bez pozdrava, Saks je dosta strasno vodio ljubav s njom.
     A sada, dok ju je posmatrao, sećanje na taj nagli odlazak bilo mu je mučno. Za objašnjenje takvog ponašanja bila je dovoljna najobičnija soociobiologija: borba za parnjaka, jedna od osnovnih životinjskih aktivnosti. Naravno, Saks nikada do tada nije bio predmet ovakvog nadmetanja, ali u njemu nije nalazio ništa čime bi se ponosio; jedini razlog što mu se to dogođalo bila je Vladova kozmetička hirurgija, koja mu je slučajno preuredila lice u ustrojstvo koje je privlačilo žene. A zašto je ovaj ili onaj raspored crta lica privlačniji od drugog, upšte mu nije bilo jasno. Odavno je čuo sociobiološka objašnjenja seksualne privlačnosti, i bilo mu je jasno da neka od njih imaju logike: muškarac će tražiti partnerku sa širokim kukovima jer veruje da će mu ona lakše roditi decu, i sa izraženim grudima da bi dojila tu decu, i tako dalje; žena će tražiti snažnog muškarca da obezbedi hranu njenoj deci i da bude otac snažne dece, i tako dalje, i tako dalje. U tome je bilo smisla; ali crte lica nisu imale nikakve veze sa svim tim. Kod crta lica, sociološka objašnjenja postajala su prilično nategnuta: široko postavljene oči kao znak dobrog vida, lepi zubi kao znak zdravlja, izražen nos kao znak otpornosti prema prehladama - koješta. Ovde nije bila dovoljna logika. Ovde je bila reč o slučajnim ustrojstvima, o nečemu što privlači pogled. Estetski sud u kome male, nefunkcionalne odlike mogu da igraju značajnu ulogu, što je pokazivalo da praktični razlozi tu nemaju nikakav značaj. U njegovom slučaju bila je reč o bliznakinjama sa kojima je išao u školu - istovetnim bliznakinjama, sasvim nalik jedna drugoj, a opet je jedna od njih bila nekako obična, a druga prelepa. Ne, suština je bila u milimetrima kože, mesa, kosti i hrskavice, slučajno raspoređenim u raspored koji je dopadljiv ili nije dopadljiv. Dakle, Vlad je načinio neke izmene na njegovom licu, i sada su se žene nadmetale za njegovu pažnju, iako je ostao ista osoba kao pre. Osoba za koju Filis nije pokazivala ni trunku zanimanja, onda kada je izgledao onakav kakvim ga je priroda stvorila. Bilo je teško ne biti ciničan zbog toga. Biti željen, da, ali željen iz trivijalnih razloga...
     Ustao je iz kreveta i obukao jedan od onih nedavno izmišljenih superlakih kostima, mnogo udobniji za kretanje od starih rastegljivih hodača; i dalje je bilo potrebno zaštititi se od niskih temperatura i nositi šlem i rezervoar sa vazduhom, ali je pritisak koji je štitio od ozleda kože postao nepotreban. Sto šezdeset milibara bilo je sasvim dovoljno za to, i topla odeća, čizme i šlem. Stoga mu je trebalo samo nekoliko minuta da se opremi i da se ponovo nađe napolju na ledniku.
     Drobio je čizmama noćnu pokoricu leda na glavnoj stazi od zastavica, da bi zatim skrenuo nizbrdo duž zapadne ivice, prolazeći pored malih millefleur fel-polja, obloženih injem koje je već počinjalo da se topi na Suncu. Stigao je do mesta gde je lednik pravio neveliku padinu, ledopad nestvarnog oblika; skretala je nekoliko stepeni levo, prateći korito od kamenih rebara. Odjednom vazduh ispuni glasan pucanj, praćen niskofrekventnom tutnjavom od koje mu je poigravao želudac. Led se kretao. Zastao je, osluškujući. Začu udaljen žubor potočića negde ispod leda. Pošao je dalje, svakim korakom se osećajući lakše i srećnije. Jutarnja svetlost bila je sasvim bistra, para na ledu poput belog dima.
     A onda, u okrilju ogromnih stena, naiđe na amfiteatar pusto-polja, posut cvetovima kao kapima boje; a u dnu tog polja nalazio se mali alpski pašnjak, okrenut ka jugu i zapanjujuće zelen, od tepiha trave i oštrika, ispresecanih ledom oivičnim potočićima. Duž ivica amfiteatra, zaklonjeno u pukotinama i pod stenama, gurilo se nekoliko patuljastih stabala.
     Bio je to krummholz, koji je u evoluciji planinskih oblasti bio sledeća faza posle alpskih pašnjaka. Patuljasto drveće koje je opazio pripadalo je običnim vrstama, uglavnom porodici belih omorika, Picea glauca, koje su u tim škrtim uslovima i same rasle manje, prilagođavajući se zaklonjenim mestima na kojima su izrasle. Ili, još verovatnije, bile zasađene. Video je i nekoliko građevinskih borova, Pinus contorta,, pomešanih sa brojinijim belim omorikama. Bilo je to drveće sa najvećom otpornošću na hladnoću na Zemlji, kome je osoblje Biotika verovatno ugradilo i otpornost na slanu podlogu, uzetu od drveća kao što je tamarisk. Da bi im se pomoglo, urađeno je dosta genetskog inženjeringa, ali su teški uslovi ipak omeli njihov rast, tako da su stabla koja su mogla da izrastu i trideset metara u visinu čučala u zaklonima visokim do kolena, potkresivana vetrovima i smetovima kao baštovanskim makazama. Otuda ime krummholz, na nemačkom 'patuljasta šuma', ili možda 'vilinska šuma' - oblast u kojoj je drveće prvi put iskoristilo rad na vezivanju gornjeg sloja zemlje obavljen na pustopoljima i alpskim pašnjacima. Drvorod.
     Saks je polako šetao amfiteatrom, gazeći po kamenju, razgledajući mahovine, oštrike, trave i svako stablo ponaosob. Te niske, čvornovate stvari bile su iskrivljene kao da su ih odgajili poremećeni baštovani bonsaija. "Što je lepo", ponavljao je glasno, razgledajući granu ili stablo, ili glatku koru koja se ljuštila kao lisnato testo. "Baš je lepo. Još kad bi bilo krtica. Krtica i miševa, mrmota i kuna, lisica."
     Ali je u atmosferi još bilo gotovo trideset odsto CO 2, što je iznosilo oko pedeset milibara. Nijedan sisar ne bi dugo preživeo na takvom vazduhu. Saks je zbog toga bio od samog početka protivnik teraformiranja u dve faze, koje je predviđalo masivno početno unošenje CO 2 u atmosferu. Kao da je zagrevanje planete bilo jedini cilj! Ali zagrevanje nije ni bilo cilj. Cilj su bile životinje na površini. Ne zato što je to dobro samo po sebi, već zato što je dobro i za biljke, kojima je često potrebno da postoje životinje. Naravno, većina biljaka na fel-poljima samostalno se razmnožavala, a bilo je i nekoliko vrsta insekata, poboljšanih u Biotiku, koji su zujali okolo na tvrdoglav, opstajući način insekata, poluživi i jedva sposobni da obave svoj posao sakupljanja polena. Međutim, bilo je i mnogo drugih simbiotskih ekoloških funkcija za koje su bile potrebne životinje, kao areacija tla koju su obavljale krtice i miševi, ili raznošenje semenki preko ptica, i bez njih ne bi bilo plodnosti biljaka, a neke biljke ne bi ni mogle da opstanu. Ne, moraće da smanje sadržaj CO 2 u vazduhu, verovatno na početnih deset milibara koliko je težio kada su došli, kada je sam sačinjavao sav vazduh na planeti. Zbog toga je plan koji su pomenule njegove kolege, da se istopi regolit pomoću letećih sočiva, izgledao tako opasno. Samo će otežati njihov problem.
     U međuvremenu, ova neočekivana divota. Proveo je sate istražujući primerak po primerak, posebno zadivljen spiralnim stablima i granama, oguljenom korom i gustim iglicama jednog malog bora - bio je kao neka razbarušena skulptura. Nalazio se na kolenima, sa licem u oštriki i stražnjicom u vazduhu, kada su Filis, Kler i ostali iz grupe nagrnuli u dolinu, smejući mu se i bezobzirno gazeći živu travu.









13.
     Filis je ostala s njim tog popodneva, kao i u nekoliko prethodnih prilika, i vratili su se zajedno. Saks je isprva pokušao da igra ulogu domorodačkog vodiča, pokazujući joj biljke čija je imena naučio tokom protekle nedelje. Ali Filis nije pokazala zanimanje za njih, i činilo se da ga uopšte ne sluša. Kao da joj je bio potreban samo kao slušalac, svedok njenog života. Zato je odustao od predstavljanja biljaka i počeo da postavlja pitanja, sluša i ponovo pita. Uostalom, bila je to dobra prilika da sazna više o trenutnom ustrojstvu vlasti na Marsu. Iako je preuveličavala svoju ulogu u tome, bilo je korisno slušati je. "Nisam verovala da će Subaraši tako brzo izgraditi i postaviti novi lift", reče ona.
     "Subaraši?"
     "Oni su glavni izvođači."
     "Ko ih je odabrao, UNOMA?"
     "A, ne. UNOMA-u je zamenila Prelazna vlada UN."
     "Znači, kada si bila predsednik Prelazne vlade, bila su, u stvari, predsednik Marsa."
     "Pa, članovi vlade smenjuju se na tom položaju, tako da on ne donosi veću vlast nego što je ima svaki član ponaosob. To je više za potrebe medija i vođenje sednica. Šminka."
     "Ipak..."
     "Ma, znam." Nasmejala se. "To je položaj koji su želeli mnogi moji nekadašnji prijatelji, ali ga nisu dobili. Čalmers, Bogdanov, Bun, Tojtovna - pitam se šta bi mislili kada bi saznali. No, kladili su se na pogrešnog konja."
     Saks skrenu pogled sa nje. "Dobro, kako je Subaraši dobio da radi novi lift?"
     "Tako je glasao koordinacioni odbor PV. Konkurisao je i Praksis, ali njih niko ne voli."
     "Sad kad ponovo imamo lift, misliš da će se stvari opet promeniti?"
     "Sigurno! Sigurno! Mnogo toga je zamrznuto još od nemira. Naseljavanje, izgradnja, teraformiranje, trgovina - sve je to bilo usporeno. Jedva smo uspeli da obnovimo neka porušena naselja. Bila je to neka vrsta prekog suda, naravno neophodnog, s obzirom na sve što se dogodilo."
     "Naravno."
     "Ali sada! Sav metal koji se nagomilao tokom ovih četrdeset godina sada može da ode na tržišta Zemlje, i to će neverovatno podstaći ekonomiju dva sveta. Videćemo više proizvoda sa Zemlje, i više uloženih sredstava, a porašće i broj doseljenika. Konačno možemo da otpočnemo sa nekim stvarima."
     "Sa soletom, na primer?"
     "Tako je! Savršen primer onoga što sam mislila. Postoje mnogobrojni planovi za ovdašnju izgradnju."
     "Kanali sa stranama od stakla", reče Saks. U poređenju sa tim, mohouli su izgledali beznačajno.
     Filis je govorila nešto o tome kako stvari stoje sjajno za Zemlju, i on zatrese glavom da je pročisti od nagomilanih džula po kvadratnom centimetru. Reče: "Mislio sam da Zemlja ima ozbiljne probleme."
     "Oh, Zemlja uvek ima ozbiljne probleme. Moraćemo da se naviknemo na to. Ne, veliki sam optimista. Hoću da kažem, ovdašnja recesija teško ih je pogodila tamo dole, posebno mlade tigrove i bebe tigrove, a naravno i manje razvijene zemlje. Ali će priliv industrijskih metala odavde podstaći ekonomiju za sve, uključujući i ekološku industriju. A izgleda da će odumiranje, na žalost, rešiti i mnoge druge njihove probleme."
     Saks se usredsredio na deo morene kojim su se peli. Ovde je soliflukcija, dnevno topljenje leda u tlu strmine, izazvalo klizanje regolita naniže u nizovima udubljenja i nanosa, i iako je izgledao sivo i beživotno, bleda šara nalik na minijaturne pločice svedočila je da je zapravo prekriven plavo-sivim pahuljastim lišajem. U udubljenjima su se videli grumenovi tvari slične sivom pepelu, i Saks zastade da ubere jedan manji uzorak. "Vidi", prekinu Filis u govoranciji, "snežna mahovina."
     "Izgleda kao prljavština."
     "To je parazitska gljiva koja raste na njoj. Sama biljka, u stvari, je zelena, vidiš ove listiće? Taj deo još nije obrasla gljiva." Mladi listovi podsećali su pod lupom na zeleno staklo.
     Ali Filis nije htela ni da pogleda. "Ko je to odgajio?" upita, tonom koji je govorio da odgajivač nije imao ukusa.
     "Ne znam. Možda niko. Ima dosta novih vrsta koje su se same razvile."
     "Može li evolucija da bude tako brza?"
     "Pa, znaš - da li je polipolidija evolucija?"
     "Ne."
     Filis je išla dalje, nezainteresovana za mali, sivi uzorak. Snežna mahovina. Verovatno sa neznatnim genetskim uplivima ili sasvim samorodna. Probni uzorci, bačeni ovde zajedno sa ostalima da se vidi kako će uspevati. I zato veoma zanimljivi, po Saksovom mišljenju.
     Ali Filis je negde usput postala nezainteresovana. Nekada je bila prvoklasni biolog, i Saks je imao teškoća da poveruje da je moguće izgubiti onu radoznalost što leži u samom srcu nauke, onaj poriv da se pronikne u bit stvari. Ali i oni su starili. Bilo je sasvim verovatno da će se tokom njihovih sada već neprirodno dugih života svi izmeniti, čak i u dubini duše. Saksu se nije dopadala ova pomisao, ali je morao da je prizna. Kao i drugi novi stogodišnjaci, sve se teže prisećao pojedinosti iz prošlosti, posebno iz svojih srednjih godina, stvari koje su se dogodile između dvadeset pete i devedesete godine. Tako su se godine pre šezdeset prve, kao i razdoblje provedeno na Zemlji, gubili u magli zaborava. A sa oštećenim sećanjem, bilo je izvesno da će se promeniti.

     Zato je, kada su se vratili na stanicu, otišao u laboratoriju, uznemiren. Možda su, pomislio je, i sami bili zahvaćeni poliploidijom, ne kao jedinke već u kulturnom smislu - mnoštvo naroda, koji su dolazili ovamo i, zapravo, učetvorostručavali korenske niti, stvarajući prilagodljivost koja će omogućiti da se preživi na ovom tuđinskom tlu uprkos svim mutacijama izazvanim stresom...
     Ali ne. To je pre bila analogija nego homologija. Ono što bi u humanim naukama nazvali herojski uzor, ako je dobro razumeo pojam, ili metafora, ili već neka druga vrsta književne analogije. A analogije su obično bile besmislene - pre stvar fenotipa nego genotipa (ako se upotrebi još jedna analogija). Najveći deo pesništva i proze, u stvari celokupne humane nauke, da se ne pominju društvene, bio je, po Saksovom mišljenju, fenotipski. Smatrao ih je delom ogromne zbirke besmislenih analogija, koje ne samo da ne pomažu naporu da se objasne stvari, već i kvare percepciju istih. Neka vrsta neprestanog konceptualnog pijanstva, moglo bi se reći. Saks je oduvek davao prednost tačnosti i moći tumačenja, a zašto i ne bi? Ako je napolju 200 stepeni Kelvina, zašto to ne reći, nego govoriti o veštičjim sisama, i slične stvari, i tako vući sa sobom čitavo brdo prtljaga iz neznalačke prošlosti da bi se pomutio svaki susret sa čulnom stvarnošću? Besmisleno.
     Dobro, dakle, kulturna poliploidija ne postoji. To je samo predodređena istorijska situacija, posledica svega što je prethodilo - donesenih odluka, njihovih učinaka koji su se raširili planetom u potpunom neredu, menjajući se, neko bi rekao razvijajući se, bez ikakvog plana. Neplanski. U tom pogledu je postojala sličnost između istorije i evolucije, utoliko što su obe bile stvar uslovnosti i slučajnosti, kao i šablona razvoja. Ali su razlike, posebno u vremenskim rasponima, bile tako drastične da se sličnost ponovo pretvarala u puku analogiju.
     Ne, bolje je usredsrediti se na homologije, one strukturne sličnosti koje ukazuju na stvarne fizičke odnose, koje zaista objašnjavaju. Ovo je u suštini bio povratak nauci. Ali posle susreta sa Filis, bilo je to sve što je želeo.
     Zato se ponovo posvetio proučavanju biljaka. Zapazio je da mnogi organizmi pustopolja imaju dlakavo lišće, koje je pomagalo biljkama da se zaštite od snažnih ultraljubičastih zraka Marsovog Sunca. Ova prilagođavanja lako su mogla biti primeri homologija, u kojima su vrste sa zajedničkim precima zadržale sve porodične odlike. Ili su bila primeri podudarnosti, u kojima su vrste iz različitih phyla došle do jednakih oblika usled funkcionalnih potreba. U poslednje vreme mogle su da budu i ishod bioinženjeringa, u kome su odgajivači dodelili iste odlike različitim biljkama da bi im omogućili iste pogodnosti. Da bi se utvrdilo da li je ovo ili ono, trebalo je prepoznati biljku, a onda proveriti u dokumentaciji da li ju je odgajio neki od timova za teraformiranje. U Elizijumu je postojala Biotikova laboratorija koju je vodio Hari Vajtbuk, gde je bila razvijena većina uspešnih površinskih biljaka, naročito oštrika i trava, pa je provera u Vajtbukovom katalogu često pokazivala da je u sve umešana i njegova ruka, i u tom slučaju su sličnosti često bile stvar veštački izazvanih podudarnosti, to jest Vajtbukovog ugrađivanja osobina kao što je dlakavo lišće u gotovo svaku biljku koju je odgajio.
     Zanimljiv primer slučaja u kome istorija oponaša evoluciju. A pošto im je bila namera da za kratko vreme stvore biosferu na Marsu, možda sto sedam puta brže nego što je to trajalo na Zemlji, bilo je sasvim prirodno da su morali neprestano da utiču na čin evolucije. Stoga marsovska biosfera neće biti slučaj filogenije kao sažimanja ontogenije, što je, uostalom, bila odbačena teorija, već istorije kao sažimanja evolucije. Ili oponašanja, do one mere u kojoj je to bilo moguće s obzirom na marsovsku sredinu. Ili čak upravljanja. Istorija koja upravlja evolucijom. Obeshrabrujuća zamisao.
     Vajtbuk je radio svoj posao sa dosta žara; uzgajio je, recimo, freatofitske grebene lišaja, koji su stvarali soli i ugrađivali ih u neku vrstu mikroporoznih koralnih struktura, tako da su dobijene bilje bile maslinasto ili mrkozelene mase polukristalastih blokova. Hodati između njih bilo je kao da idete kroz liliputanski biljni lavirint koji je bio izlomljen, napušten i napola zatrpan peskom. Pojedini blokovi biljke bili su slomljeni ili popucali, i tako čvornovati da su izgledali obolelo, od neke bolesti koja kao da je okamenjivala žive biljke, ostavljajući ih da se muče unutar slomljenih ljuštura od malahita i žada. Izgledale su neobično, ali su bile veoma uspešne; Saks je pronašao priličan broj ovih grebena od lišaja na vrhu rebra zapadne morene, kao i na škrtijem regolitu iza nje.
     Tamo je proveo nekoliko jutara, proučavajući ih; jednog jutra, prelazeći greben, osvrnuo se da pogleda preko lednika i ugledao peskoviti kovitlac kako juri povrh leda, svetlucavi, mali tornado boje rđe koji se kretao nizvodno. Odmah zatim zahvatio ga je snažan vetar, sa udarima od preko sto, a potom i sto pedeset kilometara na sat; morao je da čučne iza grebena, povremeno podižući ruku da proveri brzinu vetra. Bilo je teško odrediti je, jer je sve gušća atmosfera pojačala snagu vetrova, učinivši da izgledaju brži nego što su bili. Sve procene zasnovane na nagonima iz Podbrežja postale su krajnje neprecizne. Udari koji su ga šibali možda nisu bili brži od osamdeset kilometara na sat, ali su bili puni peska, koji mu je šištao po viziru i smanjivao vidljivost na stotinak metara. Posle sata provedenog u čekanju da mine peščana oluja, odustao je i vratio se u stanicu, krećući se sasvim polako preko lednika, od zastave do zastave, pazeći da ne izgubi načinjenu stazu - važna predostrožnost, ako je čovek hteo da ostane izvan oblasti opasnih pukotina.
     Čim je prešao led, Saks se žurno vratio u stanicu, razmišljajući o onom minijaturnom tornadu koji je najavio dolazak vetra. Neobična meteorološka pojava. Unutra je pozvao meteorološki kanal i uneo sve podatke o vremenu tog dana, a onda se zagledao u satelitski snimak oblasti koji mu je stigao. Sa Tarzisa se prema njima spuštalo ciklonsko jezgro. Sa zgušnjavanjem vazduha, vetrovi sa Tarzisa postali su veoma siloviti. Saks je pretpostavljao da će izbočina zauvek ostati sidrišna tačka u marsovskoj klimatologiji. Vazdušne struje sa severa kružiće veći deo vremena uz severni obod i oko njega, kao što su zemaljske severne struje kružile oko Stenovitih Planina. Ali će, s vremena na vreme, vazdušne struje preći rub Tarzisa između vulkana i u tom usponu ispustiti vlagu na zapadni Tarzis. Potom će se ove suve vazdušne mase sjuriti niz istočnu padinu, kao maestral Velikog Čoveka, ili široko, ili fen, sa vetrovima koji će biti tako brzi i snažni da će sa zgušnjavanjem atmosfere postavi pravi problem; neki šatorski gradovi na otvorenoj površini već su bili do te mere ugroženi da se činilo da će morati ponovo da se povuku u kratere ili kanjone, ili bar da znatno ojačaju šatore.
     Saksu je ovaj problem klime izgledao tako uzbudljiv da je poželeo da napusti svoje botanička istraživanja i da mu se potpuno posveti. U stara vremena tako bi i učinio, i na mesec dana ili godinu zaokupio bi se klimatologijom, sve dok ne bi utažio radoznalost, i uvek je uspevao da doprinese rešavanju problema koji su se pojavljivali.
     Ali sada je video da je to bio dosta nedisciplinovan pristup, koji je vodio ka nekoj vrsti nasumičnog metoda, čak i izvesnog diletantizma. Sada, radeći kao Stiven Lindholm za Kler i Biotik, bio je prinuđen da se odrekne klimatologije, sa čežnjivim pogledom na satelitske snimke i njihove sugestivno uskovitlane nove sisteme oblaka, i da se zadovolji time da obavesti ostale o vihoru, a da o vremenu razgovara rekreativno, u laboratoriji ili tokom večere - dok su se njegovi glavni napori vratili malom ekosistemu i njegovom bilju, kao i pronalaženju načina da im se pomogne. I što je više osećao da počinje da upoznaje sve pojedinosti Arene, ova ograničenja njegovog novog identiteta sve su mu manje izgledala rđava. Jednostavno su značila da mora da se usredsredi na jednu disciplinu, što nije činio još od postdoktorskog rada. A koristi od usredsređenosti postajale su sve očiglednije. Bivao je bolji naučnik.

     Već sledećeg dana, na primer, pošto je vetar donekle opao i postao samo oštar, ponovo je izišao i pronašao koral od lišaja koji je proučavao kada je naišla oluja. Sve pukotine strukture bile su ispunjene peskom, što je verovatno i inače bio slučaj. Stoga je očistio jedan otvor i pogledao unutra kroz povećanje od dvadeset puta na viziru. Zidovi otvora bili su obloženi sićušnim dlakama, sličnim onima na izloženim listovima alpskog petolista. Ove dobro zaklonjene površine očito su bile dovoljno zaštićene. Možda im je svrha bila da oslobađaju višak kiseonika iz tkiva polukristalne spoljnje mase. Spontano ili planirano? Prelistao je opise na zglobu šake, i dodao opis najnovijeg uzorka, koji je zbog dlačica izgleda bio nova vrsta. Izvadio je mali fotoaparat iz džepa na boku i napravio snimak, stavio uzorak dlačica u kesu, vratio aparat i kesu u džep i pošao dalje.
     Sišao je da pogleda glečer, stupivši na njega na jednom od mnogih spojeva gde se njegov rub spuštao i glatko nastavljao na strminu morene. Sredinom je na ledniku sve bleštalo, kao da je sav posut odlomcima slomljenog ogledala koji odražavaju svetlost. Pod nogama su mu krckali komadi leda. Mali vodeni tokovi spajali su se u potoke dubokih korita, koji su naglo zaranjali u rupe na ledu. Ove rupe, kao i pukotine, bile su u svim prelivima plave boje. Rebra morene sijala su kao zlato, i kao da su se ugibala u isparenjima. Nešto u tom prizoru podsetilo je Saksa na plan solete, i on zazvižda kroz zube.
     Uspravio se i protegao krsta, osećajući se poletno i radoznalo, sasvim u svom elementu. Naučnik na poslu. Učio se da voli uvek mlad prvobitni napor 'istorije prirode', njeno iscrpno posmatranje pojava u prirodi; opis, kategorizacija, taksonomija - prvobitni napor da se objasni, ili, tačnije, njen prvi korak da jednostavno opiše. Kako su mu srećno izgledali istoričari prirode u svojim spisima, Lineus i njegov divlji latinski, Lajel i njegovo kamenje, Valas i Darvin i njihov veliki iskorak iz kategorije u teoriju, iz opservacije u paradigmu. Saks je to osećao, upravo tu, na ledniku Arena u godini 2101, sa svim tim novim vrstama, taj životni proces određivanja vrsta, koliko ljudski toliko i marsovski - proces kome će jednom biti potrebne sopstvene teorije, neka vrsta evoistorije, ili istorijske evolucije, ili ekopoezije, ili jednostavno areologije. Ili, možda, Hirokinog viriditasa. Teorije o projektu teraformiranja - ne samo o njegovim ciljevima, već i o načinu sprovođenja. Ukratko, istorija prirode. Malo od onoga što se dešavalo moglo se proučavati pomoću opitne laboratorijske nauke, tako da se istorija prirode vraćala na svoje mesto među naukama, kao jednaka među jednakima. Ovde, na Marsu, sve hijerarhije bile su osuđene na pad, i ovo nije bila besmislena analogija, već precizna opaska onoga što je svima bilo očigledno.
     Ono što je svima bilo očigledno. Da li bi to shvatio, da nije provodio vreme ovde napolju? Da li bi En shvatila? Posmatrajući divlje ispucalu površinu glečera, uhvati sebe kako misli o njoj. Jasno je video svako brdašce i pukotinu, kao da još ima povećanje od dvadeset puta na viziru, ali sa beskrajnom dubinom polja - svaki preliv ružičaste boje i boje slonove kosti na izbušenim površinama, svaki odsjaj u barama otopljenog leda, zaobljeni brežuljci na horizontu - sve je, na trenutak, bilo hirurški čisto i izoštreno. Pade mu na pamet da ova vizija nije slučajnost (uvećanje kroz suze na njegovoj rožnjači, na primer), već posledica novog i sve većeg razumevanja predela. Bila je to neka vrsta saznajne vizije, i nije mogao da se ne seti Eninih ljutitih reči: Mars je mesto koje nikad nisi upoznao.
     Tada je to shvatio kao stilsku figuru. Ali sad se setio Kuna, koji je tvrdio da naučnici koji koriste različite paradigme doslovno žive u različitim svetovima, jer je epistemologija sastavni deo stvarnosti. Tako aristototelovci jednostavno nisu videli Galilejevo klatno, jer je ono za njih bilo telo koje pada na otežan način; i uopšte, naučnici koji su raspravljali o relativnim vrednostima suprotstavljenih paradigmi govorili su sami sa sobom, koristeći iste reči da opišu različite stvarnosti.
     I ovo je smatrao za stilsku figuru. Ali sada, razmišljajući o tome, upijajući halucinantnu jasnoću leda, morao je da prizna da je to dobar opis svih njegovih razgovora sa En. Bilo je to osujećenje za oboje, i kada mu je En doviknula da nikada nije upoznao Mars, što je u izvesnom smislu bila netačna izjava, verovatno je mislila da nije upoznao njen Mars, Mars stvoren njenom paradigmom. A to je svakako bila istina.
     Sada je, međutim, upoznavao Mars koji nikada ranije nije poznavao. Ali je preobražaj došao kroz nedelje posvećene onom delu marsovskog predela koji je En prezirala, novim oblicima života. Zato je sumnjao da je Mars koji je upoznao, sa njegovim snežnim algama i ledenim lišajima, bio Enin Mars. Niti je to bio Mars njegovih kolega teraformera. Bila je to funkcija onoga u šta je sam verovao i što je želeo - bio je to njegov Mars, koji se razvijao tu, pred njegovim očima, neprestano u procesu pretvaranja u nešto novo. Kao ubod u srce, osećao je želju da zgrabi En za ruku baš u tom času, i da je povuče za sobom niz zapadnu morenu, uzvikujući: Vidiš? Vidiš? Vidiš?

     Umesto nje je imao Filis, možda najmanje filozofski nastrojenu osobu koju je ikad poznavao. Izbegavao ju je kad god je to moglo da prođe neprimećeno, i provodio dane na ledu, na vetru, pod beskrajnim nebom severa, ili na morenama, krećući se četvoronoške i razgledajući bilje. Na stanici, uz večeru, razgovarao je o svojim nalazima sa Kler i Berkinom i ostalima, i o tome šta oni znače. Posle večere bi se povukli na osmatračnicu da nastave razgovor, a ponekad, posebno petkom i subotom, da igraju. Muzika koju su puštali uvek je bila novi kalipso, gitare i čelični bubnjevi u brzim istovremenim melodijama i složenim ritmovima koje Saks nikako nije uspevao da analizira. Često je to bio takt od 5/4 koji se smenjivao, ili postojao uporedo sa onim od 4/4, i činilo mu se da je to neko smislio da on izgubi korak. Srećom, najnoviji plesni stil bio je neka vrsta slobodnog kretanja koje ionako nije imalo mnogo veze sa ritmom, tako da je bio prilično siguran da njegove neuspehe da ostane u ritmu nije primećivao niko osim njega samog. U stvari, bilo je dosta zabavno truditi se da prati ritam, sam za sebe, skakućući sa dodatnim poskokom na petoj četvrtini. Kada se vratio za sto i čuo Džesiku kako kaže: "Stvarno dobro igraš, Stivene", prsnuo je u smeh, zadovoljan uprkos saznanju da to samo pokazuje Džesikino nepoznavanje plesa ili pokušaj da mu se dodvori. Mada je bilo moguće da mu je svakodnevno hodanje po stenama razvilo osećaj ravnoteže i ritma. Svaka fizička aktivnost, pravilno naučena i izvedena, može se izvoditi sa priličnom veštinom, ako već ne i sa strašću.
     On i Filis razgovarali su i plesali jedno sa drugim koliko i sa svima ostalima, a grlili su se, ljubili i vodili ljubav samo u privatnosti svojih soba. Bio je to stari obrazac potajne veze, i jednog jutra, oko četiri posle ponoći, dok se vraćao u svoju sobu iz njene, obuzela ga je iznenadna drhtavica od straha; odjednom mu je palo na pamet da će ga trenutno pristajanje i saučesništvo u ovakvom ponašanju prokazati kod Filis kao jednog od Prvih stotinu. Ko bi se drugi tako spremno uklopio u ovako bizaran aranžman, kao da je to nešto najnormalnije?
     A opet, Filis mu nije izgledala kao neko ko ima osećaj za ovakve nijanse. Saks je gotovo digao ruke od nastojanja da shvati njen način razmišljanja i motivaciju, jer su podaci bili protivurečni i, uprkos činjenici da su prilično redovno provodili noći zajedno, dosta oskudni. Činilo se da nju pre svega zanima manevrisanje transnacionalki koje je bilo u toku u Šefildu i tamo na Zemlji - pomeranja u redovima službenika, filijalama i cenama zaliha, inače nesumnjivo efemerna i beznačajna, ali za nju potpuno očaravajuća. Kao Stiven, bio je živo zainteresovan za sve ovo, i tražio bi da mu to pokaže kad god bi govorila o tome, ali kada ju je zapitao šta svakodnevne promene znače u širem strateškom smislu, nije znala ili nije htela da mu valjano odgovori. Tema joj je očigledno više bila zanimljiva kao pojedinačne sudbine njenih poznanika nego kao svedočanstvo o sistemu koje su njihove karijere predstavljale. Jedan bivši visoki službenik Konsolidejteda, sada zaposlen u Subarašiju, postavljen je za rukovodioca projekta lifta, jedan Praksisov službenik nestao je u divljini, Armskor je nameravao da detonira desetine vodoničnih bombi u megaregolitu ispod severne polarne kape, u cilju povećanja mase i zagrevanja severnog mora; ovaj poslednji podatak nije joj bio ništa zanimljiviji od prethodna dva.
     A možda i nije bilo tako glupo pratiti pojedinačne karijere ljudi na čelu najvećih transnacionalki, kao i mikropolitiku borbe za vlast među njima. Uostalom, bili su to trenutni gospodari sveta. Saks je zato ležao pored Filis, slušao je i stavljao Stivenove primedbe, nastojeći da odredi mesta svim tim imenima, pitajući se da li je moguće da je osnivač Praksisa zaista ostareli surfer, i hoće li Ameks preuzeti Šelalko, i zašto su rukovodstva transnata u tolikoj međusobnoj gložnji, s obzirom na to da već vladaju svetom i imaju baš sve u privatnim životima. Možda je sociobiologija imala odgovor na to, onaj o dinamici dominacije primata, stvar povećanja ličnih reproduktivnih postignuća u korporativnoj sferi - što nije obavezno bila samo analogija, ako se kompanija posmatra kao rod. S druge strane, u svetu gde je životni vek mogao da traje unedogled, bila je to obična samozaštita. 'Opstanak najspremnijih', što je Saks oduvek smatrao beskorinom tautologijom. Ali ako su socijalni darvinisti preuzimali prevlast, možda je i ovaj koncept dobio na težini, kao religijska dogma vladajuće klase...
     Ali tada bi ga Filis pokrila telom i poljubila, i našao bi se u carstvu seksa, gde se činilo da važe drugačija pravila. Na primer, iako je sve manje podnosio Filis što ju je bolje upoznavao, njegova želja za njom nije imala nikakve veze sa tim, već je opadala i rasla prema nekim sopstvenim načelima, bez sumnje na hormonskoj osnovi i pod uticajem hormona; tako je ponekad morao da se prisili da prihvati njena milovanja, a drugi put je osećao požudu koja kao da je bila jača što je manje bila povezana sa osećanjima. Ili još besmislenije, požudu pojačanu odbojnošću. Ova poslednja reakcija bila je, ipak, retka, i što je njihov boravak na Areni duže trajao, a čar novog u njihovoj vezi bledela, Saks je sve češće bio odsutan dok su vodili ljubav, i sve je češće prilikom tog čina morao da mašta, postajući u sve većoj meri Stiven Lindholm, koji je, izgleda, voleo da zamišlja da miluje žene koje Saks nije poznavao ili je jedva čuo za njih, kao što su bile Ingrid Bergman ili Merilin Monro.

     Posle jedne od takvih noći, u zoru, Saks je ustao da iziđe na glečer, a Filis se promeškoljila i probudila, i odlučila da pođe s njim.
     Obukli su se i izišli u vedro purpurno jutro, i u tišini pošli niz bližu morenu do ruba lednika, da bi se popeli na njega uz stepenice usečene u ledu. Saks se uputi preko glečera najjužnijom stazom od zastavica, sa namerom da se popne što više uzvodno duž zapadne morene u toku jutra.
     Krivudali su između izbočina na ledu, visokih do kolena i izbušenih poput švajcarskog sira, išaranih ružičastim snežnim algama. Filis je kao i obično bila opčinjena fantastičnim oblicima krša, i glasno je komentarisala neobičnije ledene šiljke, poredeći one kraj kojih su prošli tog jutra sa žirafom, Ajfelovom kulom, obrisima Evrope, i tako dalje. Saks je često zastajao da ispita komade žadnog leda, prožete ledenim bakterijama. Žadni led je na nekoliko mesta ležao izložen u barama otopine, ružičastim od snežnih algi; učinak je bio vrlo neobičan, kao beskrajno polje sladoleda od pistaća.
     Njihovo napredovanje zato je bilo sporo, i još su bili na glečeru kada se iznenada, jedan za drugim, pojavilo više malih, uskih kovitlaca, niotkuda, kao deo nekakvog mađioničarskog trika: smeđi, prašnjavi đavolci, svetlucavi od čestica leda, u nepravilnoj liniji koja se kretala preko leda prema njima. Kovitlaci tada podjednako naglo zamreše, i njih uz glasan zvuk ošinu vetar, zviždeći nizbrdo takvom silinom da su morali da kleknu da bi održali ravnotežu. "Kako duva!" uzviknu mu Filis u uho.
     "Katabatički vetar", reče Saks, posmatrajući kako grozd šiljaka nestaje u prašini. "Sa Tarzisa." Vidljivost je opadala. "Trebalo bi da pokušamo da se vratimo na stanicu."
     Pošli su nazad stazom između zastavica, od jedne smaragdne tačke do druge. Ali vidljivost je nastavila da opada, sve dok nisu videli samo najbližu oznaku. Filis reče: "Hajde da se sklonimo između onih ledenih bregova."
     Uputila se prema mutnom obličju ledene izbočine, i Saks požuri za njom, govoreći: "Pazi, puno šiljaka okruženo je pukotinama", i baš je posegnuo da je uhvati za ruku, kada ona propade u led kao u neki šaht. On je zgrabi za izbačen zglob šake i bi snažno povučen naniže, bolno udarivši kolenima o led. Filis je još padala, klizeći niz strminu na dnu plitke pukotine; za njega je bilo najpametnije da je pusti, ali ju je ipak nagonski držao, pa se i sam strmoglavio preko ivice. Zajedno su skliznuli do nagomilanog snega na dnu pukotine, koji odmah popusti pod njima i oni ponovo propadoše, da bi posle kratkog i zastrašujućeg slobodnog pada tresnuli na sleđeni pesak.
     Pošto je bio pao preko Filis, Saks sede neozleđen. Od Filis su preko interkoma dolazili zlokobni zvuci teškog disanja, ali ubrzo postade jasno da joj je samo bio isteran vazduh iz pluća. Povrativši dah, oprezno je opipala udove i izjavila da je sve u redu. Saks se divio njenoj čvrstoći.
     Njemu je bilo samo pokidano odelo na kolenu. Izvadio je lepljivu traku iz džepa na boku i prekrio rupu; mogao je slobodno da savija koleno, i zato zaboravi na to i ustade.
     Otvor koji su probili u snegu bio je oko dva metra iznad njegove podignute ruke. Nalazili su se u prostoru oblika izduženog mehura, donjoj polovini udubljenja koja je u celini imala oblik peščanog sata. Gornja polovina zida njihovog ledenog mehura bila je od leda, a donja od ledom obložene stene. Nepravilni krug vidljivog neba iznad njih imao je mutnu boju breskve, a plavičasti ledeni zid udubljenja svetlucao je odsjajima prašnjave svetlosti Sunca, tako da je ukupno dejstvo bilo donekle mlečno i prilično živopisno. Međutim, bili su zarobljeni.
     "Signal našeg bipera biće prekinut, pa će doći da nas traže", reče Saks Filis kada je stala pored njega.
     "Da", reče Filis. "Ali hoće li nas naći?"
     Saks slegnu ramenima. "Biper ostavlja podatke o mestu sa koga dolazi."
     "Da, ali ovaj vetar! Vidljivost može da se smanji na nulu!"
     "Ostaje da se nadamo da će naći neko rešenje za to."
     Pukotina se protezala na istok poput tesnog, niskog hodnika. Saks se provuče ispod jednog luka i osvetli svetiljkom prostor između leda i stene; pružao se dokle god mu je dopirao pogled, prema istočnom rubu lednika. Činilo mu se moguće da vodi čak do jedne od brojnih pećinica na boku lednika, i pošto je pomenuo ovu misao Filis, on pođe da to ispita, ostavivši je na istom mestu da spasioci, kad pronađu rupu, zateknu nekoga na njenom dnu.
     Izvan bleštavog snopa svetlosti njegove svetiljke, led je bio jake kobaltno plave boje, ishod istog Ralejevog rasipanja koje je nebo bojilo u plavo. Bilo je dosta svetlosti čak i kada bi isključio svetiljku, što je nagoveštavalo da led iznad njega nije previše debeo. Onda je zaključIo da je verovatno približno jednake debljine kao visina njihovog pada.
     Filisin glas u uhu upita ga da li je sve u redu.
     "Jeste", reče on. "Mislim da je ovaj prostor nastao tako što je lednik prešao poprečnu izbočinu. Stoga je sasvim moguće da ima izlaz."
     No, prevario se. Stotinu metara dalja, led se sa leve strane zatvorio i spojio sa ledom drugog zida, i tu je hodniku bio kraj: ćorsokak.
     Vraćajući se, hodao je sporije, zastajući da ispita pukotine u ledu i komade stene pod nogama, verovatno iščupane iz izbočine. U jednom procepu, kobalt leda prelazio je u plavozelenu boju, pa on gurnu unutra prst u rukavici i izvuče dugačku tamnozelenu tvar, na površini zaleđenu ali meku iznutra. Bila je to dugačka dendritska masa plavozelene alge.
     "Opa", reče on i otkinu nekolikozamrznutih niti, a ostatak ponovo ćušnu u pukotinu. Čitao je da se alge urivaju duboko u stenu i led palnete, a bakterije još dublje; ali je to što je ipak našao jednu od njih na ovom mestu, tako daleko od Sunca, ipak bilo čudesno. Ponovo je isključio svetiljku, i oko njega zatinja kobaltno plava glacijalna svetlost, mutna i bogata. Toliki mrak, i hladnoća; kako bilo šta živo može da opstane ovde?
     "Stivene?"
     "Stižem. Vidi", reče on Filis kada je stigao do nje, "to je plavozelena alga, čak na ovoj dubini."
     Pružio joj je da pogleda, ali je ona samo okrznu pogledom. Seo je, izvadio vrećicu za uzorke iz džepa, stavio kratku nit alge unutra i zagledao se u nju kroz uvećanje od dvadeset puta na viziru. Sočiva nisu bila dovoljno moćna da mu pokažu sve što je želeo da vidi, ali su otkrila dugačke trake dendritskog zelenila, naočigled slinave dok su se otapale. U njegovoj beležnici nalazili su se katalozi sa fotografijama sličnih uvećanja, ali nije bilo nijednog jednakog ovom. "Mogla bi da bude nova", reče on. "Zar to ne bi bilo sjajno? Čovek ne može da se ne zapita da li je stepen promena ovde napolju veći od standardnih vrednosti. Trebalo bi da razvijemo opite kojima ćemo to utvrditi."
     Filis je ćutala.
     Saks je zadržao svoje misli za sebe i nastavio da traži u katalozima. Još je bio zaokupljen tim poslom kada se preko radija začulo pucketavo pištanje i krčanje, i Filis počeva da doziva preko zajedničke frekvencije. Uskoro su preko interkoma mogli da razaznaju glasove, i ubrzo posle toga, u otvoru iznad njih pojavi se okrugli šlem. "Ovde smo!" povika Filis.
     "Sačekajte trenutak", reče Berkina, "doneli smo lestvice od užeta."
     Posle nespretnog veranja nemirnim lestvicama, konačno se ponovo nađoše na površini lednika, trepćući na prašnjavoj, treperavoj svetlosti dana, pognuti zbog još jakih udara vetra. Filis se smejala, objašnjavajući u svom stilu šta im se dogodilo - "Držali smo se za ruke da ne izgubimo jedno drugo, kad tras, odosmo dole!" - a njihovi spasioci opisivali su im silinu pojedinih udara vetra. Činilo se da je ponovo sve kako je bilo; ali kada su se vratili u stanicu i skinuli šlemove, Filis mu uputi kratak ispitivački pogled - u stvari, veoma neobičan pogled, kao da joj je odao nešto što ju je učinilo opreznom, kao da ju je nečime podsetio na nešto, tamo dole, u rupi. Kao da je njegovo držanje bilo takvo da je prokazalo, na beznadežno nedvosmislen način, njenog starog druga Saksifrejdža Rasela.









14.
     Nastavili su da rade na glečeru tokom cele severne jeseni, dok su dani kraćali, a vetrovi bili sve oštriji. Svake noći na ledniku su rasli veliki, složeni ledeni cvetovi, topeći se tek sredinom dana, i to samo na obodu, a zatim ponovo očvršćavali i služili kao osnova za još finije latice koje bi se pojavile sledećeg jutra: sitne, oštre kristalne pahuljice širile su se u svim pravcima od krupnijih peraja i račvanja. Svaki njihov korak neumitno je drobio čitave fraktalne svetove dok su krc-krckali preko leda, tražeći biljke, sada prekrivene injem, da bi videli kako se nose sa sve jačom zimom. Gledajući preko neravne bele pustoši, osećajući kako mu vetar reže kroz jedan od bolje izolovanih hodača, Saks je imao utisak da će biti neizbežan veliki zimski pomor.
     Ali to je bio samo privid. Oh, bilo je pomora, naravno; ali biljke su se privikavale, ili, kako su to zvali njihovi zimski baštovani, aklimatizovale na dolazak zime. Bio je to proces u tri faze, zaključio je Saks, kopajući po tankom, tvrdom snegu u potrazi za tragovima. U prvoj, fitohromski časovnici u lišću osećali su kraće dane - i lišće je sada ubrzano kraćalo, sa tamnim frontovima koji su dolazili otprilike svake nedelje, izbacujući prljavobeli sneg iz crnih kumulonimbusa opuštenih trbušina. U drugo fazi prestajao je rast, ugljeni hidrati su prelazili u korenje, a u lišću nekih povećavao se sadržaj apscizične kiseline sve dok ne bi otpalo. Saks je pronašao mnogo takvih listova, požutelih ili smeđih, kako još vise na peteljkama, priljubljeni uz tlo, pružajući još živoj biljci nešto veći zaklon. Tokom ove faze, voda se selila iz ćelija u međućelijske kristale leda, ćelijske membrane postajale su čvršće, a molekuli šećera zamenjivali su molekule vode u nekim proteinima. U poslednjoj, najhladnijoj fazi, oko ćelija se obrazovala glatka ledena opna, ne oštećujući ih, u procesu koji se zove vitrifikacija.
     U ovoj fazi, biljke su podnosile temperature i do 220 stepeni Kelvina, što je otprilike bila prosečna temepratura na Marsu pre njihovog dolaska, a sada najniža. A sneg koji je padao za vreme sve češćih mećava u stvari je služio kao prekrivač za biljke, i pod njim je bilo toplije nego napolju, na vetru. Kopajući utrnulim prstima po snegu, Saks je ovaj podsnežni svet video kao čarobno mesto, naročito prilagođavanje biljaka spektralno selektovanoj plavoj svetlosti koja je zračila i kroz tri metra visoke snežne smetove - još jedan primer Ralejevog rasipanja. Imao je želju da ostane da proučava ovaj zimski svet svih šest meseci, koliko je trajalo godišnje doba; otkrio je da mu prija boravak ispod niskih, tamnih talasa oblaka, na beloj površini zavejanog glečera, saginjanje na vetru i probijanje kroz smetove. Ali Kler je htela da se on vrati u Barouz i da radi sa laboratorijama na projektu tamariska za tundre, koji je uspešno napredovao u marsovskim teglama. Vraćali su se i Filis i njeni saputnici iz Armskora i Prelazne vlade. I uskoro je došao dan kada su ostavili stanicu nevelikoj posadi istraživača-uzgajivača, obrazovali karavan vozila i odvezli se ponovo na jug.
     Kada je čuo da se Filis i njena grupa vraćaju s njima, Saks je zastenjao od muke. Bio se nadao da će fizičko razdvajanje prekinuti njegovu vezu sa Filis i udaljiti ga od onog ispitivačkog pogleda. Ali pošto su se vraćali zajedno, činilo mu se da će morati nešto da preduzme. Zamisao da se spetlja s njom bila je pogrešna od samog početka; neobjašnjivost nagona, nije nego! Ali sa nagonima je bilo svršeno, i ostao je u društvu osobe koja je, osim što je bila odbojna, bila i opasna za njega. Nije bilo nimalo utešno to što je sve vreme gajio pogrešne nade. Svaki njegov postupak u proteklom razdoblju izgledao je kao bezazlen hir, ali se sve zajedno izrodilo u nešto prilično čudovišno.
     I kada je prve večeri u Barouzu njegova pločica zazujala i pojavila se Filis da ga pozove da iziđu na večeru, pristao je, prekinuo vezu, a zatim počeo nespokojno da gunđa. Biće to neprijatno veče.
     Izašli su u restoran-terasu na Elis Bjutu, zapadno od Hant Meze, koji je Filis poznavala od ranije. Zbog Filis su seli za sto pored ograde, sa pogledom na visoku četvrt između Elisa i Tejbl Mauntina, gde su šume Prinses Parka bile oivičene novim zdanjima. Tejbl Mauntin, sa druge strane parka, bio je toliko išaran staklenim zidovima da je podsećao na džinovski hotel, pogotovo što udaljenije meze nisu bile toliko kitnjaste.
     Konobari i konobarice doneli su bocu vina, pa večeru, prekidajući Filis u priči koja se uglavnom odnosila na nove građevinske poduhvate na Tarzisu. Ali ona kao da je bila voljna da razgovara sa njima, potpisujući im salvete, raspitujući se odakle su došli, koliko su na Marsu, i slično. Saks je ćutke jeo i posmatrao Filis i Barouz, čekajući da večeri dođe kraj. Činilo mu se da traje satima.
     Ali obed se konačno završio, i ušli su lift do dna doline. Lift je oživeo sećanje na njihovu prvu zajedničku noć, i Saks se zbog toga osećao veoma nelagodno. Možda je isto bilo i sa Filis, jer se povukla na drugi kraj kabine, i dugi silazak prošao je u tišini.
     A dole, na travi bulevara, ovlaš ga je poljubila u obraz, uz kratak i čvrst zagrljaj, i rekla: "Veče je bilo divno, Stivene, kao i vreme provedeno na Areni. Nikada neću zaboraviti našu malu pustolovinu pod glečerom. Ali sada moram da se vratim u Šefild, jer se nakupilo toliko posla, znaš kako je. Nadam se da ćeš me posetiti ako se nađeš tamo."
     Saks se mučio da namesti izraz lica, pitajući se kako bi se Stiven osećao i šta bi rekao. Filis je bila sujetna žena, i bilo je moguće da će brže zaboraviti čitavu stvar ako bude izbegavala pomisao da je povredila onog drugog kada ga je odbacila, nego ako bude razmišljala otkud kod njega toliko olakšanje. Zato je pokušao da pronađe u sebi onaj glas manjine koji je bio uvređen njenim postupkom. Zategao je uglove usana i oborio pogled u strahu. "Ah", izusti.
     Filis se nasmeja kao devojka i privuče ga u srdačan zagrljaj. "'Ajde, 'ajde", tešila ga je. "Bilo nam je lepo, zar ne? I videćemo se ponovo, kada dođem u Barouz, ili ti u Šefild. A dotle, šta se može, moramo ovako. Ne budi tužan."
     Saks slegnu ramenima. Ovo je bilo izvedeno tako prirodno da je savršeno odgovaralo gestu razočaranog i nezadovoljnog udvarača, iako joj nikada nije dao povoda da pomisli da je takav. Na kraju krajeva, oboje su bili stogodišnjaci. "Znam", reče on i podari joj nervozan, ožalošćen osmejak. "Samo mi je žao što se rastajemo."
     "Znam." Ponovo ga je poljubila. "I meni. Ali srešćemo se ponovo, a onda ćemo videti šta ćemo."
     On klimnu glavom, pogleda uperenog u zemlju, sa puno novostečenog razumevanja za probleme glumaca. Šta sad?
     Ali ona prva ode, uz kratko zbogom. Saks joj otpozdravi kada se osvrnula, mahnuvši joj.

     Prešao je Bulevar Velikog Nagiba, prema Hant Mezi. Dakle, i to je prošlo. Lakše nego što je mislio, svakako. U stvari, na najbezbolniji način. Ali zbog nečega je još osećao tragove nezadovoljstva. Osmotrio je svoj odraz u izlozima kraj kojih je prolazio, u podnožju Hanta. Matori švaler; privlačan? Ko će ga znati. Privlačan za neke žene, povremeno. Sada ga je jedna zbarila i nekoliko nedelja koristila kao partnera u krevetu, i šutnula ga kad je došlo vreme da se pođe dalje. To se verovatno događalo i mnogim drugima, ženama svakako češće nego muškarcima, s obzirom na nejednakost kulture i reprodukcije. Ali sada, sa isključenom reprodukcijom i rascepkanom kulturom... Stvarno je bila gad. S druge strane, nije imao nikakvog prava da se žali; bezuslovno je pristao na sve što mu se dogodilo i lagao je od samog početka, ne samo o tome ko je, već i svojim osećanjima prema njoj. A sada se toga oslobodio, i svega što je to podrazumevalo. Uključujući opasnost.
     Osećajući se poletno kao posle doze azotnog oksida, popeo se uz široke stepenice predvorja Hanta na spratu gde se na kraju hodnika nalazio njegov mali stan.

     Krajem te zime, tokom dve nedelje u drugom februaru, u Barouzu je održana godišnja konferencija o projektu teraformiranja. Bila je to deseta konferencija ove vrste, od organizatora naslovljena 'M-38: Nova dostignuća i nove smernice', i na njoj je trebalo da uzmu učešća naučnici odasvud sa Marsa, gotovo tri hiljade njih. Sednice su se održavale u velikom kongresnom centru u Tejbl Mauntinu, a gostujući naučnici bili su smešteni u hotelima širom grada.
     Svi iz Biotik Barouza prisustvovali su sednicama i žurili nazad u Hant Mezu da provere kako se odvijaju započeti opiti. Saks je, naravno, bio posebno zainteresovan za sve teme konferencije, i prvog jutra po otvaranju u samu zoru otišao je u Kanal Park, na brzinu uzeo kafu i pecivo, i uputio se prema kongresnom centru, gde je bio među prvima u redu ispred prijavnog stola. Uzeo je svoj primerak programa, prikačio karticu sa imenom na rever i otišao da šeta hodnicima oko dvorana za sastanke, pijuckajući kafu, čitajući program za to jutro i razgledajući posterske ekrane postavljene u za to određenim delovima centra.
     Ovde se, prvi put za više godina nego što je mogao da izbroji, osećao sasvim u svom elementu. Svi naučni kongresi su isti, u svim vremenima i na svakom mestu, sve do načina na koji se učesnici oblače; muškarci u konzervativnim, pomalo ofucanim profesorskim sakoima, mrkim, smeđim i u boji potamnele rđe; žene, možda trideset odsto ukupnog broja prisutnih, u preterano sumornim i strogim poslovnim kostimima; mnogo ih je bilo sa naočarima, iako je preostalo malo problema sa vidom koje hirurgija nije mogla da otkloni; većina ih je sa sobom nosila programske pakete; kartica sa imenom svima je bila zakačena za levi rever. Saks je prolazio kroz polumračne sale u kojima su već počeli razgovori, i tamo je takođe bilo sve nepromenjeno: govornici su stajali ispred video ekrana na kojima su svetleli njihovi grafikoni, tabele i molekularne strukture, i govorili u svečanim kadencama, usklađenim sa ritmom smenjivanja slajdova, koristeći štap da pokažu deo prenatrpanih dijagrama o kojima govore... Publika, sastavljena od trideset do četrdeset najzainteresovanijih kolega za predstavljeni rad, sedela je zajedno u redovima stolica, pažljivo slušajući i pripremajući pitanja koja će postaviti na kraju prezentacije.
     Za one kojima je taj svet bio prirastao srcu, ovo je bio razgaljujući prizor. Saks je zavirio u nekoliko sala, ali ga nijedan razgovor nije dovoljno privukao da uđe, i uskoro se našao u predvorju punom posterskih ekrana, nastavivši da razgleda.
     'Solubilizacija policikličnih aromatičnih ugljovodonika u površinski aktivnim monomerskim i micelarnim rastvorima.' 'Posteksploatativna sleganja u južnom Vastitas Borealisu.' 'Epitelna otpornost na gerontološki tretman trećeg doba.' 'Pojava akvifera sa radijalnom frakturom na rubovima meteorskih kratera.' 'Niskonaponska elektroporacija plazmida dugog vektora.' 'Katabatički vetrovi u Ponoru Ehus.' 'Genomska matrica za novi kaktus genera.' 'Ponovno dizanje marsovkih visija u oblastima Amentis i Tirena.' 'Stratifikacija natrijum-nitrata u Nilosirtisu.' 'Metod procene stepena izloženosti u radu sa hlorofenatima analizom kontaminirane radne odeće.'
     Kao i uvek, posteri su bili ukusna papazjanija. Bilo je nekoliko razloga što je bila reč o posterima, a ne o usmenim prikazima - bilo je dosta radova diplomaca iz Sabišija, ili su se odnosili na teme koje su bile sporedne za konferenciju - ali se tu moglo naći od svega ponešto, i razgledanje je bilo veoma zanimljivo. Osim toga, na ovoj konferenciji nije bilo ozbiljnijih pokušaja da se posteri tematski rasporede po hodnicima, pa se 'Rasprostranjenost Rhizocarpon geographicum-a u istočnom delu Karitum Montesa', sa mapama širenja krastavog lišaja koji može da živi i četiri hiljade godina, nalazio naspram važne meteorološke studije 'Poreklo pojave Graupelovog snega u česticama soli pronađenim u cirusnim, altostratusnim i altokumulusnim oblacima u severnom Tarzisu'.
     Saksa je sve to zanimalo, ali se najduže zadržao kod postera koji su opisivali delove projekta teraformiranja koje je sam pokrenuo, i nekada u njima učestvovao. Jedan od ovih, 'Procena efekta akumulacije toplote ispuštene iz vetrenjača iz Podbrežja', naterao ga je da se ukopa u mestu. Dvaput ga je pročitao, osećajući pri tom laku duhovnu raspekmeženost.
     Prosečna temperatura na površini Marsa pre njihovog dolaska bila je oko 220 stepeni Kelvina, a jedan od opšte prihvaćenih ciljeva teraformiranja bio je da se ona podigne nešto iznad tačke smrzavanja vode, dakle iznad 273 stepena Kelvina. Postići porast prosečne temperature na površini čitave planete za više od 53 stepena Kelvina bio je zastrašujući izazov, budući da je za to bilo potrebno, po Saksovoj računici, postepeno unošenje više od 3,5 x 106 džula po kvadratnom centimetru površine Marsa. Saks je u izradi sopstvenih modela planirao da postigne prosek od oko 274 stepena Kelvina, očekujući da će sa tim prosekom na planeti većim delom godine biti dovoljno toplo da se obrazuje aktivna hidrosfera, a potom i biosfera. Bilo je puno onih koji su se zalagali za još veće zagrevanje, ali Saks nije video potrebu za tim.
     U svakom slučaju, svi metodi za povećanje toplote u sistemu bili su procenjeni po tome koliko su povisili prosečnu globalnu temperaturu; i podaci na ovom posteru, koji se bavio prikazom učinka Saksovih malih vetrenjača-grejača, merenog tokom više od sedam decenija, pokazivali su da je porast temperature iznosio samo 0,05 stepeni Kelvina. Nije mogao da nađe nikakvu grešku u zaključcima i proračunima datim na posteru. Naravno, grejanje nije bilo jedini razlog zbog kojih je posejao vetrenjače; takođe je želeo da obezbedi grejanje i zaklon za razne vrste uzgajenih kriptoendolita koje je nameravao da isproba na povšini. Ali svi ovi organizmi izumrli su odmah po puštanju na površinu ili ubrzo posle toga. Stoga se nije moglo reći da je to bio jedan od njegovih boljih pokušaja u okviru celokupnog projekta.
     Pošao je dalje. 'Primena hemijskih podataka procesnog nivoa u hidrohemijskom modeliranju: izvor u Dao Valisu, u Helasu.' 'Poboljšanje otpornosti na CO 2 kod pčela.' 'Epilimnetičko sakupljanje radionuklida od Komptonske katastrofe iz ledenih jezera Marinerisa.' 'Uklanjanje prašine sa reaktivnih železničkih šina.' 'Globalno zagrevanje kao posledica ispuštanja halokarbona u atmosferu.'
     Ovaj poslednji poster ponovo ga je zaustavio. Poster je bio rad atmosferskog hemičara S. Simona i grupe njegovih studenata, i čitajući ga, Saks poče da se oseća znatno bolje. Godine 2042, kada je došao na čelo projekta teraformiranja, odmah je pokrenuo izgradnju fabrika koje će proizvoditi i puštati u atmosferu posebnu mešavinu gasa, koja se sastojala uglavnom od ugljeničnog tetrafluorida, heksafluoretana, i sumpornog heksafluorida, sa nešto malo metana i azotnog oksida. Poster je ovu mešavinu zvao 'Raselov koktel', kako ju je u ono vreme nazvao tim u Vidikovcu Ehus. Halokarboni u koktelu bili su snažni izazivači dejstva staklene bašte, i njihova najbolja osobina bila je to što su upijali izlazno planetno zračenje na talasnoj dužini od 8 do 12 mikrona, takozvani 'prozor', gde ni vodena para ni CO 2 nisu pokazali dobre rezultate. Otvoren, ovaj prozor je dopuštao gubitak fantastičnih količina toplote u svemiru, i Saks je još u početku odlučio da ga zatvori, tako što će se osloboditi dovoljna količina gasnog koktela da obrazuje deset ili dvadeset delova atmosfere na milion, po uzoru na već klasični model Mekeja et al. I tako je, počev od 2042. godine, bio započet veliki projekt gradnje automatizovanih postrojenja, rasutih svuda po planeti, koja će proizvoditi gasove koristeći lokalne izvore ugljenika, sumpora i fluora. Proizvodnja gasa povećavana je svake godine, čak i pošto je postignut odnos od dvadeset delova na milion, da bi se održala ta srazmera u sve gušćoj atmosferi i zato što je bilo potrebno nadoknaditi stalno visinsko razgrađivanje halokarbona usled ultraljubičastog zračenja.
     Iz tabela na Simonovom posteru moglo se jasno videti da su fabrike nastavile da rade i tokom 2061. i u narednim decenijama, održavajući nivo od oko dvadeset šest delova na milion; zaključak je bio da su ovi gasovi zagrejali površinu za oko 12 stepeni Kelvina.
     Pošao je dalje, sa osmejkom koji mu je dugo poigravao na licu. Dvanaest stepeni! E, to je već bilo značajno! - više od dvadeset odsto potrebnog zagrevanja, i sve zbog pravovremene i stalne primene dobro odmerenog gasnog koktela. Zaista elegantno. Obična fizika umela je da bude tako zahvalna stvar...

     Bilo je već deset sati, trebalo je da započne glavna prezentacija dana, koju je vodio H. E. Borazjani, jedan od najboljih atmosferskih hemičara na Marsu, na temu globalnog zagrevanja. Borazjani je trebalo da iznese svoje proračune učinka svih pokušaja zagrevanja završno sa 2100. godinom, kada je bila postavljena soleta. Posle ocene pojedinačnih doprinosa projektu, trebalo je da pokuša da da sud o tome da li je bilo sinergističkih efekata. Ova rasprava stoga je bila jedna od najvažnijih na konferenciji, jer je trebalo da obuhvati i proceni radove velikog broja drugih naučnika.
     Za ovu sednicu određena je jedna od najvećih sala za sastanke, i bila je potpuno popunjena. Bilo je prisutno najmanje dve hiljade ljudi. Saks je ušao na sam početak, i ostao da stoji iza poslednjeg reda stolica.
     Borazjani je bio omalen čovek mrke puti i sede kose; govorio je ispred velikog ekrana, sa pokazivačem u ruci, a na ekranu su se smenjivali video prikazi različitih oprobanih metoda zagrevanja: crna prašina i lišaji na polovima, orbitalna ogledala koja su dojedrila sa Meseca, mohouli, fabrike gasa za staklenike, ledeni asteroidi gurnuti da sagore u atmosferi, bakterije za denitrifikaciju, kao i ostatak biota.
     Saks je pokrenuo sve ove procese u četvrtoj i petoj deceniji veka, i sada je žudno posmatrao snimke, sa više pažnje od svih prisutnih. Jedina očigledna strategija zagrevanja koju je u to vreme izbegavao bila je ispuštanje velikih količina CO 2 u atmosferu. Oni koji su zastupali ovu strategiju nameravali su da izazovu naglo dejstvo staklene bašte i da podignu nivo CO 2 do vrednosti od 2 bara, tvrdeći da će to znatno zagrejati planetu, zaustaviti ultraljubičasto zračenje i pospešiti razvoj biljnog sveta. Sve je to, naravno, bilo tačno; ali bi ovakva atmosfera bila otrovna za ljude i životinje, i iako su zastupnici ovog plana govorili o drugoj fazi u kojoj će atmosfera biti očišćena od viška CO 2 i stvorena takva koja će se moći udisati, njihovi metodi bili su neodređeni, kao i procene trajanja projekta, koje su bile u rasponu od sto do dvadeset hiljada godina. A nebo bi za sve to vreme bilo mlečnobele boje.
     Saksu ovakvo rešenje problema nije izgledalo elegantno. Mnogo mu se više dopadao model koji je sam razvio, jer se njime neposredno išlo na postizanje željenog cilja. Model je podrazumevao da će uvek postojati izvestan manjak toplote, ali je Saks smatrao da ima razloga da tako ostane. Zato je dao sve od sebe da nađe zamenu za toplotu koju bi se dobila oslobađanjem CO 2, na primer iz mohula. Na žalost, Borazjani je procenio da je toplota dobijena iz mohoula bila prilično zanemarljiva; svi zajedno, povećali su prosečnu temperaturu za samo 5 stepeni Kelvina. Pa, to se nije moglo dugo zaobilaziti, pomisli Saks, unoseći podatke u svoju beležnicu - jedini pogodan izvor toplote bilo je Sunce. Otuda njegovo agresivno zalaganje za orbitalna gledala, koja su svake godine sve više rasla, u skladu sa pristizanjem sunčanih jedrilica sa Meseca, gde su postojala veoma produktivna postrojenja koja su ih proizvodila od lunarnog aluminijuma. Ove flote, rekao je Borazjani, toliko su narasle da su dodale još 5 stepeni Kelvina prosečnoj temperaturi planete.
     Smanjeni albedo, pokušaj koji nikada nije imao dovoljno jaku podršku, dodao je još oko dva stepena. Dve stotine i nešto nuklearnih reaktora raštrkanih po planeti povećalo je toplotu za jedan i po stepen.
     Borazjani potom pređe na koktel gasova 'staklene bašte', ali umesto da koristi brojku od 12 stepeni Kelvina sa Simonovog postera, govorio je o 14 stepeni Kelvina i navodio dvadeset godina star rad Dž. Votkinsa da potkrepi svoje tvrdnje. Saks opazi Berkinu kako sedi u poslednjem redu, nedaleko od njega, pa mu se primaknu, nagnu se, dok mu se usta nisu našla kraj Berkininog uha, i šapnu: "Zašto ne koristi Simonov rad?"
     Berkina se naceri i tiho odgovori: "Pre nekoliko godina, Simon je objavio rad u kome je upotrebio veoma složenu računicu o međudejstvu halokarbona i ultralčjubičastog zračenja koju je pozajmio od Borazjanija. Neznatno ju je izmenio, i taj prvi put ju je pomenuo kao Borazjanijevu, ali je kasnije, koristeći je, navodio samo svoj prvi rad. Borazjani je besan zbog toga, a ionako smatra da su Sajmonovi radovi na ovom polju nastali na osnovu Votkinsovog rada, i kad god govori o zagrevanju, vraća se na njega i pravi se da Simonov uopšte ne postoji."
     "A", reče Saks. Uspravi se, smešeći se i protiv svoje volje na Borazjanijevu malu, ali delotvornu osvetu. I stvarno, Simon je bio tamo u sali, sav natmuren.
     Borazjani je u međuvremenu prešao na toplotni učinak vodene pare i CO 2 koji su bili ispušteni u atmosferu, i procenio da su, ukupno gledano, povećali temperaturu za još 10 stepeni Kelvina. "Nešto od ovoga moglo bi se nazvati sinergističko dejstvo", reče on, "budući da je desorpcija CO 2 uglavnom posledica drugih vrsta zagrevanja. Ali ako izuzmemo taj slučaj, mislim da ne možemo da tvrdimo da je sinergija imala neku značajniju ulogu. Ukupni stepen zagrevanja postignutog svim ovim pojedinačnim metodima sasvim je približan temperaturama navedenim u vremenskim izveštajima širom planete."
     Na ekranu se pojavi konačna tabela, i Saks načini uprošćenu kopiju u svojoj beležnici:

     Od Borazjanija, 14. februara (2), 2102.:
     Halokarboni: 14
     H 2O i CO 2:10
     Mohouli: 5
     Ogledala pre solete: 5
     Smanjenje albeda: 2
     Nuklearni reaktori: 1,5

     Borazjani nije uračunao vetrenjače-grejače, ali ih Saks unese u beležnicu. Konačni zbir je bio 37,55 stepeni Kelvina, korak vredan poštovanja, pomisli Saks, prema krajnjem cilju, +53 na oK. Zagrevanje je trajalo samo šezdeset godina, i letnji dani su već gotovo redovno dostizali temperature iznad tačke smrzavanja, što je pogodovalo razvoju arktičkih i alpskih biljaka, u šta se uverio u oblasti lednika Arena. I sve se ovo dogodilo pre postavljanja solete, koja je povećala priliv Sunčevih zraka za dvadeset odsto.
     Došlo je vreme za postavljanje pitanja, i neko pomenu soletu, upitavši Borazjanija da li misli da je neophodna, s obzirom na napredak postignut drugim metodima.
     Borazjani slegnu ramenima, baš kao što bi to Saks učinio. "Šta znači neophodna?" odgovori. "Zavisi od toga koliko toplote želite. Prema standardnom modelu, koji je razvio Rasel u Vidikovcu Ehus, važno je održati što niži sadržaj CO 2. Ako to ostvarimo, moraće da se primene drugi metodi zagrevanja da bi se nadoknadio gubitak toplote koja bi se ostvarila pomoću CO 2. O soleti se može razmišljati kao o kompenzaciji za eventualnu redukciju CO 2 na nivo pogodan za disanje."
     Saks je nesvesno klimao glavom.
     Neko drugi ustade i reče: "Zar ne mislite da je standardni model neadekvatan, s obzirom na količinu azota kojom raspolažemo?"
     "Ne, ako se sav azot pusti u atmosferu."
     Ali to je bilo malo verovatno, što je Borazjanijev sagovornik odmah primetio. Znatan postotak azota ostaće u zemljištu, jer je bio potreban biljkama. Azota je, dakle, bilo nedovoljno, što je Saks oduvek znao. A ako održe najniži mogući sadržaj CO 2, u vazduhu, sadržaj kiseonika biće opasno visok, zbog njegove zapaljivosti. Sledeći diskutant iz publike izjavi da je moguće nadoknaditi manjak azota oslobađanjem inertnih gasova, prvenstveno argona. Saks napući usne; argon je pod njegovom upravom bio ispuštan u atmosferu još od 2042, jer je predvideo problem, i zato što je regolit bio bogat argonom. Međutim, njegovi inženjeri otkrili su da ga nije nimalo lako osloboditi, što je sada potvrdilo mnogo prisutnih. Ne, ravnoteža gasova u atmosferi pokazala se kao ozbiljan problem.
     Žena koja je ustala sledeća primeti da konzorcijum transnata na čelu sa Armskorom gradi sistem kontinualnih šatlova koji će sakupljati azot iz atmosfere Titana - koja je bila gotovo sam azot - pretvarati ga u tečno stanje, dovoziti nazad na Mars i ispuštati u gornjim slojevima atmosfere. Saks na ovo zažmiri i napravi nekoliko brzih proračuna u beležnici. Obrve mu se podigoše kada je video rezultat. Bio je potreban veliki broj letova da se postignu iole značajniji efekti, ili zaista ogromni šatlovi. Čudilo ga je kako je iko mogao da pomisli da se isplati ulagati u to.
     Sada se ponovo raspravljalo o soleti. Soleta je nesumnjivo mogla da nadoknadi 5 stepeni Kelvina ili 8 stepeni Kelvina gubitka ako se smanji trenutni sadržaj CO 2 u vazduhu, a verovatno i da doda više; teorijski, prema Saksovoj računici u beležnici, mogla je da poveća temperaturu za 22 stepena Kelvina. Neko primeti da pročišćavanje vazduha neće biti lako. Čovek koji je stajao pored Saksa, iz laboratorije u Subarašiju, obavesti prisutne da je demonstraciona rasprava o soleti i letećim sočivima predviđena za jedan od narednih dana konferencije, i da će se neka pitanja tada razjasniti. Na kraju je dodao da su ozbiljni nedostaci u modelu koji predviđa jednu fazu učinili da razvoj 'dvofaznog' modela postane gotovo neizbežan.
     Ljudi na ovo zakolutaše očima, a Borazjani izjavi da je vreme da počne sledeći sastanak u sali. Niko nije pohvalio njegovo umešno izlaganje, koje je tako potpuno saželo dostignuća različitih metoda zagrevanja. Ali to je na neki način bio znak poštovanja - nije bilo ni oprečnih stavova, čime je Borazjaniju bio priznat autoritet u ovoj oblasti. Ljudi počeše da ustaju, a neki mu priđoše da razgovaraju s njim; dok se sala praznila, vodilo se hiljadu razgovora.

     Saks je otišao da ruča sa Berkinom, u kafeu pored samog podnožja Branč Meze. Svuda oko njih bili su naučnici iz svih delova Marsa, koji su jeli i razgovarali o predonevnim događanjima. "Mi mislimo da je odnos jedan na milijardu." "Ne, sulfati se ponašaju konzervativno." Činilo se da društvo za susednim stolom smatra da će se preći na dvofazni model. Jedna žena reče nešto o podizanju prosečne temperature na 295 stepeni Kelvina, sedam stepeni više od prosečne temperature na Zemlji.
     Saks se mrštio na ova ispoljavanja nestrpljenja i gladi za toplotom. Smatrao je da nema potrebe da bude nezadovoljan postignutim napretkom. Krajnji cilj projekta, uostalom, nije bio sama toplota, već površina na kojoj se može živeti. Na ostvarene rezultate, po njegovom mišljenju, niko nije imao razloga da se žali. Atmosfera je trenutno imala gustinu od 160 milibara na nultoj tački i bila je sastavljena od približno jednakih količina CO 2, kiseonika i azota, sa tragovima argona i drugih gasova. Ovo nije bila mešavina koju je Saks želeo da postigne na kraju, ali je bila najbolja koja se mogla postići, za početak, raspoloživim slobodnim gasovima. Predstavljala je značajan korak prema konačnoj mešavini koju je imao na umu. Njegov recept za ovu mešavinu, prema staroj Fogovoj formuli, bio je sledeći:

     300 milibara azota
     160 milibara kiseonika
     30 milibara argona, helijuma, i tako dalje
     10 milibara CO 2 =
     Ukupni pritisak na nultoj tački, 500 milibara

     Svi ovi sadržaji bili su utvrđeni fizičkim zahtevima i raznim vrstama ograničenja. Ukupni pritisak morao je da bude dovoljno visok da potera kiseonik u krv, a 500 milibara bio je pritisak koji je vladao na nadmorskoj visini od četiri hiljade metara na Zemlji, blizu gornje granice područja u kojima ljudi mogu stalno da žive. Budući da je ovo bilo blizu gornje granice, bilo bi najbolje kad bi tako retka atmosfera imala veći sadržaj kiseonika nego zemaljska, ali ne previše, jer bi tada bilo teško gasiti vatru. Sadržaj CO 2 istovremeno bi trebalo održavati ispod 10 milibara, jer bi takva atmosfera bila otrovna. Azota, pak, što više to bolje, u stvari bilo bi idealno ostvariti 780 milibara, ali je ukupna količina azota na Marsu bila procenjena na manje od 400 milibara, pa je 300 milibara u vazduhu, ili malo više, bila razumna vrednost, vrednost koja se mogla ostvariti. Manjak azota zapravo je bio jedan od najvećih problema sa kojima se suočio projekt teraformiranja; bilo im je potrebno više nego što su imali, u vazduhu i u zemlji.
     Saks je zurio u svoj tanjir i nemo jeo, pomno razmišljajući o svim ovim činiocima. Jutarnja rasprava dala mu je povoda da se zapita da li je 2042. godine doneo prave odluke - da li je količina slobodnih gasova dovoljna za njegov pokušaj da se na površini ostvare uslovi pogodni za život ljudi samo u jednoj fazi. Iako to više nije bilo toliko važno. A kada se uzme sve u obzir, i dalje je bio uveren da je u pravu; shikata ga nai, u stvari, ako su hteli da dožive da slobodno prošetaju površinom Marsa. Čak i ako im životi budu znatno produženi.
     Međutim, bilo je ljudi koje je više zanimala toplota nego mogućnost da udišu vazduh. Očito su bili ubeđeni da mogu da naduvaju sadržaj CO 2, dramatično povećaju temperaturu i da potom bez problema smanje sadržaj CO 2. Saks je sumnjao u to; svaka operacija u dve faze imala je izglede da bude problematična, toliko problematična da je verovao da će morati da se pomire sa vremenskim rokom od dvadeset hiljada godina, koliko su predviđali prvi 'dvofazni' modeli. Kada bi pomislio na to, zatreptao bi. Nije video potrebu za tim. Jesu li ti ljudi zaista spremni da rizikuju problem tolikog trajanja? Da li su stvarno toliko opčinjeni novim, divovskim tehnologijama, da veruju da je baš sve moguće?
     "Kakva je bila pastrmka?" upita Berkina.
     "Šta?"
     "Pastrmka. U sendviču koji si pojeo, Stivene."
     "Oh, dobra, dobra. Siguran sam da je bila dobra."

     Popodnevne sednice bile su uglavnom posvećene problemima nastalim posle uspešne globalne kampanje zagrevanja. Sa porastom temperatura na površini i prodiranjem prvih podzemnih organizama dublje u regolit, permafrost je počeo da se otapa u dubini, kako je i bilo predviđeno. Ali se to u nekim područjima, bogatim permafrostom, pokazalo kao katastrofalno. Među njima je, na žalost, bila i Izidis Planicija. Dobro posećeno izlaganje jedne njihove koleginice, areologa iz Praksisove laboratorije u Barouzu, opisalo je situaciju: Izidis je bio jedan od drevnih basena nastalih padom nebeskih tela, površinom približno jednak Argiri, čija je severna ivica bila potpuno sravnjena, a južna sada bila deo Velikog Nagiba. Podzemni led vekovima se spuštao sa Nagiba i taložio u basenu. Sada se led bliži površini topio, a zimi ponovo stezao. Ovaj ciklus topljenja i leđenja izazvao je pokrete leda neočekivanih razmera; širenje je bilo gotovo dvostruko veće nego kod sličnih pojava na Zemlji, a škrape i pingoi, stotinu puta veći od njihovih zemaljskih parnjaka, bili su ogromne rupe i podjednako velike humke. Ove džinovske rupe i ispupčenja izobličavali su pejsaž svuda po Izidisu, i posle izlaganja i niza neverovatnih slajdova, povela je grupu zainteresovanih naučnika do južnog ruba Barouza, pored Meris Lakus Meze to zida šatora, gde su zgrade izgledale kao da ih je opustošio zemljotres, a kroz izdignuto zemljište videla se zaobljena masa leda nalik na glatko golo brdo.
     "Ovo je odličan primer pinga", reče žena, tonom zaljubljenika. "Ledene mase srazmerno su čiste u poređenju sa matričnim materijalom permafrosta, i u matrici se ponašaju slično kamenu - kada se permafrost noću ili preko zime zaledi, šire se, i u tom širenju sve što je čvrsto biva gurnuto uvis, prema površini. U zemaljskoj tundri ima dosta ovih pingoa, ali nijedan nije veliki kao ovaj." Povela je grupu uz razvaljen beton koji je prethodno bio ravna ulica; zastali su na rubu zemljanog kratera, zagledani u humku prljavobelog leda. "Probušili smo ga, topimo ga i izlivamo u kanale."
     "Napolju, na površini, ovakav oblik biće kao oaza", primeti Saks Džesiki. "Leti će se topiti i navodnjavati okolno zemljište. Trebalo bi da razvijemo zajednicu semenja, spora i rizoma koju bismo zasejali na ovakvim mestima u unutrašnjosti."
     "U pravu si", reče Džesika. "Mada, da budemo realni, veći deo zemljišta u Vastitasu ionako će postati deo tamošnjeg mora."
     "Aha."
     Saks je prećutao da je na trenutak zaboravio bušenja i iskopavanja u Vastitasu. Kada su se vratili u kongresni centar, potražio je raspravu na kojoj su se razmatrali ovi poslovi. Na programu je bila jedna takva, u četiri sata: 'Nova tehnološka rešenja u postupcima crpljenja vode iz permafrosta severne polarne kape.'
     Ravnodušno je posmatrao izlagačevu video prezentaciju. Podzemno ledeno sočivo koje se pružalo od severne polarne kape bilo je kao potopljeni deo ledenog brega i sadržalo je desetak puta više vode od vidljivog dela kape. U permafrostu Vastitasa bilo je još više. Ali vaditi tu vodu na površinu... kao i dovoženje azota iz atmosfere Titana, bio je to tako ogroman poduhvat da Saks u ono vreme nije smeo ni da razmišlja o njemu; tada naprosto nije bio izvodljiv. Svi skorašnji veliki projekti - soleta, azot sa Titana, vađenje vode iz severnog okeana, česta dovlačenja ledenih asteroida - bili su takvih razmera da je Saksu bilo teško da ih zamisli. U transnatima se u poslednje vreme razmišljalo bez ograničenja. Nove mogućnosti u projektovanju i nauci o materijalima, kao i pojava robotskih fabrika, učinili su da ovi projekti budu tehnički izvodljivi, ali su početna ulaganja ipak bila ogromna.
     Što se ticalo samih tehničkih mogućnosti, opazio je da se dosta brzo privikava na njih. Bilo je to proširenje onoga što su nekada započeli: kada se reše početni problemi sa materijalima, projektovanjem i homeostatičkom kontrolom, mogućnosti se dramatično povećavaju. Moglo se reći da njihov domet više ne zaostaje za njihovim stremljenjima. A to je, s obzirom na to gde su povremeno ciljali, bila zastrašujuća činjenica.
     U svakom slučaju, na šezdesetom stepenu severne širine sada se nalazilo pedesetak crpnih platformi, koje su bušile bunare i na njihovo dno ubacivale razne naprave za otapanje permafrosta, od grejnih sabirnih galerija do nuklearnih eksploziva. Sveže otopljena voda potom je bila izvlačena pumpama i prosipana po dinama Vastitas Borealisa, gde se ponovo ledila. Ovaj ledeni pokrivač ponovo će se otopiti, delom pod sopstvenom težinom, i nastaće okean u obliku prstena između šezdesetog i sedamdesetog stepena severne širine, bez sumnje odličan termalni izvor kao i svi okeani, mada će, dok bude u obliku ledenog mora, izazvati povećanje albeda i gubitak toplote u globalnom sistemu. Još jedan primer kako se njihove operacije okreću jedna protiv druge. Tako je bilo i sa položajem Barouza, u odnosu na novo more; grad se nalazio ispod najčešće pominjanog nivoa budućeg mora, ispod nulte tačke. Ljudi su govorili o bedemu, ili o manjem moru, ali niko nije znao sigurno. Veoma zanimljivo.
     Saks je svakodnevno odlazio na konferenciju i tamo provodio ceo dan, ćaskajući sa kolegama, autorima postera i susedima na sednicama. Više puta je morao da se pretvara da ne poznaje svoje stare saradnike, i to ga je činilo tako nervoznim da ih je izbegavao kad god je to mogao. Ali ljudi nisu pokazivali da ih podseća na nekoga koga su poznavali, i uglavnom je mogao da posveti pažnju naučnim pitanjima. Učinio je to sa zadovoljstvom. Ljudi su predstavljali radove, postavljali pitanja, raspravljali o iznesenim činjenicama i o njihovom značaju, sve u jedoobraznoj fluorescentnoj svetlosti kongresnih sala, u tihom zujanju ventilatora i video uređaja - kao da se nalaze izvan prostora i vremena, u imaginarnom svetu čiste nauke, svakako jednom od najvećih dostignuća ljudskog duha - u nekoj vrsti utopijske zajednice, ušuškane, svetle i bezbedne. Za Saksa, naučna konferencija i jeste bila utopija.

     Sednice na ovoj konferenciji, međutim, imale su novi ton, neku vrstu nervozne atmosfere koju Saks nije ranije sretao, i nije mu se dopadala. Pitanja posle izlaganja bila su agresivnija, odgovori više odbrambeni. Nevina igra naučne rasprave u kojoj je toliko uživao (i koja očigledno više nije bila nevina) sada se sve više razvodnjavala u običnom kontriranju, u neskrivenoj borbi za premoć, pobuđenoj još nečim sem pukog egoizma. U tome nije bilo nikakve sličnosti sa Simonovom nesvesnom krađom od Borazjanija, i Borazjanijevim finim odgovorom; više je bila reč o direktnim napadima. Tako je na kraju izveštaja o dubokim mohoulima i mogućnostima dosezanja jezgra jedan nizak i ćelav Zemljanin ustao i rekao: "Mislim da ovde dat osnovni model litosfere ne valja", i izišao iz sale.
     Saks je posmatrao prizor u potpunoj neverici. "Koji je njegov problem?" upitao je šapatom Kler.
     Ona zatrese glavom. "Radi za Subaraši na letećim sočivima, a njima se ne dopada moguća konkurencija njihovom programu topljenja regolita."
     "Gospode Bože."
     Postavljanje pitanja i odgovaranje nekako se vuklo dalje, pokvareno ovim gestom nevaspitanja, ali se Saks iskrao iz sale i radoznalo otpratio pogledom Subarašijevog naučnika niz hodnik. Kakve se misli ovom vrzmaju u glavi?
     Ali ovaj podrivač nije bio jedini koji se čudno ponašao. Ljudi su bili napeti, na ivici nerava. Naravno, ulozi su bili veliki; iako se pokazalo da je pingo ispod Lakus Merisa bio malih razmera, nisu se mogle izbeći negativne posledice po postupke koji su razmatrani i predstavljeni na konferenciji, posledice koje će koštati novca, vremena, života. A tu su bile i finansijske pobude...
     Pred kraj konferencije, program je prešao sa usko stručnih tema na opštije prezentacije i radne sastanke, uključujući prezentacije nekoliko krupnih projekata u glavnoj sali, onih koje su ljudi zvali 'monstrum-projektima'. Ovi projekti bili su tolikih razmera da će imati posledica po gotovo sve druge programe. Zato su, raspravljajući o njima, zapravo raspravljali o politici, o onome što će se raditi dalje umesto o onome što se već dogodilo. Ovo je uvek bio podstrek za sukobe - ali nikada više nego sada, jer su ljudi pokušali da koriste podatke date u prethodnim prezentacijama za svoje svrhe, kakve god da su bile. Zašli su u mutnu zonu gde se nauka pretvarala u politiku, gde su se radovi pretvarali u tenderske dokumente; bilo je tužno gledati kako ova mračna zona osvaja dotle neutralan teren konferencije.
     Deo ovoga, razmišljao je Saks za ručkom, bilo je nesumnjivo proizvod 'velike nauke' koju su propagirali 'monstrum-projekti'. Bili su toliko skupi i složeni da su morali biti povereni većem broju transnacionalki. Ovo je bila prividno zadovoljavajuća strategija, iz očigledne težnje ka efikasnosti, ali je na nesreću značila da različite uglove tretiranja problema teraformiranja sada zastupaju zainteresovani akteri koji ih brane kao 'najbolje' metode, izvrćući podatke u odbranu sopstvenih zamisli.
     Praksis je, na primer, zajedno sa Švajcarskom, bio predvodnik u širokom poduhvatu bioinženjeringa, pa su njegovi teoretičari branili nešto što se zvalo model ekopoezisa, u kome se tvrdilo da u sadašnjoj fazi nije potrebno unošenje toplote ili slobodnih gasova, i da će sami biološki procesi, potpomognuti minimalnim zahvatima bioinženjeringa, biti dovoljni da teraformiraju planetu do postizanja uslova predviđenih prvobitnim Raselovim modelom. Saks je bio mišljenja da su verovatno u pravu u svojim procenama, naročito posle postavljanja solete, iako je njihova predviđanja o trajanju procesa smatrao optimističkim. No, pošto je radio za Biotik, njegovo prosuđivanje verovatno je bilo nedovoljno pouzdano.
     Naučnici iz Armskora, sa druge strane, uporno su tvrdili da će nedovoljne zalihe azota pokvariti sva ekopoetička očekivanja. Zastupali su zamisao o neophodnosti industrijske intervencije; naravno, upravo je Armskor pravio šatlove za dopremu azota sa Titana. Ljudi iz Konsolidejteda, zaduženi za bušenja u Vastitasu, naglašavali su značaj aktivne hidrosfere. A ljudi iz Subarašija, na čelu projekta postavljanja novih ogledala, uzdizali su velike potencijale solete i letećih sočiva u povećanju sadržaja gasova i toplote u sistemu, što će ubrzati sve ostalo. U svakom od ovih slučajeva bilo je sasvim očigledno zašto ljudi nameću svoj program umesto nekog drugog; bilo je dovoljno pogledati karticu sa imenom i instituciju za koju rade da bi se predvidelo šta će braniti, a šta napadati. Saksa je veoma bolelo kada bi video kako se otvoreno zloupotrebljava nauka, i imao je utisak da svi oko njega slično reaguju na to, čak i oni koji su to radili, što je samo povećavalo opštu uzrujanost i odbranaštvo. Svi su znali šta se događa i bili nezadovoljni time, ali niko to nije hteo da prizna.
     To je bilo najprimetnije u raspravi poslednjeg jutra o pitanju CO 2. Sednica se odmah na početku pretvorila u odbranu solete i letećih sočiva koju je žestoko sprovodilo dvoje naučnika iz Subarašija. Saks je sedeo u dnu prostorije i slušao njihovo nekritično opisivanje velikih ogledala, osećajući sve veću napetost i nezadovljstvo. I sam je bio pristalica solete, koja nije bila ništa drugo nego logični nastavak projekta ogledala koja je još u samom početku postavljao na orbitu. Sa druge strane, leteća sočiva na niskoj orbiti nesumnjivo su bila izuzetno moćan instrument, i ako se budu koristila na površini bar približno njihovim mogućnostima, oslobodiće stotine milibara gasova u atmosferu, najvećim delom CO 2, što nije bilo predviđeno Saksovim početnim jednofaznim modelom, gasova koji bi u svakoj razumnoj akciji ostali vezani za regolit. Ne, ostalo je nekoliko izuzetno važnih pitanja o posledicama delovanja letećih sočiva koja je trebalo razjasniti, a ljude iz Subarašija staviti pod strogi nadzor zbog toga što su otpočeli topljenje regolita pre nego što su konsultovali bilo koga izvan njihove nadzorne UNTA komisije. Ali Saks nije hteo da privlači pažnju na sebe, i preostalo mu je samo da sedi pored Kler i Berkine sa uključenom beležnicom, vrpoljeći se na stolici i nadajući se da će neko postaviti nezgodna pitanja umesto njega.
     A pošto su pitanja bila istovremeno očigledna, neko ih je uistinu i postavio; naučnik iz Micubišija, koji je kod kuće bio u neprestanom ratu sa Subarašijem, ustao je i učtivo zatražio odgovor o nekontrolisanom dejstvu staklene bašte koji bi mogao da izazove oslobađanje preteranih količina CO 2. Saks je zadovoljno klimao glavom. Ali Subarašijevi naučnici odgovorili su da se upravo tome nadaju, da toplote nikada nije dosta, i da je eventualni atmosferski pritisak od sedam ili osam stotina milibara ionako bolji nego onaj od pet stotina. "Ali ne ako je reč o CO 2!" promrmlja Saks za Kler, koja klimnu glavom.
     H. E. Borazjani ustade da to napomene. Pridružiše mu se i drugi; mnogi od prisutnih u sali još su koristili Saksov prvobitni model kao osnovu za rad i na mnogo načina predstavili su teškoće uklanjanja velikog viška CO 2 iz vazduha. Ali bilo je i mnogo naučnika iz Armskora i Konsolidejteda pored onih iz Subarašija koji su tvrdili da uklanjanje CO 2 neće biti tako teško, ili da atmosfera bogata ugljen-dioksidom i nije tako loša stvar. Ekosistem koji bi činile uglavnom biljke, kao i insekti otporni na CO 2 i možda neke genetski izmenjene životinje, imao bi povoljne uslove za razvoj u toploj i zasićenoj atmosferi, a ljudi bi mogli da idu u košuljama, zaštićeni običnim maskama.
     Saks se na ovo nakostreši, u čemu na sreću nije bio sam, tako da je mogao da ostane da sedi jer je mnogo drugih poskakalo na noge da se usprotivi ovoj očiglednoj zameni cilja teraformiranja. Rasprava ubrzo postade žučna, sa nagoveštajem sukoba.
     "Ne treba nam prašumska planeta!"
     "Vaš stav krije sugestiju da bi se i kod ljudi genetskim inženjeringom mogla razviti otpornost na veći sadržaj CO 2, što je besmislica!"
     Uskoro je svima bilo jasno da se ovakvim razvojem stvari ništa ne postiže. Niko nikoga nije slušao, i svako je imao svoje mišljenje, usko vezano za interese poslodavca. To zaista ničemu nije vodilo. Zajedničko nezadovoljstvo duhom debate nagnalo je sve osim neposrednih učesnika da se povuku - ljudi oko Saksa su sklapali programe, isključivali beležnice, šaputali svojim susedima, dok su oni prvi stajali i govorili... neprilična situacija, zaista. Ali bio je dovoljan trenutak razmišljanja da se uvidi da raspravljaju o poslovnoj politici koja ionako neće biti utvrđena među naučnicima angažovanim na projektima. To se nikome nije dopadalo, i ljudi su počeli da ustaju i napuštaju salu usred rasprave. Neutešna domaćica sednice, preučtiva Japanka, pokušavala je da nadjača viku, ponavljajući predlog da se prekine sednica. Ljudi su masovno izlazili u hodnike, u grupama od kojih su neke još žučno raspravljale, braneći ovo ili ono stanovište.

     Saks je prešao kanal u grupi sa Berkinom i Kler, ostalima iz Biotika, i zajedno su ušli u Hant Mezu. Popeli su se liftom do platoa i seli da ručaju kod Antonija.
     "Ima da nas poplave ugljen-dioksidom", reče Saks, koji više nije mogao da drži jezik za zubima. "Mislim da im nije jasno kakav će to biti udarac za standardni model."
     "Ovo je sasvim novi model", reče Džesika. "Dvofazni, industrijski model."
     "Ali to će ljude i životinje na dugo ograničiti na šatore", reče Saks.
     "Čelnicima transnata to verovatno ne smeta", reče Džesika.
     "Možda baš to i žele", reče Berkina.
     Saks napravi grimasu.
     Kler reče: "A možda hoće da upotrebe soletu i sočiva, sad kada su ih dobili. Da se poigraju novim igračkama. Kao desetogodišnjaci koji koriste lupu da pale vatru. S tim što je ova malo jača. Ne mogu da dočekaju da je upotrebe. A posle će paljevinu da nazovu kanalima..."
     "To je tako glupo", reče Saks oštro, i kada ga ostali iznenađeno pogledaše, dodade da ublaži stvar. "Mislim, malo je šašavo, znate. Neka vrsta razbarušenog romantizma. To neće biti kanali u smislu da spajaju vodene mase, a i ako ih upotrebe, obale će se pretvoriti u šljaku."
     "U staklo, po njima", reče Kler. "A to su samo po nazivu kanali."
     "Ali nismo ovde da se igramo", reče Saks. Bilo je izuzetno teško zadržati Stivenov smisao za humor u ovome; zbog nečega je bio veoma uzrujan. Početak je bio tako dobar, šezdeset godina značajnih dostignuća - a sada su došli neki drugi ljudi da vršljaju sa novim idejama i novim igračkama, nadmećući se i radeći jedni protiv drugih, donoseći sve skuplje i moćnije modele, uz sve manje koordinacije. Njegovom planu pretila je propast!

     Završne popodnevne sednice bile su suvišne, i nisu povratile njegovu veru u konferenciju nezainteresovanih naučnika. Te večeri, u svojoj sobi, pomnije nego ikada pratio je ekološke vesti, tragajući za odgovorima na pitanja koja nije sasvim uobličio. Obrušavale su se litice. Iz permafrosta je izbijalo stenje različitih dimenzija, poterano otapanjem i ponovnim leđenjem, dobijajući osobena geometrijska ustrojstva. U jarugama i tunelima obrazovali su se kameni lednici, od materijala oslobođenog radom leda, koji je potom klizio niz strmine u masama veoma sličnim glečerima. U severnim nizijama izbijali su pingoi, tamo gde se nisu izlivala ledena mora iz bušotina, potapajući zemljište.
     Bile su to promene ogromnih razmera, sada svuda uočljive, i svake godine sve izraženije, uporedo sa porastom letnjih temperatura, a podmorski život prodirao je sve dublje u led - dok se zimi sve ponovo ledilo, a u letnjim noćima samo delimično. Ovako silovit ciklus otapanja i smrzavanja mogao je da raskomada svaku vrstu terena, a površina Marsa bila je posebno osetljiva na ta delovanja, jer je milionima godina bila u neizmenjenom stanju, pusta i ledena. Erozija je svakodnevno izazivala veliki broj klizišta, i neobjašnjeni nestanci ljudi nisu bili ništa neobično. Putovanja divljinom postala su opasna. Kanjoni i novi krateri više nisu bili bezbedna mesta za podizanje naselja, čak ni da se u njima provede noć.
     Saks je ustao, otišao do prozora svoje sobe i zagledao se u svetlost grada. Sve se odigravalo baš kao što mu je En još odavno predskazala. Bio je siguran da ona sada sa gnevom prati izveštaje, ona i ostali Crveni. Za njih je svako klizište bilo znak da stvari idu naopako. U prošlosti, Saks bi samo slegnuo ramenima na njihovo reagovanje; erozija je izlagala smrznuto tlo Suncu, zagrevajući ga i otkrivajući potencijalna nalazišta nitrata i drugih elemenata. Sada, posle konferencije, Saks više nije bio tako siguran u svoj stav.
     Ne videu se dobijao utisak da niko ne mari za to. Na videu nije bilo Crvenih. Urušavanje tla smatralo se pogodnošću, ne samo za teraformiranje, koje kao da su svi prihvatili kao posao isključivo u rukama transnata, već i za rudarstvo. Saks je sa očajanjem posmatrao vesti o novootkrivenoj zlatnoj žili. Bilo je neverovatno kako su ljude opčinjavala otkrića prirodnih bogatstava. Bila je to slika Marsa na početku dvadeset drugog veka; sa povratkom lifta, kao da se vratila i psihoza zlatne groznice, očigledno zapisana kob čovekova, ovde na granici, sa moćnim oruđima kojima su nekontrolisano baratali inženjeri kosmosa, rudari i graditelji. A teraforminje, koje je bilo njegov posao, jedina okosnica njegovog života više od šezdeset godina, kao da se pretvaralo u nešto drugo...









15.
     Saksa je počela da muči nesanica. Prvi put je imao problema sa spavanjem i otkrio je da to ume da bude veoma neugodno. Probudio bi se, okrenuo na leđa, a onda bi mu proradili zupčanici u mozgu i ništa ih više nije moglo zaustaviti. Kada bi shvatio da neće ponovo zaspati, ustao bi, uključio ekran VI i gledao video programe, čak i vesti, što ranije nije imao običaj. Zemlja je pokazivala simptome neke vrste sociološke disfunkcije. Na primer, činilo se da nije bilo ni pokušaja da se stanovništvo navikne na posledice porasta populacije, izazvanog gerontološkim tretmanima. Ovo je trebalo da bude elementarna stvar - kontrola rađanja, kvote, sterilizacija, čitava procedura - ali većina zemalja nije preduzela ništa od toga. Naprotiv, činilo se da raste zasebna potklasa nepodmlađenih, posebno u prenaseljenim i siromašnim zemljama. Sad kada je rad UN bio zamro, bilo je teško doći do statističkih podataka, ali se u jednoj studiji Svetskog suda tvrdilo da je sedamdeset odsto stanovništva razvijenih zemalja prošlo kroz tretman, a u nerazvijenim samo dvadeset odsto. Ako se taj trend održi dovoljno dugo, razmišljao je Saks, dovešće do fizikalizacije klase - nova neophodnost ili retroaktivno ostvarenje Marksove sumorne vizije - ali još crnje od Marksove, jer će se sada klasne razlike ispoljiti kao stvarna fiziološka razlika izazvana neravnomernom raspodelom, nešto sasvim slično nastanku vrsta...
     Ovo raslojavanje na bogate i siromašne bilo je očigledno opasna pojava, ali je na Zemlji, činilo se, bila prihvaćena kao neminovnost, deo prirodnog poretka stvari. Kako nisu videli opasnost?
     Više nije razumeo Zemlju, ako je to ikada i mogao. Sedeo je, drhteći, u sporom ceđenju svojih besanih noći, suviše umoran da čita ili da radi; mogao je samo da uključuje zemaljske informativne programe, pokušavajući da shvati šta se tamo događa. To će morati da učini, ako bude hteo da razume Mars, jer je ponašanje transnacionalki na Marsu bilo uslovljeno zemaljskim pobudama. Moraće da razume. Međutim, video vesti izgledale su mu izvan moći razumnog poimanja. Tamo dole, čak i više nego na Marsu, nije postojao nikakav plan.
     Za to mu je bila potrebna nauka o istoriji, ali tako nešto, na žalost, nije postojalo. Istorija je lamarkijanska, običavao je da kaže Arkadije, i ova fraza bila je preteće sugestivna s obzirom na pseudospecijaciju izazvanu neravnomernom raspodelom gerontoloških tretmana; ali to mu nije bilo od stvarne pomoći. Psihologija, sociologija, antropologija, sve je to bilo nagađanje. Naučni metod primenjen na ljudima ne može da da korisne podatke. Reč je bila o problemu činjenica-vrednost, iskazanom na drugi način; ljudska stvarnost mogla se objasniti samo pomoću vrednosti. A vrednosti su veoma otporne na naučnu analizu. Izdvajanje činjenica za proučavanje, upotrebljive hipoteze, ponovljivi opiti - čitava metodika fizičkih laboratorija bila je jednostavno neupotrebljiva. Istoriju, koja je celovita, neponovlljiva i konstantna, vode vrednosti. Mogla bi se nazvati lamarkijanskom, ili sistemom haosa, ali su i ovo nagađanja: o kojim činiocima oni govore, šta se može naučiti, i potom preneti, proučavanjem, ili prolaskom kroz neki neponovljiv, ali shematski proces?
     Niko ne zna.
     Misli su mu se ponovo vratile disciplini istorije prirode koja ga je toliko zaokupljala na glečeru Arena. Primenjivani su naučni metodi za proučavanje istorije prirode, a ta istorija je na mnogo načina bila podjednako problematičan metodološki problem kao i ljudska istorija, jer bila je u istoj meri neponovljiva i otporna na eksperimentisanje. Budući da nije morala da se bavi ljudskom svešću, često je imala priličnog uspeha, iako se uglavnom zasnivala na posmatranju i hipotezama koje su se mogle isprobati samo daljim posmatranjem. Bila je to prava nauka; otkrila je, tamo usred proizvoljnosti i nereda, neka vredna načela evolucije - razvoj, prilagođavanje, usložnjavanje i mnoga druga osobena pravila, koja su potvrdile različite pomoćne discipline.
     Ono što mu je bilo stvarno potrebno bila su slična načela koja utiču na ljudsku istoriju. Ono malo što je pročitao iz istoriografije nije bilo ohrabrujuće; bilo je to ili jadno oponašanje naučnog metoda ili čista umetnost. Otprilike svakih deset godina, neko novo tumačenje istorije promenilo bi sve što je dotle važilo, ali je taj revizionizam očito bio vezan za neka zadovoljstva koja nisu imala nikakve veze sa opravdanošću samog čina. Sociobilogija i bioetika više su obećavale, ali su najbolja objašnjenja davale tek u evolucionim vremenskim rasponima, a njemu je bilo potrebno nešto za poslednjih stotinu godina, i za sledećih stotinu. Ili za prethodnih pedeset i sledećih pet.

     Budio se iz noći u noć da bi potom ostao budan, ustajao, sedao za ekran i mozgao o ovim stvarima, preumoran da bi mu to išlo kako treba. I kako su se ova noćna požarstva ponavljala, primetio je da se sve češće vraća na emisije o 2061. godini. Postojalo je nekoliko video kompilacija o događajima iz te godine, i neke od njih drsko su nosila naslov Treći svetski rat! - recimo, najduža serija o tome, nekih šezedest sati video materijala iz te godine, loše izabranog i pogrešno montiranog.
     Bilo je dovoljno pogledati seriju da bi njen naslov postao manje senzacionalistički. Te godine su širom Zemljine kugle besneli ratovi, pa su čak i analitičari koji su oklevali da ga nazovu Trećim svetskim ratom došli do zaključka da je dovoljno dugo trajao da bi zaslužio taj naziv. Ili da to nije bio sukob dveju velikih svetskih alijansi, već nešto mnogo haotičnije i zamršenije: različiti izvori tvrdili su da je to rat severa i juga, ili mladih i starih, ili UN i nacija, ili nacija i transnacionalki, ili transnacionalki i zemalja čijom su se zastavom koristile, ili armija i policija, ili policije i građana - da bi na kraju izgledao kao sve ovo zajedno. Za samo šest ili osam meseci svet se našao u opštem haosu. Lutajući kroz 'političku nauku', Saks je naišao na jedan grafikon Hermana Kana, nazvan 'lestvica eskalacije', pokušaj kategorizacije sukoba prema njihovoj prirodi i ozbiljnosti. Kanova lestvica imala je četrdeset četiri stepenice, polazeći od prve, Prividna kriza, pa postepeno kroz kategorije kao što su Politički i diplomatski postupci, Svečani i službeni proglasi i Značajne mobilizacije, i manje postepeno kroz Pretnje silom, Nasilni incidenti, Dramatični vojni sukobi, Veliki konvencionalni rat, zatim u neispitane zone Na ivici nuklearnog rata, Kaznena uništavanja imovine, Napadi na civile, sve do broja četrdeset četiri, Grča ili Besmislenog rata. Bio je to prilično zanimljiv pokušaj taksonomije i logičkog sleda, i Saks je opazio da su kategorije preuzete iz brojnih ratova u prošlosti. Po definicijama iz tabele, 2061. se popela sve do broja četrdeset četiri.
     U tom vrtlogu, rat na Marsu bio je samo jedan, možda nešto spektakularniji, od pedeset ratova. Tek mu je poneka od opštih emisija o šezdeset prvoj posvetila više od nekoliko minuta, i Saks je već imao prilke da vidi ove nasumično izabrane snimke: zaleđena tela čuvara u Koroljevu, pokidane kupole, pad lifta i pad Fobosa. Pokušaji analize situacije na Marsu bili su u najboljem slučaju površni; Mars je bio egzotična nedođija, koju je iz opšteg mutljaga izdvajalo samo nekoliko dobrih video snimaka. Ne. Jedne besane noći konačno mu je sinulo: ako hoće da razume 2061, mora sam da je rekonstruiše, od sirovog materijala sa video traka, od poskakujućih snimaka razjarenih masa koje pale gradove i povremenih konferencija za štampu očajničkih, osujećenih vođa.
     Već se puko sređivanje pomenutog materijala u hronološki red pokazalo kao nimalo lak zadatak. I to je sledećih nekoliko nedelja ponovo (njegov stil iz Ehusa) postalo njegovo glavno zanimanje, budući da je uklapanje događaja u hronologiju bio prvi korak u stvaranju ukupne slike - koji nužno prethodi pronalaženju razloga.
     Posle nekoliko nedelja počelo je da mu se razjašnjava. Jednostavno zaključivanje bilo je ispravno; nastanak transnacionalki posle 2040. godine postavio je scenu rat i bio njegov prvobitni uzrok. U toj deceniji, dok je Saks bio potpuno zaokupljen teraformiranjem Marsa, na Zemlji se rodio novi planetni poredak, uobličen stapanjem hiljada multinacionalnih korporacija u desetine divovskih transnacionalki. Proces je podsećao na nastanak planeta, pomislio je jedne noći, u kome planetoidi postaju planete.
     Bio je to sasvim izmenjen poredak. Multinacionalke su uglavnom nastale u bogatim industrijskim zemljama, pa su transnacionalke bile odraz tih zemalja - proširenje njihove moći na ostatak sveta, na način koji je Saksa podsećao na ono malo što je znao o imperijalnim i kolonijalnim sistemima koji su im prethodili. Frenk je pominjao nešto slično: kolonijalizam nikada nije odumro, imao je običaj da kaže, već je samo promenio naziv i unajmio lokalne policajce. Svi smo mi kolonije transnata.
     Po Saksovom mišljenju, bio je to izraz Frenkovog cinizma (žaleći što nema taj teški i gorki um uz sebe da ga pouči), jer nisu sve kolonije bile jednake. Bila je istina da su transnati toliko moćni da su pretvarali vlade država u tek nešto više od bezubih slugu. I nijedan transnat nije pokazivao posebno poštovanje prema bilo kakvoj vlasti ili UN. Ali to su bila deca Zapada - deca koja više nisu marila za roditelje, premda su ih ipak izdržavala. Naime, podaci su pokazivali da su industrijske zemlje doživele procvat pod trasnatima, dok su zemlje u razvoju bile prinuđene da se međusobno glože oko statusa iznajmljivača nacionane zastave. Zbog svega toga su, kada su 2060. godine siromašni u očajanju udarili na transnate, Sedam Velikih sa svojom vojnom silom stale u njihovu odbranu.
     Ali koji je bio neposredni razlog? Iz noći u noć pregledao je video snimke iz četrdesetih i pedesetih godina, tražeći pravilnosti. Konačno je zaključio da je pokretač svega bio tretman dugovečnosti. U šestoj deceniji veka tretman je postao dostupan u svim bogatim zemljama, pokazujući ukupnu ekonomsku nejednakost u svetu kao obojena mrlja na mikroskopskom uzorku. I kako se tretman širio, situacija je postajala sve napetija, polako se uspinjući uz Kanovu lestvicu kriza.
     Začudo, pokazalo se da je neposredni uzrok eksplozije nasilja 2061. bila prepirka oko marsovskog svemirskog lifta. Liftom je upravljao Praksis, ali ga je odmah posle pokretanja, tačnije u februaru 2061, preuzeo Subaraši, u čistom razbojničkom prevratu. Subaraši je u to vreme bio konglomerat većine japanskih kompanija koje se nisu pretopile u Micubiši, i bio je u naletu, veoma agresivan i ambiciozan. Pošto je otkupio lift - preuzimanje je imalo odobrenje UNOMA-e - Subaraši je smesta povećao iseljeničke kvote, i time stvorio kritičnu situaciju na Marsu. Istovremeno, na Zemlji, Subarašijevi takmaci pobunili su se zbog ovog čina koji je praktično predstavljao ekonomsko prisvajanje Marsa, i iako se Praksis ograničio na legalne pritužbe kod bespomoćnih Ujedinjenih Nacija, jednu od zemalja-domaćica Subarašija, Maleziju, napao je Singapur, koji je bio Selalkovo sedište. U aprilu 2061. veći deo južne Azije već je bio u ratu. Sukobi su uglavnom bili stare razmirice, kao one između Kambodže i Vijetnama, ili Pakistana i Indije, ali su negde posredi bili napadi na Subarašijeve domaćine, recimo u Burmi i Bangladešu. Događaji u toj oblasti popeli su se pogubnom brzinom lestvicom eskalacije kada su se starim neprijateljstvima pridružili novi sporovi transnata, i ratovi su se do juna proširili na celu Zemlju, a zatim i na Mars. Do oktobra je izginulo pedeset miliona ljudi, a još pedeset miliona umreće od posledica, jer je mnogo vitalnih sistema bilo prekinuto ili uništeno, a novooslobođeni vektor malarije ostao bez prave preventive i lečenja.
     Saksu se to činilo sasvim dovoljno za titulu svetskog rata, bez obzira na kratkotrajnost. Bila je to, zaključio je, smrtonosna sinergistička kombinacija sukoba između transnata i ustanaka raznolikih razvlašćenih grupa protiv prevlasti transnata. Međutim, haos i nasilje poučili su transnate da okončaju međusobne sukobe, ili bar da ih odlože, i revolucije su propale, posebno pošto su se vojske Sedmorice umešale da spreče komadanje transnacionalki u zemljama-domaćinima. Sve velike vojne i industrijske sile našle su se na istoj strani, koja je učinila da ovaj svetski rat bude znatno kraći od prethodna dva. Kratak, ali užasan - 2061. godina odnela je jednak broj života kao prva dva svetska rata zajedno.
     Mars je u Trećem svetskom ratu bio tek sporedna kampanja, kampanju u kojoj su neki transnati preterali u reakciji na žestoku, ali neorganizovanu pobunu. Kada se slegla prašina, Mars se našao u čvrstom stisku najvećih transnacionalki, uz blagoslov Sedmorice i drugih klijenata transnata. A Zemlja je posrtala dalje, sa stotinak miliona stanovnika manje.
     Ali ništa se drugo nije promenilo. Nijedan problem nije bio rešen. Stoga je sve moglo da se ponovi. Mogućnost je bila sasvim stvarna. Čak se moglo reći i izgledna.

     Saks je i dalje loše spavao. I mada je provodio dane u ustaljenim rutinama posla i navika, činilo se da se njegov pogled na stvari izmenio posle konferencije. Još jedan dokaz, sumorno je zaključio, o svesti da je vizija paradigmatički konstrukt. Ali postalo je toliko očigledno da su se transnacionalke uvukle svuda. U smislu moći, teško da je ostao još neki činilac. Barouz je bio grad transnata, a po onome što je Filis govorila, i Šefild. U godinama uoči obnove sporazuma nije bilo nastanka novih naučnih timova, a sa smrću ili nestankom članova Prvih stotinu, tradicija Marsa kao naučne stanice bila je okončana. Ono nauke što je preostalo bilo je vezano za projekt teraformiranja, i Saks je imao prilike da vidi u šta se ona pretvara. Ne, najnovije vreme je znalo samo za namenska istraživanja.
     Osim toga, morao je da primeti da je preostao jedva poneki trag postojanja starih nacionalnih država. Iz vesti se sticao utisak da su uglavnom bankrotirale, čak i Sedam Velikih, i da su njihovi dugovi, ukoliko su postojali kao takvi, u rukama transnata. Po nekim izveštajima je zaključio da transnati koriste čak i neke manje zemlje kao vid kapitala, u novim poslovno-političkim sporazumima koji su išli dalje i od nekadašnjeg iznajmljivanja državnih zastava.
     Primer ovakvog sporazuma u neznatno izmenjenom obliku bio je sam Mars, koji se praktično nalazio u posedu velikih transnata. I pošto je lift ponovo proradio, izvoz metala i uvoz ljudi i robe mnogostruko se ubrzao. Zemaljske berze histerično su rasle da bi pratile ova kretanja, bez kraja na vidiku, uprkos činjenici da je Zemlja od Marsa mogla da dobije samo određene metale u ograničenim količinama. Zato je rast berzi podsećao na neku vrstu naduvavanja balona, čije bi pucanje verovatno bilo dovoljno da se sve ponovo obruši. A možda i ne bi; ekonomija je čudna oblast, i čitavo tržište akcija ima neke osobine koje ga čine suviše nestvarnim da bi na njega uticalo bilo šta što dolazi spolja. Ali ko zna šta će biti dok ne bude? Lutajući ulicama Barouza i zagledajući berzanske izveštaje na ekranima u prozorima ureda, Saks svakako nije bio od onih koji bi to tvrdili. Ljudi se ne uklapaju u racionalne sisteme.

     Ova duboka istina učvrstila se kada se jedne večeri na njegovim vratima pojavio Dezmond. Čuveni Kojot glavom i bradom, slepi putnik, mlađi brat Velikog Čoveka; stajao je tamo, sitan i mršav u šljaštećem kombinezonu građevinskog radnika, čije su dijagonalne pruge akvamarinske i kraljevsko plave boje vodile pogled do otrovno zelenih čizama hodača. Mnogi građevinski radnici u Barouzu (a bilo ih je podosta), po ceo dan su nosili nove, lakše i elastičnije čizme kao modno obeležje, i sve su bile jarkih boja, ali je malo njih postiglo zapanjujuću drečavost Dezmondovih fluorescentno zelenih.
     Kada je video da Saks zuri u njih, iskezio se svojim napuklim osmehom. "'Su lepe, a? Osim toga, odvlače pažnju."
     Što je bila srećna okolnost, jer su njegove kovrdže bile nagurane u poveliku beretku crvene, žute i zelene boje, neobičan prizor svuda na Marsu. "Hajde, idemo negde na piće."
     Odveo je Saksa do jeftine kafane pored kanala, ukopane u veliki prošupljeni pingo. Lokal je bio pun građevinskih radnika za dugačkim stolovima, čiji je govor zvučao uglavnom australijski. Napolju pored kanala jedna posebno bučna družina bacala je ledene grudve veličine topovske đuladi u kanal, a samo poneka bi doletela i do trave na drugoj obali, što je bilo popraćeno klicanjem i brojnim turama azotnog oksida za sve. Šetači sa one strane kanala široko su obilazili taj potez.
     Dezmond poruči dve duple tekile i inhalator sa oksidom. "Uskoro će nam napolju rasti agave, a?"
     "Mislim da bi se to moglo i sada."
     Seli su na kraj stola, dodirujući se laktovima, i Dezmond je morao da govori Saksu u uho dok su pili. Imao je ceo spisak stvari koje je hteo da Saks ukrade iz Biotika. Zalihe semena, spore, rizome, neke podloge za kulture, neke hemikalije koje je bilo teško sintetizovati... "Hiroko ti je poručila da joj je sve to veoma potrebno, ali posebno seme."
     "Zar ne može da ga uzgaji sama? Ne volim da kradem."
     "Život je opasna igra", reče Dezmond, nazdravivši svojoj misli dubokim udisajem oksida, i zalivši ga tekilom. "Ahhhhhhhhh", reče.
     "Nije stvar u opasnosti", reče Saks. "Jednostavno ne volim da kradem. Radim sa tim ljudima."
     Dezmond samo slegnu ramenima. Saksu pade na pamet da bi Dezmondu, koji je veći deo dvadeset prvog veka proveo u krađi, ovakve opaske mogle da zazvuče kao prenemaganje.
     "Pa, ne uzimaš od ljudi", reče konačno. "Uzimaš od transnata koji upravlja Biotiokom."
     "Ali to su Švajcarci i Praksis", reče Saks. "A Praksis, izgleda, nije tako loš. To je veoma egalitaran sistem - zapravo, veoma sličan Hirokinom."
     "Osim što predstavlja deo globalnog sistema koji sačinjava veoma uska oligarhija što vlada svetom. Ne smeš zaboraviti kontekst."
     "A, ne zaboravljam ga, veruj mi", reče Saks, prisetivši se svojih besanih noći. "Ali moramo da pravimo i razlike."
     "Da, da. Jedna od razlika je i ta što su Hiroko potrebne te stvari, jer ne može da ih napravi, a ne može zato što mora da se krije od policije koju plaća tvoja plemenita transnacionalka."
     Saks zbunjeno trepnu.
     "Osim toga, krađa materijala jedan je od retkih izraza otpora koji nam je preostao. Hiroko se složila sa Majom da je i sam čin obznane postojanja pokreta otpora sabotaža, kao i poziv na odmazdu i uništenje demimonda. Kaže da je bolje privremeno nestati i držati ih u uverenju da smo uvek bili malobrojni."
     "Dobra ideja", reče Saks. "Ali me čudi da ti radiš kako Hiroko kaže."
     "Al' si duhovit", reče Dezmond, iskrivivši lice. "Uostalom, i ja mislim da je to dobra ideja."
     "Stvarno?"
     "Ma, ne. Ali me je ubedila. Može biti da je tako najbolje. Osim toga, još se može nabaviti dosta materijala."
     "Zar i sama krađa nije znak policiji da smo i dalje tamo negde napolju?"
     "A, ne. To je tako opšta pojava da se ono što mi radimo ni ne primećuje. Nema gde se ne muva iznutra."
     "Kao što ja radim."
     "Jeste, ali ti to ne radiš za novac, zar ne?"
     "Ipak mi se ne sviđa."
     Dezmond se nasmeja, otkrivši kameni zub, kao i čudnu asimetričnost vilice i donje polovine lica. "To je sindrom taoca. Radeći za njih, upoznaješ ih i postaju ti dragi. Moraš imati na umu šta oni, zapravo, rade ovde. Hajde, dovrši taj kaktus i pokazaću ti neke stvari koje još nisi video, baš ovde u Barouzu."
     Tada nastade nekakvo komešanje, jer je jedna grudva pala na drugu obalu, otkotrljala se u travu i oborila nekog starca. Ljudi su galamili i podigli na ramena ženu koja je bacila grudvu, ali je starčeva grupa pojurila prema najbližem mosti. "Ovde postaje previše bučno", reče Dezmond. "Hajde, popij to pa da idemo."
     Saks ispi piće dok je Dezmond praznio inhalator. Potom se žurno udaljiše obalom kanala da izbegnu neumitnu gužvu. Posle pola sata hoda pored kolona Barejsovih stubova zašli su u Princezin Park, gde su skrenuli levo i pošli strmom travnatom padinom bulevara Tot. Prošavši Tejbl Mauntin, ponovo su skrenuli levo niz užu travnatu padinu i stigli do zapadnog zida šatora, koji se pružao u širokom luku oko Blek Sirtis Meze. "Gledaj, ponovo prave saća za stanovanje radnika", primeti Dezmond. "U Subarašiju su to sada standardni stanovi, ali vidi kako su ove jedinice ugrađene u mezu. U Blek Sirtisu je u početku bilo smešteno postrojenje za preradu plutonijuma, kada se meza još nalazila izvan naselja. Ali sada je Subaraši odmah pored njega podigao stanove za radnike, čiji je posao da nadgledaju preradu i iznošenje otpada na sever u Nili Fose, gde će ga upotrebiti neki integralni brzi reaktori. Operacija uklanjanja nekada je bila potpuno robotizovana, ali je robote teško održavati. Utvrdili su da je za mnoge poslove jeftinije uzeti ljude."
     "Da, ali zračenje?" upita Saks, trepćući.
     "Tako je", reče Dezmond, sa divljim smeškom. "Izloženost zračenju iznosi četrdeset rema godišnje."
     "Šališ se!"
     "Ne šalim se. Upoznali su radnike s tim i dali im nadnice za otežane uslove rada, s tim da posle tri godine dobiju bonus, to jest tretman."
     "Inače ne bi mogli da ga dobiju?"
     "Skup je, Sakse. A postoje i liste čekanja. Ovo je način da se preskoči lista i pokriju troškovi."
     "Ali četrdeset rema! Ko može da jemči da će tretman izlečiti oštećenja koja mogu da nastanu!"
     "Mi to znamo", reče Dezmond prezrivo. "Ali ne i oni."
     "A Subaraši to radi da smanji troškove?"
     "To je važna stvar kod ovako velikih ulaganja, Sakse. Svaka mera za smanjenje troškova se primećuje. Svi ovi sistemi kanalizacije u Blek Sirtisu, na primer, jesu jedan sistem - medicinska klinika, stanovi i postrojenja u mezi."
     "Šališ se."
     "Ne. Moje šale su smešne."
     Saks odmahnu rukom.
     "Gledaj", reče Dezmond, "više ne postoje institucije zdravstvene kontrole. Ni građevinski propisi, ništa. Ovo su stvarni ishodi pobede transnacionalki 2061. godine - sada sami sebi određuju pravila. A ti znaš koje je njihovo jedino pravilo."
     "Ali to je besmisleno."
     "Pa, znaš, ovu filijalu Subarašija vode Gruzijci, a oni su kod kuće usred velike obnove Staljinovog kulta. Patriotski je čin voditi zemlju na idiotski način. I to je posao. Naravno, u vrhu uprave Subarašija i dalje su Japanci, koji veruju da je Japan postao veliki tako što je pokazao zube. Kažu da su šezdeset prve dobili ono što su izgubili u Drugom svetskom ratu. To je najbrutalniji transnat ovde, ali ga svi ostali oponašaju da bi ostal u konkurenciji. Imaj na umu da je Praksis u tom pogledu anomalija."
     "A mi ih nagrađujemo tako što krademo od njih."
     "Ti si hteo da radiš za Biotik. Možda bi trebalo da promeniš posao."
     "A, ne ja."
     "Misliš da bi mogao da nabaviš ove materijale iz neke od Subarašijevih kompanija?"
     "Ne."
     "Ali možeš od Biotika."
     "Verovatno. Obezbeđenje je dosta strogo."
     "Ali bi mogao."
     "Verovatno." Saks razmisli o tome. "Tražim nešto zauzvrat."
     "Da?"
     "Hoćete li me prebaciti avionom da vidim mesta koja je spalila soleta?"
     "Naravno! I ja bih voleo da ih ponovo pogledam."

     I tako su se sledeće popodne odvezli vozom iz Barouza na jug uz Veliki Nagib i sišli na stanici Libija, sedamdesetak kilometara od Barouza. Tamo su krišom sišli u podrum, ušli u ostavu i izišli kroz tunel u stenoviti predeo. U jednom plitkom grabenu pronašli su jedno Dezmondovo vozilo, i kada se smrklo, odvezli se na istok preko Nagiba do malog skloništa Crvenih na rubu kratera Dimarterej, pored poteza ravne stene koji su Crveni koristili kao avionsku pistu. Dezmond nije otkrio Saksov identitet domaćinima. Odveli su ih do malog hangara na litici, gde su se ukrcali u jedan od Spenserovih starih, nevidljivih aviona, izišli na plato i poleteli, skakutavo ubrzavajući niz pistu. Uzletevši, polako su se uputili kroz noć na istok.
     Neko vreme leteli su u tišini. Saks je samo tri puta opazio svetla na tamnoj površini planete: prvi put je to bila stanica u krateru Eskalante, drugi put tanana pokreta traka svetlosti voza koji je kružio oko sveta, i na kraju neidentifikovani treptaj u krševitom predelu iza Velikog Nagiba. "Šta misliš, ko je to?" upita Saks.
     "Nemam pojma."
     Posle nekoliko minuta, Saks reče: "Sreo sam Filis."
     "Stvarno! Da li te je prepoznala?"
     "Ne."
     Dezmond se nasmeja. "Dobra, stara Filis."
     "Mnogi stari poznanici nisu me prepoznali."
     "Ja', ali Filis... Je l' i dalje predsednik Prelazne vlade?"
     "Nije. Valjda je mislila da to i nije tako uticajan položaj."
     Dezmond se ponovo nasmeja. "Nema ona pojma. Ali uspela je da vrati onu grupu sa Klarka u civilizaciju, i na tome joj svaka čast. Bio sam ubeđen da im nema spasa."
     "Šta znaš o tome?"
     "Razgovarao sam sa dvoje ljudi koji su bili tamo. Jedne noći u Pingo baru u Barouzu. Samo su pričali o tome."
     "Da li im se možda nešto dogodilo na kraju leta?"
     "Na kraju? Pa, jeste - neko je umro. Izgleda da je nekoj ženi smrskana ruka prilikom evakuacije Klarka, i Filis je bila jedina koja se koliko-toliko razumela u medicinu, pa je brinula o njoj sve vreme putovanja, i mislila je da će se izvući, ali mi se čini da im je pri kraju ponestalo nečega, ono dvoje tu nisu bili najjasniji, pa se dogodilo najgore. Filis ih je okupila da se mole za njen život, ali je ipak umrla, dva dana pre nego što su ušli u Zemljin sistem."
     "Ah", reče Saks, pa dodade: "Filis kao da više nije... toliko religiozna."
     Dezmond frknu. "Nikad ta nije bila religiozna, ako mene pitaš. Biznis je njena religija. Kada posetiš prave hrišćane, kao što su oni u Kristijanopolisu ili u Bingenu, nećeš čuti da govore o profitu uz doručak, i ne nameću ti onu odvratnu, ljigavu čistotu. Čistota, Bože me sačuvaj - to je, valjda, najodbojnija čovekova osobina. Čoveku je odmah jasno da je to kuća na pesku, je li? Ali hrišćani polusveta nisu takvi. Među njima ima gnostika, kvekera, baptista, Baha'i rastafarijanaca, koga sve ne - i to je najbolji svet u podzemlju, ako mene pitaš, a trgovao sam sa svima. Tako su usrdni. I niko se ne puva da je najbolji Isusov drugar. Dobri su sa Hiroko i sa Sufijima. Neka vrsta mistične mreže." Zakikotao se. "Ali Filis i njeni poslovni fundamentalisti - služiti se verom kao maskom za iznuđivanje - mrsko mi je to. U stvari, otkako smo se spustili na planetu, nisam čuo Filis da govori kao istinski vernik."
     "Jesi li uopšte imao prilike da je slušaš otkako smo se spustili?"
     Ponovo smeh. "Više puta nego što misliš! U ono vreme sam znao više od tebe, gospodine Laboratorijski! Nema mesta gde nemam mišju rupu."
     Saks ispusti sumnjičav zvuk, a Dezmond se glasno zasmeja i pljesnu ga po ramenu. "A ko još zna da ste ti i Hiroko bili u šemi, tamo u Podbrežju, a?"
     "Hmm."
     "Oh, da, video sam dosta toga. Naravno, ovo poslednje može se reći za gotovo svakog muškarca u Podbrežju, i biti u pravu. Ta veštica nas je sve držala kao harem."
     "Poliandrija?"
     "Sedenje na dve stolice, bogamu! Na dvadeset stolica!"
     "Hmm."
     Dezmond mu se nasmeja.

     Pred samo svitanje ugledali su beli stub dima koji je zaklanjao zvezde na celom jednom kvadrantu neba. Neko vreme je ovaj gusti oblak bio jedina anomalija u okolnom predelu. A onda se, dok su leteli dalje i dok se pod njima pomerala granica dana i noći, na istočnom obzorju ispred njih ukazao širok potez svetlog zemljišta - narandžasta traka, ili šanac, koji se pružao sa severoistoka na jugozapad, nejasan od dima koji se dizao iz jednog njegovog dela. Šanac pod dimom bio je beo i ključao je, kao da je u toj tački došlo do manje vulkanske erupcije. Nad šancem se dizao zrak svetlosti - zrak osvetljenog dima, tačnije, tako fokusiran i oštar kao da je reč o čvrstoj materiji, ustremljenoj pravo uvis, sve neodređenijeg oblika što se dim više proređivao, i potpuno nevidljivoj tamo gde je dim dostigao najveću visinu, od desetak hiljada metara.
     Isprva se nije mogao naslutiti izvor ovog zraka na nebu - uostalom, leteće sočivo bilo je na visini od četiri stotine kilometara. A onda se Saksu učini da vidi nešto kao duh oblaka, kako lebdi na velikoj visini. Moglo je to biti sočivo. Dezmond nije bio siguran.
     U podnožju svetlosnog stuba, međutim, nije se moglo govoriti o vidljivosti - stub je bio biblijskih razmera, a istopljena stena ispod njega bila je zaslepljujućeg sjaja, blistavo bele boje. Razlog tome bila je njegova temperatura od 5000 stepeni Kelvina, i zato što je bio izložen vazduhu. "Moramo da pripazimo", reče Dezmond. "Ako nas zahvati zrak, bićemo kao leptir na sijalici."
     "A unutar onog dima sigurno postoje jake turbulencije vazduha."
     "Aha. Paziću da nas vetar ne povuče tamo."
     Tamo gde se stub blistavog dima sastajao sa narandžastim kanalom izbijao je novi dim, uz silovito kovitlanje, osvetljen neprirodnom svetlošću odozdo. Severno od bele tačke, tamo gde je kamen imao vremena da se rashladi, istopljeni kanal podsećao je Saksa na film o erupcijama havajskih vulkana. Kanalom tečnog kamena jurili su na sever talasi blistavo žute i narandžaste boje, tu i tamo nailazeći na prepreku i zapljuskujući tamne obale izdubljenog kanala. Kanal je bio širok oko dva kilometra, i pružao se od obzorja do obzorja; bilo je vidljivo samo dve stotine kilometara njegove dužine. Južno od stuba svetlosti, korito kanala bilo je gotovo pokriveno crnim kamenom koji se hladio, premreženim narandžastim pukotinama. Pravilnost kanala, i samog stuba svetlosti, bila je jedini pokazatelj da nije reč o prirodnom kanalu lave, ali više nego dovoljan. Osim toga, na površini Marsa hiljadama godina nije bilo nikakve vulkanske aktivnosti.
     Dezmond usmeri avion prema prizoru, a onda oštro skrenu prema severu. "Zrak iz sočiva pomera se na jug, tako da ćemo dalje duž njegovog pravca moći da letimo bliže."
     Kanal istopljenog kamena pružao se mnogo kilometara na severoistok bez ikakvih promena. A onda, kada su se udaljili iz zone sagorevanja, narandžasta boja lave je potamnela i počela da se steže na stranama kanala u crnu glazuru, išaranu narandžastim pukotinama. Kanal je odatle postao potpuno crn, kao i njegove obale; prava pruga čistog crnila kroz visije Hesperije boje rđe.
     Dezmond još jednom skrenu, ovaj put na jug, i poleteše bliže kanalu. Pilotirao je oštro, nemilosrdno manevrišući avionom. Kada su se ponovo pojavile narandžaste pukotine, toplotne struje silovito zanesoše avion i neznatno ga skrenuše na zapad. Svetlost istopljene stene osvetljavala je strane kanala, tako da su podsećale na zadimljene nizove bregova, izrazito crne boje. "Mislio sam da će biti kao od stakla", reče Saks.
     "Obsidijan. U stvari, zapazio sam i neke druge boje. Žile različitih minerala u staklu."
     "Koliko daleko se prostire prokop?"
     "Od Kerberusa do Helasa, malo dalje na zapad od vulkana Tirena i Hadriaka."
     Saks zazvižda.
     "Kažu da će to biti kanal između Helasovog mora i severnog okeana."
     "Da, da. Ali prebrzo oslobađaju karbonate."
     "Pa, time se obogaćuje atmosfera, zar ne?"
     "Da, ali sa CO 2! Upropastiće plan! Godinama nećemo moći da udišemo vazduh! Bićemo zarobljeni u gradovima."
     "Možda misle da ćemo moći da pročistimo vazduh od CO 2, kada postane toplije." Dezmond ga pogleda. "Jesi li video dovoljno?"
     "Više nego dovoljno."
     Dezmond se nasmeja svojim uznemirujućim smehom i oštro zaokrenu avion. Poleteše za granicom dana i noći na zapad, nisko nad dugačkim senkama jutra na tlu.
     "Razmisli o tome, Sakse. Ljudi će neko vreme morati da borave u gradovima, što je zgodno ako hoćeš da držiš stvari pod kontrolom. Progoreće kanale pomoću ove leteće lupe, i vrlo brzo ćete dobiti atmosferu od jednog bara koju ste želeli, i toplu i vlažnu planetu. Onda će primeniti neki metod za pročišćavanje vazduha od ugljen-dioksida - sigurno imaju neki na umu, industrijski, ili biološki, ili oboje. Nešto što mogu da prodaju, svakako. I začas posla ćete imati novu Zemlju. Možda će biti skupo..."
     "Sigurno je skupo! Svi ovi veliki projekti mora da veoma opterećuju transnacionalke, a one to ipak rade, iako smo još daleko od dvesta sedamdeset tri K. Ne shvatam."
     "Možda smatraju da je dvesta sedamdeset pet K suviše skroman cilj. Prosečna temperatura tačke smrzavanja dosta je niska, na kraju krajeva. Neka vrsta Saks Raselove vizije teraformiranja, tako reći. Praktično, ali..." Zacerekao se. "Ili možda žure. Zemlja je u velikim nevoljama, Sakse."
     "Znam", reče Saks oštro. "Proučavao sam to."
     "To je dobro za tebe! Ne, stvarno. Poznato ti je, dakle, da ljudi koji nisu prošli kroz tretman postaju očajni - stare, a izgledi da ga ikad dobiju postaju sve slabiji. Uz to, ljudi koji su dobili tretman, posebno oni iz vrhuški, nemaju pojma šta da rade dalje. Šezdeset prva ih je poučila šta može da se dogodi ako stvari izmaknu kontroli. Zato kupuju države kao bajato povrće na kraju pijačnog dana. Ali to kao da ne pomaže. A ovde u komšiluku imaju novu, nenaseljenu planetu, ne sasvim spremnu za naseljavanje, ali blizu. Sa ogromnim mogućnostima. Mogući novi svet. Izvan dosega milijardi nepodmlađenih."
     Saks razmisli o tome. "Neka vrsta pomoćnog izlaza. Da zbrišu ako zagusti."
     "Tačno. Mislim da u transnacionalkama ima ljudi koji žele da Mars bude što brže teraformiran, i to po svaku cenu."
     "Ah", reče Saks. I do kraja puta nije progovorio ni reč.









16.
     Dezmond se vratio s njim u Barouz, i dok su išli od Južne stanice prema Hant Mezi, pružao im se pogled preko vrhova drveća u Kanal Parku i čistine između Branč Meze i Tejbl Mauntina do Blek Sirtisa. "Da li svuda na Marsu rade ovako glupe stvari?" upita Saks.
     Dezmond klimnu glavom. "Sledeći put doneću ti spisak."
     "Može." Saks je odmahivao glavom dok je razmišljao o tome. "Tu nema logike. Naročito na duže staze."
     "Oni misle kratkoročno."
     "Ali će dugo živeti! Verovatno će još biti u vrhu kada im se ovakva politika obruši na glavu!"
     "Možda ne misle kao ti. Gore u vrhu često se menjaju položaji. Potom nastoje da steknu ugled brzim osnivanjem kompanija, da bi odmah zatim na nekom drugom mestu dobili viši položaj, a onda sve nanovo. Igraju se 'muzičkih stolica'."
     "Uopšte nije važno koju će stolicu zauzeti, jer će se srušiti cela soba! Ne poštuju zakone fizike!"
     "Naravno da ne. Zar to nisi primetio do sad, Sakse?"
     "...Izgleda da nisam."
     Ali jeste primetio da su ljudski postupci nerazumni i neobjašnjivi. To je svakome bilo očigledno. A sada je bio svestan da je živeo u pogrešnom uverenju da ljudi na vlasti ulažu iskrene napore da razumno upravljaju stvarima i da misle na dugoročnu dobrobit čovečanstva i njegovog biofizičkog sistema. Dezmond mu se nasmejao kada je pokušao ovo da izrazi, i on uzrujano uzviknu: "Dobro, zašto se onda prihvataju ovako neizvesnog posla, ako ne u tom cilju?"
     "Radi moći", reče Dezmond. "Moći i zarade."
     "A."
     Saks je oduvek bio toliko nezainteresovan za ove stvari da je imao muke da shvati interesovanje drugih. Kakva je korist od toga, ako ne sloboda da radiš ono što želiš? I šta je moć, ako ne sloboda da radiš ono što želiš? I kada konačno stekneš tu slobodu, veće bogatstvo i moć počinju da ograničavaju stečenu slobodu. Čovek postaje sluga sopstvene moći i bogatstva, primoran da sve svoje troši štiteći ih. Objektivno posmatrano, sloboda jednog naučnika koji vodi laboratoriju najveća je moguća sloboda. Veće bogatstvo i moć bili bi joj samo smetnja.
     Dezmond je tresao glavom dok je Saks objašnjavao ovu filozofiju. "Neki ljudi vole da govore drugima šta da rade. To im je draže od slobode. Hijerarhija, znaš. I njihovo mesto u hijerarhiji. Sve dok je dovoljno visoko. Dok je svako na svom mestu. To je sigurnije od slobode. A mnogi su kukavice."
     Saks odmahnu glavom. "Mislim da je to jednostavno nesposobnost da se shvati koncept opadajućeg profita. Uverenje da se uvek može imati više. Krajnje nerealan stav. Mislim, u prirodi nema procesa koji je neprestano nepoštovanje količine!"
     "Brzina svetlosti."
     "Mani, nevažno. Fizička stvarnost očito nije činilac u ovim proračunima."
     "Dobro rečeno."
     Saks ljutito zatrese glavom. "Ponovo religija. Ili ideologija. Šta je ono Frenk imao običaj da kaže? Imaginarna veza sa stvarnom situacijom?"
     "Primer čoveka koji je voleo moć."
     "Istina je."
     "Ali je bio veoma oštrouman."
     Svratili su u Saksov stan da se presvuku, a zatim su se popeli na vrh meze, na doručak kod Antonija. Saks je i dalje mislio na njihov pređašnji razgovor. "Problem je u tome što ljudi sa hipertrofiranim stavom prema bogatsvu i moći dolaze na položaje koji im daju i jedno i drugo u izobilju, da bi otkrili da su robovi tih stvari koliko i gospodari. I zbog toga postaju nezadovoljni i cinični."
     "Kao Frenk, misliš."
     "Da. Zato se čini da moćnici imaju izvesnu disfunkcionalnu stranu karaktera. Sve od cinizma do krajnje destruktivnosti. Rečju, nezadovoljni su."
     "Ali moćni."
     "Tako je. I eto našeg problema. Ljudski postupci..." Saks zastade da pojede valjušku; bio je gladan kao vuk, "znaš, treba da budu vođeni načelima ekologije sistema."
     Dezmond se glasno nasmeja i požuri da uzme salvetu i obriše bradu. Toliko se smejao da su ljudi za drugim stolovima pogledali prema njima, a Saks počeo da se brine. "Kakva ideja!" povika on i ponovo prsnu u smeh. "A ha ha! O, Saksifrejdže moj! Naučno rukovođenje, a?"
     "A što da ne?" upita Saks tvrdoglavo. "Hoću da kažem, načela na kojima se zasniva ponašanje dominantnih vrsta u postojanom ekosistemu prilično su jasna, koliko se ja sećam. Kladim se da bi veće ekologa moglo da sastavi program koji bi stvorio postojano i mirno društvo."
     "E, kad bi ti vladao svetom!" uzviknu Dezmond i ponovo se nasmeja. Spustio je čelo na sto i urlao.
     "Ne samo ja."
     "Ma, šalim se." Primirio se. "Poznato ti je da Vlad i Marina već godinama rade na svojim ekosistemima. Čak su od mene tražili da to koristim u trgovini između ilegalnih kolonija."
     "Nisam to znao", reče Saks, iznenađen.
     Dezmond zatrese glavom. "Moraš da budeš budniji, Sakse. Dole na jugu već decenijama živimo po načelima eko-ekonomije."
     "Moraću da se pozabavim time."
     "Da." Dezmond se široko iskezi, na ivici smeha. "Moraš još mnogo toga da naučiš."
     Stiglo je jelo koje su poručili, sa bokalom soka od pomorandže, i Dezmond im napuni čaše. Kucnu svojom čašom o Saksovu i nazdravi: "Dobro došao u revoluciju!"

     Dezmond je pošao na jug, pošto je od Saksa izvukao obećanje da će ukrasti sve što bude mogao iz Biotika za Hiroko. "Treba da se vidim sa Nirgalom." Zagrlio je Saksa i otišao.
     Prošlo je mesec i nešto dana, i Saks je za to vreme razmišljao o svemu što je saznao od Dezmonda i iz video emisija, polako razmatrajući stvar po stvar, bivajući sve zabrinutiji. Budio se svake noći i satima ostajao budan.
     A onda, jednog jutra, posle mučne i jalove noći bez sna, zazujala je njegova pločica na zglobu. Bila je to Filis, koja je došla u grad zbog nekih sastanaka; htela je da iziđu na večeru.
     Saks je pristao, pokazavši svoju iznenađenost i Stivenovo oduševljenje. Te večeri su se našli kod Antonija. Poljubili su se u evropskom maniru i pošli za konobarom do stola u uglu, sa pogledom na grad. Pojeli su obrok koji je Saks jedva primetio, pričajući bez reda o novostima u Šefildu i Biotiku.
     Posle pite sa sirom pili su brendi. Saks nije žurio da pođe, a nije ni znao šta Filis još ima na umu. Nije ništa odavala i činilo se da se ni njoj ne žuri.
     Onda se zavalila u stolicu i raspoloženo ga pogledala. "To si zaista ti, zar ne?"
     Saks nagnu glavu kao da je ne razume.
     Filis se nasmeja. "Priznajem, teško je poverovati. Nekada nisi bio ovakav, Sakse Rasele. Nisam mogla da sanjam da si tako dobar ljubavnik."
     Saks nelagodno zažmiri i pogleda okolo. "Nadam se da to više govori o tebi nego o meni", reče sa Stivenovom bezbrižnošću. Okolni stolovi bili su prazni, a konobari su ih ostavli na miru. Ostalo je još pola sata do zatvaranja.
     Filis se ponovo nasmeja, ali su joj oči ostale tvrde, i Saks odjednom shvati da je besna. Sigurno se osećala osramoćeno što ju je obmanuo čovek koga je poznavala osamdeset godina. A bila je besna zato što ju je svesno obmanuo. Kako i ne bi? Bio je to znak manjka poverenja, posebno od osobe koja je spavala sa njom. Njegovo ponašanje u Areni sada mu se vratilo, i bio je red na njega da se pita o čemu je reč. A opet, šta se tu moglo?
     Setio se onog trenutka u liftu kada ga je poljubila, kada je bio u jednakom čudu. Tada je bio zatečen činjenicom da ga nije prepoznala, a sada zato što ga je prepoznala. U tome je bilo neke simetrije. I u oba navrata se prepustio sudbini.
     "Nemaš ništa više da kažeš?" upita Filis.
     On raširi ruke. "Ne znam kako ti je to palo na pamet."
     Ponovo se nasmejala, ovaj put ljutito, i odmerila ga stisnutih usana. "Sada je tako očigledno", reč ona. "Napravili su ti novi nos i bradu, rekla bih. Ali oči su iste, kao i oblik glave. Čudno je to, šta čovek pamti, a šta ne."
     "Jeste."
     U stvari, nije bila reč o zaboravljanju, već o nesposobnosti da se prizovu uspomene. Pretpostavljao je da se još nalaze negde, sačuvane.
     "Ne mogu da se setim starog lica", reče Filis. "Za mene si uvek bio u laboratoriji, sa nosom u ekranu. Možda si nosio i beli laboratorijski mantil, koliko se prisećam. Kao neki džinovski laboratorijski pacov." Sada su joj oči svetlucale. "Ali si međuvremenu prilično dobro naučio da oponašaš čoveka, zar ne? Dovoljno dobro da obmaneš starog prijatelja kome se dopalo kako izgledaš."
     "Nas dvoje nismo stari prijatelji."
     "Ne", odseče ona, "rekla bih da nismo. Ti i tvoji stari prijatelji pokušali ste da me ubijete. Osim toga, tvoji prijatelji ubili su hiljade drugih ljudi, i razorili gotovo celu planetu. A jasno je da su još negde napolju, jer ti inače ne bi bio ovde, zar ne? U stvari, izgleda da su se posvuda uvukli, jer kada sam testirala DNK strukturu tvoje sperme, službene baze podataka PV-a vodile su te kao Stivena Lindholma. To me je privremeno skrenulo sa traga. Međutim, i dalje me je nešto kopkalo. Ono kada smo upali u onu pukotinu. To je odlučilo - podsetilo me je na nešto što se dogodilo dok smo bili na Antarktiku. Ti, Tatjana Demurova i ja bili smo na Nusbaum Rigelu kada se Tatjana spotakla i iščašila gležanj, a onda je počeo vetar, zahladnilo je i morali su da nas vrate helikopterom u bazu, i dok smo ih čekali, našao si neku vrstu lišaja..."
     Saks odmahnu glavom, istinski iznenađen. "Ne sećam se toga." Godina provedena u obuci i odabiru bila je puna događaja, ali mu je sećanje na to vreme bilo sasvim mutno i zamagljeno, i nikako nije mogao da prizove taj događaj; bilo je teško poverovati da se uopšte zbio. Nije se sećao ni kako je sirota Tatjana Durova izgledala.
     Obuzet mislima i u nastojanju da dozove sećanja na tu godinu, propustio je veliki deo onoga što je Filis govorila, ali se onda ponovo uključio: "...uporedila ponovo sa jednom od starih kopija u memoriji moje VI, i bio si uhvaćen."
     "A možda se jedinice tvoje VI razlažu od starosti", reče on odsutno. "Otkriveno je da se elektronska kola kvare usled kosmičkog zračenja ako se povremeno ne osveže."
     Prenebregla je ovaj slab pokušaj bacanja prašine u oči. "To znači da ljudi koji imaju sredstava da tako izmene baze podataka Prelazne vlade mogu da budu i te kako opasni. Bojim se da ne mogu da pustim da ovo prođe tek tako. Čak i kad bih htela."
     "Šta to znači?"
     "Nisam sigurna. Zavisi od toga šta ćeš uraditi. Možda ću ti pružiti priliku da mi kažeš gde si se krio, sa kim, i šta se događa. Uostalom, u Biotiku si se pojavio tek pre godinu dana. Gde si bio pre toga?"
     "Na Zemlji."
     Njen osmeh krio je nešto zlobno. "Ako nastaviš u tom smislu, biću primorana da zatražim pomoć nekih mojih saradnika. U Kasei Valisu znam neke bezbednjake koji će umeti da ti osveže pamćenje."
     "Ma, hajde."
     "Doslovno mislim. Neće te tući da priznaš, niti išta slično. To je više stvar ekstrakcije. Uspavaju te, stimulišu hipokampus i amigdalu, i postave pitanja. I ljudi naprosto odgovaraju."
     Saks se zamisli. Mehanizmi pamćenja još su bili slabo ispitana oblast, ali se sigurno moglo učiniti nešto primitivno sa delovima mozga za koje se znalo da su zaduženi za taj proces. Brza NMR, usmereni ultrazvuk i ko zna šta još. U svakom slučaju, nešto opasno...
     "Pa?" reče Filis.
     Zurio je u njen osmeh, tako besan i likujući. Arogantno keženje. Kroz um su mu proletale nevezane misli, slike bez reči: Dezmond, Hiroko, deca u Zigotu, kako viču: 'Zašto, Sakse, zašto?' Morao je da obuzdava mišiće lica da bi sakrio odvratnost koju je osećao prema njoj, odjednom naraslu u njemu kao plima. Možda je to ono što ljudi zovu mržnja.
     Konačno pročisti grlo. "Mislim da bih radije rekao tebi."
     Ona čvrsto klimnu glavom, kao da je to odluka koju bi i sama donela. Pogledala je okolo: restoran je sada bio potpuno opusteo, a konobari su sedeli za jednim stolom i pijuckali grapu. "Hajde", reče ona, "idemo u moj ured."
     Saks klimnu glavom i ukočeno ustade. Desna noga bila mu je utrnula. Zašepao je za njom. Na izlazu poželeše konobarima laku noć i odoše.
     Uđoše u lift, i Filis pritisnu dugme za podzemni nivo. Vrata se zatvoriše, i oni počeše da propadaju. Ponovo u liftu; Saks duboko udahnu, a onda naglo okrenu glavu, kao da je video nešto neobično na komandnoj tabli. Filis pogleda u tom pravcu i on je grčevitim pokretom udari pesnicom u vilicu. Ona udari u zid lifta i skljoka se na pod, ošamućena, hvatajući vazduh. Saks oseti strašan bol u zglobu desne šake. On pritisnu dugme za drugi sprat iznad podzemne železnice, gde se nalazio dugačak hodnik kroz Hant Mezu, sa prodavnicama koje su u to vreme bile zatvorene. Uhvati Filis ispod mišica i podiže je; bila je viša od njega, mlitava i teška, i kada su vrata lifta počela da se otvaraju, on se pripremi da zove u pomoć. Ali ispred vrata nije bilo nikoga, i on prebaci njenu ruku iza glave i odvuče je do kolica koja su se nalazila pored lifta u slučaju da neko poželi da se brzo proveze kroz mezu, ili da preveze teret. Prebacio ju je na zadnje sedište i ona zastenja, kao da dolazi sebi. On sede napred, nagazi pedalu gasa, i malo vozilo odzuja niz hodnik. Opazio je da teško diše i da se znoji.
     Prošao je pored dva toaleta i zaustavio kolica. Filis skliznu sa sedišta na pod, stenjući sve glasnije. Uskoro će se osvestiti, ako već nije. On siđe i otrča da vidi jesu li vrata muškog toaleta otključana. Bila su, i on se vrati do kolica, pridignu Filis i prebaci je sebi na leđa. Zateturao se pod njenom težinom do vrata toaleta, gde je pusti da sklizne na pod; udarila je glavom o pod i utihnula. Otvorio je vrata i odvukao je unutra, zatvorio vrata i zaključao ih.
     Seo je na pod toaleta pored nje, zadihan. Još je disala, a puls joj je bio slab, ali pravilan. Činilo se da je sa njom sve u redu; bila je samo još dublje u nesvesti nego posle njegovog udarca. Koža joj je bila bleda i vlažna, usta otvorena. On oseti sažaljenje prema njoj, ali se onda seti njene pretnje da će ga predati tehničarima službe bezbednosti, da iščupaju njegove tajne. Koristili su se usavršenim postupcima, ali to je ipak bilo mučenje. A da su uspeli u tome, saznali bi za utočišta na jugu, i za sve drugo. Čim bi dobili predstavu o onome što zna, lako bi iz njega izvukli pojedinosti; bilo bi nemoguće odupreti se kombinaciji narkotika i modifikacije ponašanja.
     A i sama Filis znala je previše. Činjenica da je imao tako vešto izrađen lažni ID ukazivala je na čitavu infrastrukturu koja je dotle bila neotkrivena. Kada bi se saznalo za njeno postojanje, verovatno ne bi bilo teško uništiti je. Hiroko, Dezmonda, Spensera, koji je bio duboko u sistemu u Kasei Valisu, potpuno izložen... Nirgala i Džeki, Pitera, En... sve njih. Samo zato što nije bio dovoljno pametan da izbegne glupu i zlu ženu kakva je bila Filis.
     Osvrnuo se po toaletu. Bio je dovoljno prostran da se smeste dve kabine, jedna sa WC-om i druga sa umivaonikom, ogledalom i uobičajenim automatima na zidu: za pilule sterilnosti i gasove za zabavu. Zurio je u ove poslednje, zadržavajući dah i razmišljajući. Prevrćući planove u glavi, šaputao je uputstva veštačkoj inteligenciji u pločici na zglobu. Dezmond mu je dao neke vrlo razorne virusne programe, i on priključi svoju pločicu na Filisinu i sačeka da se završi prenos podataka. Uz malo sreće uspeće da razori čitav njen sistem: personalni odbrambeni programi bezbednjaka nisu se mogli meriti sa Dezmondovim virusnim programima, za koje je ovaj tvrdio da su vojnog porekla.
     Ali tu je bila i Filis. Gasovi za zabavu u zidnom automatu bili su uglavnom azotni oksid, u pojedinačnim inhalatorima sa po dva ili tri kubna metra gasa. Površina prostorije je, po njegovoj proceni, bila oko trideset pet do četrdeset kubnih metara. Rešetka ventilacije bila je uz samu tavanicu, i mogla se blokirati papirnim ubrusom za ruke, namotanim u rolnu pored umivaonika.
     Gurnuo je platne kartice u automat i kupio celokupnu količinu gasa u njemu: dvadeset bočica džepne veličine, sa maskama za nos i usta. Azotni oksid biće nešto teži od vazduha u Barouzu.
     Iz pregrade za ključeve na pločici izvadio je minijaturne makaze i odsekao široku traku papirnog ubrusa. Popeo se na kazan toaleta i pokrio ventilacionu rešetku, zatiskujući proreze papirom. Nije sve pokrio, ali su otvori bili mali. Sišao je i otišao do vrata. Između vrata i poda bilo je gotovo čitav centimetar prostora. Ustao je i odsekao još ubrusa. Filis je hrkala. Vratio se do vrata, otvorio ih, išutirao bočice napolje i izišao za njima. Još jednom je pogledao Filis, ispruženu na podu, i zatvorio vrata. Nagurao je hartiju ispod vrata, ostavivši samo mali otvor u jednom uglu. Zatim je, pogledavši uz i niz hodnik, seo na pod, uzeo jednu bočicu, prislonio elastičnu masku na otvor koji je ostavio, i ispraznio sadržaj bočice u toalet. Ponovo je radnju dvadeset puta, trpajući bočice u džepove dok ih nije napunio, a zatim u vrećicu koju je napravio od komada ubrusa. Ustao je, otišao do vozila i seo za volan. Dao je gas, i kolica su pojurila uz trzaj, suprotan naglom zaustavljanju koje je svalilo Filis na pod. To mora da je bolelo.
     Onda je zaustavio kolica, izvukao se i otrčao nazad do toaleta, zveckajući bočicama u džepovima. Trgnuo je vrata, zaustavio dah i ušao, zgrabio Filis za zglobove nogu i izvukao je u hodnik, na vazduh. Još je disala, a na licu je imala slab osmejak. Saks potisnu želju da je ritne i otrča nazad do kolica.
     Odvezao se punom brzinom do drugog kraja Hant Meze, a odatle sišao liftom do nivoa podzemne. Ušao je u prvi voz i prešao njim ceo put do drugog kraja grada i Južne stanice. Primetio je da mu drhte ruke, a ona dva zgloba na desnoj šaci bila su mu otečena i modra. I vraški su bolela.
     Na stanici je kupio kartu za putovanje na jug, ali kada ju je predao, zajedno sa svojim ID-om, službeniku na ulazu u peron, čovekove oči se raširiše, i on i njegove kolege izvukoše pištolje i rekoše mu da je uhapšen, nervozno tražeći pomoć od ljudi u susednoj prostoriji. Filis se očigledno brže osvestila nego što je očekivao.









Peti deo: BESKUĆNICI
     Biogeneza je, pre svega, psihogeneza. Ova istina nigde nije bila tako jasna kao na Marsu, gde je noosfera prethodila biosferi - nemu planetu prvo je okružio sloj misli izdaleka, naselivši je pričama, planovima i snovima, sve do trenutka kada je Džon Bun iskoračio i rekao: 'Dakle, tu smo' - bila je to iskra koja je zapalila nezadrživi zeleni požar viriditasa, stihiju posle koje je cela planeta treperila od viriditasa. Bilo je to kao da je sama planeta osećala da joj nešto nedostaje, i da je sa dodirom uma i stene, noosfere i litosfere, u prazninu uskočila nedostajuća biosfera, prosuvši se niotkuda kao mađioničarev papirni cvet.
     Bio je to utisak koji se nametao Mišelu Divalu, strasnom zaljubljeniku u svaki znak života u pustoši rđe, istom onom koji je pristupio Hirokinoj areofaniji onako kako se davljenik hvata za slamku. Za njega je to bilo kao da je dobio novi vid. Da bi izvežbao svoj novi vid, usvojio je Enin običaj da prošeta napolju u čas uoči zalaska Sunca, i u predelu dugačkih senki nalazio je ushit u svakom busenu trave. U svakom malom prepletu oštrike i lišaja nalazio je minijaturnu Provansu.
     Smatrao je da mu je to zadatak: teški posao izmirenja centrifugalne antinomije Provanse i Marsa. Osećao je da njegovo prisustvo u ovom projektu predstavljao deo drevne tradicije, jer je jedan od poslednjih zaključaka u njegovom proučavanju bio da je francuska misao oduvek težila da pomiri krajnje oprečnosti. Za Dekarta su to bili um i telo, za Sartra frojdizam i marksizam, za Tejara de Šardena hrišćanstvo i evolucija - lista se mogla još produžiti, i činilo mu se da je taj posebni kvalitet francuske misli, tenzija i težnja da bude dugi niz veličanstvenih promašaja, bio posledica ovih ponovljenih pokušaja da se sjedine ove nemoguće krajnosti. Možda je sve zajedno, uključujući njegove napade na isti problem, bilo borba da se zaleči jaz između duha i materije. I možda je upravo zbog ovoga francuska misao pozdravljala složene retoričke aparate kao što je semantički pravougaonik, strukture za koje se verovalo da mogu da uhvate ove krajnosti u mreže, dovoljno jake da ih zadrže zajedno.
     Otuda Mišelov zadatak da strpljivo vezuje zeleni duh i rđavu materiju, da otkriva Provansu na Marsu. Krastavi lišaj, na primer, činio je da delovi crvene ravnice izgledaju kao da su obloženi jabukovim žadom. A sada, u svetlim večerima boje indiga (nekadašnje ružičasto nebo davalo je travi smeđu boju), boja neba dozvoljavala je svakoj vlati trave da zrači tako čistom zelenom bojom da se činilo da ovi minijaturni travnjaci trepere. Snažan pritisak boje na mrežnjaču... čisto uživanje.
     Bilo je, takođe, zastrašujuće, posmatrati kolikom brzinom ova primitivna biosfera hvata koren, cveta i širi se. Bio je to neki unutrašnji zamah ka životu, zelena električna varnica između polova stene i uma. Sila nepojamna, koja se pružila ovamo i dodirnula genetske nizove, unela nastavke, stvorila nove hibride, pomogla im da se prošire, izmenila njihovu okolinu da im omogući da rastu. Prirodna težnja života ka životu mogla se videti svuda, kako se bori i tako često pobeđuje; ali sada su tu bile i ruke-vodilje, noosfera koja je od samog početka sve prožimala. A pri svakom dodiru njihovih prstiju u zemlju je tekla zelena sila.
     Ljudska bića su, dakle, bila istinski čudotvorci - svesni stvoritelji, koji su hodali ovim novim svetom kao mladi bogovi, obdareni strahotnim alhemijskim moćima. Mišel je zato pomno zagledao svakog koga bi sreo na Marsu, pitajući se, dok je proučavao njihovu često bezazlenu spoljašnjost, kakav li to novi Paraselzus ili Isak od Holandije stoji pred njim, i hoće li pretvarati olovo u zlato, ili terati kamen da cveta.









17.
     Amerikanac koga su Kojot i Maja spasili nije se na prvi pogled naročito razlikovao od drugih osoba koje je Mišel sretao na Marsu; možda je bio radoznaliji i, činilo se, oštroumniji; bio je to medved od čoveka, tamnoputog i ljubopitljivog lica. Ali Mišel je bio navikao da prozire ovakve obrazine do preobražajnog duha ispod, i ubrzo je zaključio da pred sobom imaju tajanstvenog čoveka.
     Rekao je da se zove Art Randolf i da radi na sakupljanju upotrebljivih materijala iz ostataka palog lifta. "Ugljenik?" upitala je Maja. Ali on nije primetio ili nije hteo da primeti njen sarkastični ton i odgovorio je: "Da, ali i...", i odverglao čitav spisak egzotičnih stopljenih materijala. Maja ga je samo oštro posmatrala, ali on kao da nije bio svestan toga. I samo je zapitkivao. Ko su oni? Šta rade ovde napolju? Gde ga vode? Kakva su im to vozila? Jesu li zaista nevidljiva iz svemira? Kako su se oslobodili toplotnih tragova? Zašto im je potrebno da budu nevidljivi iz svemira? Jesu li možda deo legendarne izgubljene kolonije? Pripadaju li marsovskom podzemnom pokretu? I još jednom, ko su oni?
     Niko nije žurio da mu odgovori na ova pitanja, i Mišel mu konačno reče: "Mi smo Marsovci. Živimo svoj život ovde."
     "Podzemlje. Neverovatno. Pravo da vam kažem, narode, bio sam ubeđen da ste samo mit. Ovo je sjajno."
     Maja prevrnu očima, i kada ih je njihov gost zamolio da ga ostave kod Vidikovca Ehus, ona se zlobno nasmeja i reče: "Daj, uozbilji se."
     "Kako to mislite?"
     Mišel mu objasni da ne mogu da ga puste, a da ne otkriju svoje prisustvo, te ga verovatno uopšte neće ni pustiti.
     "Oh, pa ja nikom ne bi rekao."
     Maja se ponovo nasmeja.
     Mišel reče: "Ovo je suviše važna stvar za nas da bismo verovali neznancu. A možda ne bi ni mogao da sačuvaš tajnu. Možda bi morao da objasniš kako si dospeo tako daleko od svog vozila."
     "Mogli biste da me odvezete do njega."
     "Izbegavamo da se zadržavamo oko tih stvari. Ne bismo ni prilazili da nismo primetili da si u nevolji."
     "Pa, to je bilo lepo od vas, ali moram da kažem da ovo i nije neki spas za mene."
     "Bolje to nego alternativa", reče mu oštro Maja.
     "Potpuno se slažem. I zahvalan sam vam na tome, zaista. Ali obećavam da nikome neću reći. A vama je poznato da ljudi znaju da ste ovde negde napolju. Tamo na Zemlji TV stalno daje emisije o vama."
     To je ućutkalo čak i Maju. Vozili su se dalje. Maja uključi interkom i kratko se dogovori na ruskom sa Kojotom, koji je putovao u roveru ispred njihovog, sa Kaseijem, Nirgalom i Harmakisom. Kojot je bio izričit: pošto su neznancu spasili život, svakako im je dozvoljeno da ga privremeno izmene da bi izbegli opasnost po sebe. Mišel prenese suštinu njihovom zatočeniku.
     Randolf se nakratko zamisli, pa slegnu ramenima. Mišel nikada nije video brže mirenje sa sudbinom; čovekov sangfroid bio je za divljenje. Mišel ga je pažljivo posmatrao, istovremeno motreći na ekran prednje kamere. Randolf se ponovo raspitivao, ovaj put o komandama rovera. Samo je jednom pomenuo nešto u vezi sa situacijom, pošto je osmotrio komande radio-stanice i interkoma. "Nadam se da ćete mi bar dopustiti da se nekako javim svojoj kompaniji, da znaju da sam živ i zdrav. Radim za Dampmajns, koji je deo Praksisa. Vi i Praksis imate dosta zajedničkog, u stvari. I oni umeju da budu veoma tajnoviti. Bilo bi korisno za vas da se povežete sa njima, kunem se. Mora da imate šifrirane kanale za komunikaciju, zar ne?"
     Maja i Mišel su ćutali. Kasnije, dok je Randolf bio u tesnom toaletu rovera, Maja zasikta: "Ovo je, bre, uhoda. Namerno se našao tamo da bismo ga pokupili."
     Tipično za Maju. Mišel nije pokušavao da se raspravlja sa njom, te samo slegnu ramenima. "Pa, prema njemu se i ponašamo kao da jeste."
     Onda im se on ponovo pridružio, i nastavio da zapitkuje. Gde žive? Kako to izgleda neprestano se kriti? Mišela je počelo da zabavlja njegovo držanje, koje je sve više i više ličilo na predstavu, ili test; Randolf je na prvi pogled bio potpuno otvoren, iskren, prijateljski nastrojen, a njegovo mrko lice bezazleno kao u jagnjeta - a opet, oči su mu bile veoma pažljive i budne, i sa svakim neodgovorenim pitanjem izgledao je zadovoljniji i zainteresovaniji, kao da mu odgovori stižu telepatijom. Svako ljudsko biće jeste velika sila, svaki čovek na Marsu alhemičar; iako je odavno prestao da se bavi psihijatrijom, još je umeo da prepozna majstora u svom poslu. Zamalo da se nasmeje sve jačem porivu u sebi da prizna sve što zna ovoj radoznaloj ljudini, još nespretnoj u marsovskoj sili teže.
     Onda se začuo signal njihovog radija, i sa zvučnika je zazujala sabijena poruka, ne duža od dve sekunde. "Eto", reče Randolf, "istu takvu poruku možete da pošaljete Praksisu."
     Ali kada je VI dešifrovala poruku, više nije bilo šale. Saksa su uhapsili u Barouzu.

     U zoru su se približili Kojotovom vozilu i proveli dan savetujući se šta da preduzmu. Sedeli su u skučenom krugu u putničkoj kabini, lica izboranih od brige - svi osim njihovog zatočenika, koji je sedeo između Nirgala i Maje. Nirgal mu je stisnuo šaku i klimnuo glavom kao da su stari prijatelji, iako nijedan nije rekao ni reč. Ali jezik prijateljstva ne mora da bude govorni.
     Vest o Saksu potekla je od Spensera, a prenela ju je Nađa. Spenser je radio u Kasei Valisu, nekoj vrsti novog Koroljeva, sedištu službe bezbednosti, veoma sofisticirane i veoma tajnovite. Saksa su odveli u jedan tamošnji centar, i Spenser je saznao za to i obavestio Nađu.
     "Moramo da ga izbavimo", reče Maja, "i to što pre. Tek je par dana kod njih."
     "Onaj Saks Rasel?" reče Randolf. "Boga ti! Ne mogu da verujem. Ko ste vi, ljudi? Hej, jeste li vi Maja Tojtovna?"
     Maja ga opsova na ruskom. Kojot nije primećivao nikog od njih; otkako je stigla poruka, nije rekao ni reč, već je sedeo za ekranom svoje VI, zagledan u nešto što je na prvi pogled ličilo na satelitske meteorološke snimke.
     "Sada biste mogli i da me pustite", reče Randolf u opštoj tišini. "Neću im reći ništa što im Rasel već nije rekao."
     "Neće on njima reći ništa!" odvrati Kasei vatreno.
     Randolf mahnu rukom. "Zaplašiće ga, možda čak i lakše povrediti, zatim će ga uspavati, priključiti elektrode, drogirati ga i stimulisati mu mozak tamo gde treba - i imaće odgovore na svako pitanje. Napravili su čitavu nauku od toga, koliko sam čuo." Zurio je u Kaseija. "I ti mi izgledaš poznat. Ali nije važno! A ako i ne uspeju na taj način, postoje i primitivniji metodi."
     "Kako ti sve to znaš?"
     "Pa, o tome svi pričaju", reče Randolf. "Može biti da je samo priča, ali..."
     "Ja kažem da idemo po njega", reče Kojot.
     "Ali znaće da smo ovde napolju", reče Kasei.
     "Već znaju. Ali ne znaju gde napolju."
     "Osim toga", reče Mišel, "reč je o našem Saksu."
     Kojot primeti: "Hiroko neće imati ništa protiv."
     "Ako bude imala, reci joj da odjebe!" uzviknu Maja. "Reci joj šikata ga nai!"
     "Sa zadovoljstvom", reče Kojot.

     Severni i zapadni obronci Tarzisa bili su srazmerno nenaseljeni u odnosu na istočnu padinu prema Noktis Labirintusu; osim nekoliko areotermalnih stanica i akviferskih crpki, predeo je bio pod celogodišnjim prekrivačem od snega, leda i mladih lednika. Vetrovi sa juga sudarali su se sa jakim severozapadnim vetrovima koji su dolazili oko Olimpus Monsa, i bilo je divljih mećava. Protoglacijalna zona prostirala se uvis od visinske kote od šest ili sedam kilometara sve do podnožja velikih vulkana; oblast nije bila pogodna za gradnju, ili za skrivanje nevidljivih vozila. S mukom su napredovali duž grebena i slojevitih brežuljaka lave koje su koristili kao puteve, na sever pored gromade Tarzis Tolusa, vulkana veličine Mauna Loe, iako je ispod uzvišenja Askreusa izgledao tek kao gomilica pepela. Sledeće noći sišli su sa snega i pošli na severoistok preko Ponora Ehus, a posle svanuća krili su se ispod divovskog istočnog zida Ehusa, samo nekoliko kilometara od nekadašnjeg Saksovog štaba na vrhu litice.
     Istočni zid Ponora Ehus bio je najviša tačka Velikog Nagiba - tri kilometra visoka litica, koja se pružala hiljadu kilometara na sever i jug. Aerolozi su se još svađali oko njegovog porekla, jer se nijedna poznata sila koja je stvarala oblike tla nije činila dovoljna za ovakav čin. Bio je to, rečju, prekid u tkanju stvari, razdelna linija između dna Ponora Ehus i visokog platoa Lune Planuma. Mišel je kao mladić posetio dolinu Jozemajt i još je pamtio tamošnje visoke granitne litice; ali ovaj zid ispred njega bio je dugačak kao čitava Kalifornija i najvećim delom te dužine visok tri kilometra: okomiti svet, čije su masivne ravni od crvene stene slepo zurile prema zapadu, sjajeći se svake samotne večeri kao rub kontinenta.
     Ova neverovatna litica postajala je konačno niža na svom severnom kraju, i neposredno iznad 20 stepeni severne širine bila je presečena dubokim i širokim kanalom koji se pružao na istok preko platoa Lune, do basena Hrise. Taj veliki kanjon zvao se Kasei Valis i bio je jedan od najočiglednijih tragova drevnih poplava na Marsu. Bio je dovoljan jedan pogled na satelitski snimak da postane jasno da je u prošlosti niz Ponor Ehus prošla džinovska bujica, sve dok nije dospela do prekida u visokom istočnom zidu ili do grebena. Voda se neverovatnom snagom sjurila levo u ovu dolinu, šireći ulaz dok nije načinila glatku krivinu, prolivajući se preko njenog ruba i čupajući spojeve stena dok nije načinila zamršenu mrežu uskih kanjona. Središnji greben u glavnoj dolini bio je oblikovan u dugačko peraje ili ostrvo oblika suze, hidrodinamično kao leđa ribe. Unutrašnju stranu ovog fosilnog vodenog toka presecala su dva kanjona koje voda gotovo da uopšte nije izmenila, dve obične fose koje su svedočile o izgledu glavnog kanala pre nailaska poplave. Dva kasnija udara meteora u najvišem delu unutrašnje obale dovršila su oblikovanje terena, ostavivši dva strma mlada kratera.
     Posmatrano sa zemlje, u sporoj vožnji spoljnjim rubom obale, najviše su se isticali zaobljeni lakat doline, greben oblika ribljih leđa, i okrugli bedemi kratera na strmini unutrašnje obale. Bio je to živopisan predeo, sličan Barouzu po prostornoj veličajnosti, gde je veliki potez glavnog kanala tek počinjao da se puni tekućom vodom, koja će bez sumnje narasti u plitak zapenjeni potok i brzati preko kamenja, usecajući nova korita i ostrva iz nedelje u nedelju...
     Ali sada je to bilo sedište službe bezbednosti transnacionalki. Dva kratera na unutrašnjoj obali bila su pokrivena šatorima, kao i veliki delovi mreže kanjona na spoljnjoj obali, i deo glavnog kanala sa obe strane peraja; no, ništa se od ovoga nije moglo videti u video emisijama, niti je bilo pominjano u vestima. Nije čak postojalo ni na mapama.
     Spenser je, međutim, bio tu od početka gradnje, i njegovi retki izveštaji bili su izvor informacija o nameni novog naselja. U poslednje vreme, gotovo svi osuđenici na Marsu bili su odvoženi na asteroidni pojas, da odrade svoje kazne na rudarskim brodovima. Ali je u Prelaznoj vladi bilo onih koji su hteli zatvor i na Marsu, i Kasei Valis bio je upravo to.
     Sakrili su maskirna vozila izvan ulaza u dolinu, u jednom grozdu stena, i Kojot je seo da prouči meteorološke izveštaje. Maja je besnela zbog zadržavanja, ali ju je Kojot ućutkao. "Ovo neće biti lako", rekao joj je čvrsto, "a može biti i nemoguće, osim u naročitim okolnostima. Moramo da sačekamo da stigne pojačanje i da se steknu vremenske prilike. Reč je o nečemu što su mi Spenser i sam Saks pomogli da postavim, i veoma je delotvorno, ali samo u određenim uslovima."
     Vratio se svojim ekranima, isključivši se za okolinu, razgovarajući samo sa sobom ili sa alhemičarem ekrana, uskog, tamnog lica okupanog njihovom svetlošću. Istinski alhemičar, pomisli Mišel, mrmlja kao nad destilatorom ili grejnom svetiljkom, vršeći svoje transmutacije na planeti... moćna sila. Sada u težnji da zagospodari vremenom. Očito je otkrio neke preovlađujuće obrasce u strujanju vazduha, vezane za određene oblike terena. "Stvar je u okomitoj lestvici", reče on odsečno Maji, koja je svojim zapitkivanjem počinjala da zvuči kao Art Randolf. "Ova planeta ima raspon od trideset kilometara od vrha do dna. Trideset hiljada metara! Otuda i snažni vetrovi."
     "Kao maestral", dodade Mišel.
     "Tako je. Katabatički vetrovi. A jedan od najjačnih spušta se ovamo sa Velikog Nagiba."
     Preovlađujući vetrovi u oblasti bili su, ipak, zapadni. Kada bi ovi naleteli na liticu Ehusa, nastajale su uzlazne struje, koje su letači iz Vidikovca Ehus koristili da lete jedrilicama i zmajevima. Ali su dosta često nailazili ciklonski sistemi, donoseći vetrove sa istoka, i tada bi hladan vazduh pojurio preko snegom pokrivenog platoa Lune, podižući sneg i postajući gušći i hladniji, sve dok čitava oblast drenaže ne bi bila usisana kroz useke u ivici velike litice, i vetrovi bi se obrušili kao lavine.
     Kojot je neko vreme proučavao ove katabatičke vetrove, došavši do zaključka da bi u povoljnim uslovima - oštri temperaturni kontrasti, razvijen olujni front sa istoka na zapad preko platoa - neznatne intervencije na određenim mestima učinile da se silazne struje pretvore u okomite tajfune, koji bi se obrušili u Ponor Ehus i dunuli na sever i jug strahovitom snagom. Kada ih je Spenser obavestio o prirodi i nameni novog naselja u Kasei Valisu, Kojot je odmah odlučio da stvori uslove za izvršenje ovih intervencija.
     "Oni idioti sagradili su zatvor u tunelu vetrova", progunđao je u jednom trenutku, u odgovor na Majina pitanja. "Mi smo zato napravili propeler. Ukopali smo nekoliko raspršivača nitrata srebra na vrhu litice. Ogromne, čudovišne, mlazne šmrkove. Zatim lasere, da sagorimo vazduh iznad oblasti strujanja. Ovim se stvara nepovoljan odnos pritisaka, brana za normalni protok vazduha, koji postaje jači kada se konačno probije. A po čitavoj litici postavili smo eksplozive, da podignemo prašinu u vetar i učinimo ga težim. Vidite, vetar se zagreva u padu, i to bi ga usporilo, da nije tako pun snega i prašine. Pet puta sam se spuštao niz liticu da sve to postavim, trebalo je to da vidite. Postavili smo i nekoliko propelera. Naravno, snaga čitave aparature zanemarljiva je u poređenju sa ukupnom snagom vetra, ali je osetljiva ravnoteža ključ za kontrolu vremenskih uslova, i naši kompjuterski modeli odredili su mesta gde samo treba na određen način pogurati početne uslove. Bar se nadamo da je tako."
     "Još niste probali?" upita Maja.
     Kojot je zurio u nju. "Probali smo, na kompjuteru. Radi k'o bog. Ako postignemo početne uslove, to jest ciklonske vetrove brzine od sto pedeset kilometara na sat preko Lune, videćete šta će biti."
     "Oni u Kaseiju sigurno znaju za ove katabatičke vetrove", primeti Randolf.
     "Znaju. Ali su računali da će ovi nastajati jednom u milenijumu, a mi mislimo da možemo da ih izazovemo kad hoćemo, ako se steknu početni uslovi gore na vrhu."
     "Klimatološka gerila", reče Randolf, razrogačenih očiju. "Kako to zovete, klimataža? Ofanzivna meteorologija?"
     Kojot se pravio da ga ne sluša, ali Mišel opazi kratak kez ispod šiški.
     Ali njegov sistem bio je delotvoran samo pod određenim početnim uslovima. Ostalo im je jedino da sede i čekaju, i da im se nadaju.
     Tokom tih dugih sati Mišelu se činilo da Kojot pokušava da se projektuje, kroz svoj ekran, u nebo. "Hajde", poluglasno je vabio ovaj žilavi čovečuljak, unoseći se u ekran. "Guraj, guraj. Guraj. Dođi preko tog brda, kopilanski vetre. Zaobiđi ga, pa napred. Hajde!"
     Išao je po zamračenom vozilu dok su ostali pokušavali da zaspe, mrmljajući: "Gledajte, da, gledajte", pokazujući pojedinosti na satelitskim snimcima koje niko drugi nije zapažao. Natmureno je motrio listanje meteoroloških podataka, žvakao hleb i psovao, zviždeći poput vetra. Mišel je ležao na svom uskom dušeku, sa rukama pod glavom, opčinjeno posmatrajući kako divljak luta tamom vozila, sitna, senovita, tajanstvena, šamanska prilika. I medveđa pojava njihovog zatočenika, blistavog vidljivog oka, takođe je bila budan svedok ovog noćnog prizora, trljajući čekinjavu bradu uz glasno struganje, pogledajući prema Mišelu dok se šaputanje nastavljalo. "Hajde, proklet bio, hajde. Fijuuuuuuuu... Duni kao oktobarski uragan..."
     Konačno, u sumrak drugog dana iščekivanja, Kojot ustade i protegnu se kao mačka. "Vetrovi su stigli."
     Dok su čekali, iz Mareotisa su se dovezli neki Crveni da im pomognu u upadu u zatvor, i Kojot je sa njima izradio plan napada, na osnovu podataka dobijenih od Spensera. Trebalo je da se razdvoje i priđu gradu iz nekoliko pravaca. Mišel i Maja odvešće jedno vozilo do ispucalog zemljišta na spoljnjoj obali, gde će se sakriti u podnožju male meze, nadomak šatora postavljenih na spoljnjoj obali. U jednom od ovih šatora nalazila se medicinska klinika gde su povremeno odvodili Saksa, po Spenseru tačka sa najslabijim obezbeđenjem, bar u poređenju sa zatvorskim kompleksom u kome je Saks boravio između poseta klinici. Njegovi izlasci nisu bili u pravilnim razmacima, i Spenser nije pouzdano znao gde će ovaj biti u određeno trenutku. Zato će, kada udari vetar, Maja i Mišel ući u šator na spoljnjoj obali i naći se sa Spenserom, koji će ih čekati, spreman da ih odvede do klinike. Veće vozilo, u kome će biti Kojot, Kasei, Nirgal i Art Randolf, držaće se, zajedno sa nekima od Crvenih iz Maerotisa, blizu unutrašnje obale. Druga vozila Crvenih postaraće se da upad izgleda kao direktan napad iz svih pravaca, posebno sa istoka. "Mi ćemo ići po čoveka", reče Kojot, mršteći se na svoje ekrane. "A vetar će napasti."

     I tako su sledećeg jutra Maja i Mišel sedeli u svom vozilu, čekajući vetar. Pred njima se pružao pogled niz padinu spoljnje obale do velikog središnjeg grebena. Po danu su zeleni svetovi pod mehurovima šatora na obali i na grebenu bili vidljivi - mali terarijumi, postavljeni iznad crvenog peskovitog poteza doline, spojeni providnim pešačkim cevima i jednom ili dvema izvijenim cevima-mostovima. Prizor je podsećao na Barouz od pre četrdeset godina, zakrpe naselja koje prerastaju i veliki pustinjski arojo.
     Mišel i Maja su spavali, jeli, sedeli, motrili. Maja je hodala po vozilu. Svakog dana bila je sve nervoznija, i sada je kružila okolo kao tigrica u kavezu, koja je nanjušila krvavi obrok. Iz vrhova prstiju varničio joj je statički elektricitet dok je milovala Mišelov vrat, čineći dodir bolnim. Bilo je nemoguće umiriti je; Mišel je stajao iznad nje dok je sedela na pilotskom sedištu, masirajući joj vrat i ramena kao što je ona njemu, ali je to bilo kao da mesi komade drveta, i ruke su mu postajale napete od dodira.
     Njihov razgovor bio je nepovezan i improvizovan, u skokovima slobodnih asocijacija. Po podne su više od jedan sat razgovarali o danima u Podbrežju - o Saks, Hiroko, pa čak i o Frenku i Džonu.
     "Sećaš se kad se obrušila jedna od zasvođenih odaja?"
     "Ne", reče ona nervozno. "Ne sećam se. A da li se ti sećaš one čuvene rasprave o teraformiranju između En i Saksa?'
     "Ne", reče Mišel s uzdahom, "ne bih rekao."
     Mogli su tako da se vrte u krug bez kraja, sve dok ne bi ispalo da su živeli u sasvim različitim Podbrežjima. Kada bi se oboje setili nekog događaja, bio je to razlog za slavlje. Mišel je primetio da sećanja svih članova Prvih stotinu počinju da rđaju, i imao je utisak da se većina njih bolje seća svog detinjstva na Zemlji nego prvih godina na Marsu. Oh, pamtili su one najvažnije događaje, i okvir priče, ali je svako pamtio neke druge sporedne pojedinosti. Očuvanje i prizivanje uspomena postajalo je veliki klinički i teorijski problem u psihologiji, posledica novostečene dugovečnosti. Mišel je povremeno čitao radove na tu temu, i iako je odavno prestao da se bavi kliničkom terapijom, i dalje je ispitivao svoje stare drugove u nekoj vrsti neformalnog opita, kao sada Maju: Sećaš li se ovoga, sećaš li se onoga? Ne, ne, ne. Čega se sećaš?
     Kako nas je Nađa sve muštrala, reče Maja, na šta se on nasmeši. Teksture bambusovog poda ispod stopala. Sećaš se kako se onda izdrala na alhemičare? Ne, kako? - odvrati on. I tako u nedogled, sve dok im se nije činilo da su se Podbrežja u kojima su živeli nalazila u različitim Vaseljenama, odvojena Rimanovim prostorima koji su se presecali tek u beskonačnosti, a dotle lutali svaki u sopstvenom dugohodnom idiokosmosu.
     "Jedva se prisećam bilo čega", reče konačno Maja, tmurno. "Ponekad još mislim na Džona. I Frenka. Ne želim to, ali onda nešto pokrene nešto i ne znam ni za šta drugo dok se prisećam toga. Ovakva sećanja su tako snažna kao da su se dogodila pre jedan sat! Ili se događaju ponovo." Stresla se pod njegovim rukama. "Mrzim ih. Znaš na šta mislim?"
     "Naravno. Memoire involuntaire. Ali takođe se sećam kada se ista stvar dogodila meni, u Podbrežju. Tako da to nije samo starenje."
     "Ne. To je život. Ono što se ne zaboravlja. A opet, kad pogledam Kaseija..."
     "Znam. Čudna su ta deca. Kao i Hiroko."
     "Boga mi, jeste. Kad smo već kod toga, jesi li bio srećan, tada? Pošto si otišao s njom?"
     "Da." Mišel se zamisli, s mukom prizivajući sećanja. Prisećanje je nesumnjivo slaba karika u lancu... "Mora biti da jesam. Reč je bila o tome da priznam stvari koje sam potiskivao u Podbrežju. Da smo životinje. Da smo seksualna stvorenja." Gnječio joj je ramena jače no ikad, a ona ih je valjala pod njegovim rukama.
     "Mene ne treba podsećati na to", reče ona, kratko se nasmejavši. "I, da li ti je Hiroko pružila to?"
     "Da. Ali ne samo Hiroko. Evgenija, Ria - svi oni, u stvari. Ne neposredno, znaš. Dobro, ponekad i neposredno. Ali najviše samim priznanjem da imamo tela, da jesmo tela. Radeći zajedno, posmatrajući i dodirujući se međusobno. Trebalo mi je to. Imao sam velikih problema. A oni su uspeli da to povežu i sa Marsom. Vi nikada niste imali problema s tim, ali ja jesam, stvarno jesam. Bio sam bolestan. Hiroko me je spasila. Za nju je to bio čulni čin, da od Marsa načini naš dom i hranitelja. Kao da je vodila ljubav s njim, oplodila ga, porodila - u svakom slučaju, čulni čin. To me je spasilo."
     "To, i njihova tela, Hirokino, Evgenijino i Rijino." Pogledala ga je preko ramena sa pakosnim osmehom, i on se nasmeja. "Kladim se da to dobro pamtiš."
     "Prilično."
     Bila je sredina dana, ali je na jugu, povrh dugačkog grla Ponora Ehus, nebo bilo mračno. "Možda konačno dolazi vetar", reče Mišel.
     Vrh Velikog Nagiba pokrili su oblaci, visoka masa uskovitlanih kumulonimbusa, iz čijih su crnih trbuha sevale munje, pogađajući vrh litice. Vazduh u ponoru bio je zamućen, pa su šatori Kasei Valisa bili oštro ocrtani naspram ove pomrčine, kao mehuri čistog vazduha iznad zgrada i nestvarno nepomičnih krošanja drveća nalik na staklene kugle bačene u vetrovitu pustinju. Tek je bilo prošlo podne. Moraće da čekaju mrak, čak i ako dođe vetar. Maja je ustala i ponovo se ushodala, isijavajući energiju, mrmljajući za sebe na ruskom, saginjući se da pogleda kroz niske prozore. Vetar je sve jače naletao na vozilo, zviždeći i zavijajući preko krša u podnožju male meze iza njih.
     Majino nestrpljenje činilo je Mišela nervoznim. Kao da je bio zatvoren sa divljom životinjom. Bio je utonuo u jedno od sedišta za komandnom tablom, posmatrajući kako se oblaci valjaju sa Nagiba. Marsovska gravitacija dozvoljavala je olujnim oblacima da dostignu čudesne visine, i ove ogromne bele mase oblika nakovnja, zajedno sa neverovatnim zidom litice ispod, činile su da svet izgleda nestvarno veliki. Bili su mravi u ovom pejzažu, onaj mali crveni narod iz priča.
     Upad će sigurno biti ostavljen za noć; dugo čekanje se nastavljalo. Kružeći po kabini, Maja se u jednom trenutku ponovo zaustavila iza njega i počela da mu masira mišiće između ramena i vrata. Njen dodir izazvao je plimu čulnih impulsa niz njegova leđa i bokove, i unutrašnjom stranom bedara. Izvijao je leđa u njenom stisku, a onda se okrenuo na sedištu i obgrlio je oko struka, položivši obraz na njen stomak. Ona se nagnu i poljubi ga u teme. Iako su bili tesno pripijeni jedno uz drugo, Maja nije prestala da mu masira ramena. Dugo su ostali u tom položaju.
     Onda su prešli u putničku kabinu i vodili ljubav. Oboje napeti od iščekivanja, strasno su se predavali jedno drugom. Mišelu je bilo jasno da je to posledica razgovora o Podbrežju; s obnovljenim sećanjem na svoju zabranjenu žudnju za Majom iz tih dana, uronio je lice u njenu srebrnu kosu i pokušao da se što više sjedini s njom, da bude sav u njoj. Bila je kao neka velika mačka: pritiskala se uz njega podjednakom žestinom da bi ga što bolje primila u sebe, što ga je potpuno izbezumilo. Bilo je tako dobro što su ostali sami, slobodni da se izgube u iznenadnoj strasti, stenjući i dahćući od električnih udara užitka, gluvi i slepi za sve drugo.

     Posle je ležao na njoj, u njoj, a ona mu je držala lice u šakama, posmatrajući ga. "Voleo sam te, tamo u Podbrežju", reče on.
     "U Podbrežju sam", reče ona polako, "i ja tebe volela. Iskreno. Nisam to nikada pokazala; osećala bih se glupo, pored Džona i Frenka. Ali sam te volela. Zato sam bila toliko ljuta na tebe kada si otišao. Bio si mi jedini prijatelj. Jedina osoba sa kojom sam mogla iskreno da razgovaram. Jedina osoba koja je htela da me sasluša."
     Mišel zatrese glavom, prisećajući se. "Nisam baš bio naročito dobar u tome."
     "Možda i nisi. Ali ti je bilo stalo do mene, zar ne? Ne zato što ti je to bio posao?"
     "Ne zato! Voleo sam te. Sa tobom to nikada nije bio posao, Majo. Ni za koga."
     "Laskavče", reče ona, gurajući ga. "Uvek si to radio. Uvek si pokušavao da daš najlepše objašnjenje za sve one užasne stvari koje sam radila." Nasmeja se.
     "Da. Ali nisu bile baš tako užasne."
     "Jesu." Napućila je usne. "A onda si nestao!" Lako ga je pljesnula po licu. "Ostavio si me!"
     "Nisam te ostavio. Morao sam da odem."
     Nezadovoljno je stisnula usne i skrenula pogled u stranu, u duboki ponor proteklih godina. Kliznula niz spiralu svojih raspoloženja, u neko mračnije i dublje stanje. Mišel je sa slatkom otupelošću posmatrao kako se ovo događa. Predugo je bio srećan; video je, u tom izrazu njenog lica, da će, ako ostane u ovome, menjati svoju sreću - delimičnu sreću - za nju. Njegov 'poslovični optimizam' sve će više biti napor i imaće da rešava još jednu antinomiju u životu, podjednako oprečnu kao što su bili Provansa i Mars - Maju i opet Maju.
     Ležali su jedno uz drugo, svako sa svojim mislima, gledajući napolje i osećajući kako se rover ljulja na amortizerima. Vetar je još jačao, niz Ponor Ehus i Kasei Valis sada se slivala prašina, u avetinjskoj mimikriji velikog izliva koji je izdubio kanal. Mišel se pridignu da osmotri ekrane. "Već dostiže dve stotine kilometara na sat", promumla Maja. Vetar je nekada bio brži, ali su ove manje brzine, s obzirom na znatno gušću atmosferu, bile varljive; udari vetra sada su bili mnogo silovitiji od nekadašnjih vrištavaca bez snage.
     Bilo je jasno da se napad sprema za tu noć, da se samo čeka Kojotov signal. Zato su opet legli jedno uz drugo i čekali, istovremeno napeti i opušteni, masirajući jedno drugo da im prođe vreme i da opuste mišiće. Mišel se sve vreme divio mačjoj gracioznosti Majinog izduženog, mišićavog tela, drevnog po godinama, ali u svemu ostalom neizmenjenog. Poželjnog kao nekada.
     Onda je, najzad, zalazak Sunca obojio zamućeni vazduh i monumentalne oblake na istoku, koji su sada potpuno zaklonili liticu. Oni ustadoše, umiše se sunđerima i uzeše da jedu, pa se obukoše i sedoše za komande rovera, ponovo nervozni dok je Sunce boje kvarca tonulo u olujni sumrak.









18.
     Vetar je u tami bio čista buka začinjena nepravilnim podrhtavanjem rovera na krutim amortizerima. Vetar je tako snažno naletao na vozilo da je povremeno po nekoliko sekundi pritiskao amortizere, a vozilo uzalud nastojalo da se ispravi na oprugama, kao životinja koja se bori da izroni sa dna bujice. Nalet bi onda popustio i vozilo bi žestoko poskočilo nazad. "Hoćemo li uopšte moći da hodamo?" upita Maja.
     "Mmm." Mišel je i ranije bio napolju na jakom vetru, ali se po mraku nije moglo odrediti da li je ovaj bio gori ili nije. Izgledalo je da jeste, a anemometar rovera sada je beležio udare i do 230 kilometara na sat, ali se u okrilju njihove male meze nije znalo da li je bilo i jačih.
     Proverio je i merač prašine, i nije bio iznenađen kada je video da se podigla prava peščana oluja. "Hajde da se odvezemo bliže", reče Maja. "Brže ćemo stići, a i lakše ćemo premestiti vozilo."
     "Dobra zamisao."
     Seli su za komande rovera i pošli. Izvan zaklona meze vetar je bio strahovito snažan. Ljuljanje je u jednom trenutku bilo tako ozbiljno da su se uplašili da će se prevrnuti, i da su bili bočno okrenuti vetru, možda i bi; ovako, sa vetrom u leđa, napredovali su brzinom od petnaest kilometara na sat umesto deset, i motor je nezadovoljno brujao, sprečavajući vozilo da ne jurne još većom brzinom. "Vetar je prejak, zar ne?" upita Maja.
     "Mislim da Kojot više ne može da ga kontroliše."
     "Gerilska klimatologija", frknu Maja. "Taj čovek je uhoda, sigurna sam.
     "Mislim da nije."
     Kamere su pokazivale samo crnu bujicu bez zvezda. VI vozila vodila ih je naslepo, a mapa na ekranu pokazivala ih je na dva kilometra od najjužnijeg šatora na spoljnjoj obali. "Bolje da odavde nastavimo peške", reče Mišel.
     "Kako ćemo posle pronaći vozilo?"
     "Moraćemo da izvučemo Arijadnin konac."
     Obukli su hodače i ušli u komoru. Kada su se otvorila spoljnja vrata, sav vazduh pojuri napolje, silovito ih povukavši za sobom. Vetar je vrištao iza dovratka.
     Zakoračiše iz komore, i vetar ih strašnom snagom zahvati u leđa. Mišel se nađe na kolenima i šakama, jedva nazirući Maju kroz prašinu, u istom položaju pred njega. On posegnu u komoru i uze kalem sa niti u jednu ruku, a drugom stegnu Majinu šaku. Zatim prikači kalem na podlakticu.
     Posle nekoliko opreznih proba, zaključili su da će moći da stoje ako budu duboko pognuti napred, sa šlemovima u visini struka i podignutim rukama, spremni da pridrže jedno drugo ako ih obori vetar. Polako pođoše napred, savijajući se kada su najjači udari onemogućavali da se stoji uspravno. Kojotov vetar zaista je postao prejak. Ali tu se ništa nije moglo. Bar je bilo sigurno da se žitelji šatora u Kaseiju neće vrzmati okolo.
     Novi nalet ponovo ih obori na kolena, i Mišel pusti da vetar briše preko njega. S mukom je uspevao da se ne otkotrlja. Njegova pločica bila je spojena sa Majinom telefonskim kablom, i on reče: "Majo, jesi li dobro?"
     "Da. A ti?"
     "Nije loše."
     Nije joj rekao da mu se čini da ima rupu na rukavici, na palcu. Stegnuo je pesnicu, osećajući kako mu se hladnoća širi na zglob šake. Pa, bar neće odmah nastati promrzlina kao nekada, niti uboj od pada pritiska. Uzeo je zakrpu za odelo iz pregrade na pločici i zalepio je.
     "Mislim da je bolje da ostanemo u ovom položaju."
     "Ali ne možemo da prepuzimo dva kilometra!"
     "Možemo, ako moramo."
     "Mislim da nećemo morati. Samo ostani nisko, i budi spremna da se spustiš."
     "U redu."
     Ponovo su ustali, povili se i oprezno pošli dalje. Oko njih je zapanjujućom brzinom proletala crna prašina. Mišelov navigacioni prikaz, smešten nisko ispred usta, osvetljavao mu je vizir; najbliži šator još je bio kilometar daleko, a zelene brojke sata su, na njegovo zaprepašćenje, pokazivale 11:15:16 - bili su napolju već jedan sat. Zavijanje vetra otežavalo mu je da čuje Maju, iako mu je interkom bio pored samog uha. Preko, na unutrašnjoj obali, Kojot i ostali, zajedno sa grupama Crvenih, verovatno su se spremali da upadnu u naselja - ali to nikako nije mogao da proveri. Morali su da se oslone na veru da strašni naleti vetra nisu zaustavili taj deo akcije, ili ga previše usporili.
     Bilo je teško vući se napred presamićen, povezan telefonskim kablom. Vreme je prolazilo, a Mišela su sve više bolela bedra i krsta. A onda je njihov navigacioni prikaz konačno pokazao da su se sasvim približili najjužnijem šatoru. Uopšte ga nisu videli. Vetar je postao jači nego ikad, pa su ipak morali da prepuze poslednjih par stotina metara, preko bolno tvrde stene. Brojevi na satu zamrzli su se na 12:00:00. Ubrzo posle toga sudariše se sa betonskom ivicom temelja šatora. "K'o švajcarski sat", šapnu Mišel. Spenser ih je očekivao u vremenskom pomaku, i mislili su da će morati da ga čekaju kod zida. On nežno položi ruku na spoljnji sloj šatora. Bio je veoma zategnut, vibrirajući uporedo sa naletima vetra. "Spremna?"
     "Da", reče Maja napeto.
     Mišel izvadi mali vazdušni pištolj iz džepa na boku. Osetio je da Maja radi isto. Pištolji su bili korišćeni sa različitim dodacima, za razne poslove, od ukucavanja eksera do vakcinisanja; sada su nameravali da ih upotrebe da probiju čvrst i elastičan materijal šatora.
     Isključili su kabl koji ih je spajao i prislonili pištolje uz zategnuti, vibrirajući, nevidljivi zid. Opališe zajedno, na dodir laktovima.
     Ništa se ne dogodi. Maja uključi telefonski kabl u pločicu. "Možda ćemo morati da ga rasečemo."
     "Možda. Hajde da spojimo pištolje i da pokušamo ponovo. Ovaj materijal je jak, ali uz ovaj vetar..."
     Isključiše vezu, pripremiše se i ponovo opališe - nešto im povuče ruke preko betonske ograde i oni naleteše na zid. Glasni tresak proprati drugi, tiši, a zatim narastajuća rika i nizovi eksplozija. Sva četiri sloja šatora su se ljuštila, između dva nosača, a verovatno i dalje duž čitave južne strane, što će sigurno razneti celu konstrukciju. Između mutno osvetljenih zgrada ispred njih letela je prašina. Prozori su se gasili jer su zgrade ostajale bez struje; ponegde kao da su pucali prozori zbog gubitka pritiska, iako sve to nije bilo ni približno opasno kao što je nekada bilo.
     "Jesi' dobro?" reče Mišel preko interkoma. Čuo je kako Maja usisava vazduh kroz zube. "Povredila sam ruku", reče ona. Kroz riku vetra čulo se prodorno pištanje sirena. "Hajde da nađemo Spensera", reče ona promuklo. Podiže se i vetar je silovito baci preko ograde, i Mišel požuri za njom, teško pade unutra i zakotrlja se pravo u nju. "Hajde", reče ona. Zateturaše se u zatvorski grad Marsa.

     Unutar šatora vladao je haos. Prašina je pretvorila vazduh u neku vrstu crnog želea, koji je tekao ulicom u fantastično brzoj struji, vrišteći tako prodorno da su Mišel i Maja jedva čuli jedno drugo, iako su ponovo uključili telefonsku vezu. Pad pritiska razbio je neke prozore i oštetio zid, tako da su ulice bile posute krhotinama stakla i komadima betona. Išli su bok uz bok, pri svakom koraku ispitujući tlo ispred sebe, često se dodirujući rukama da se uvere u prisustvo onog drugog. "Uključi svoj IC vizir", predloži mu Maja.
     Mišel je posluša. Infracrvena slika bila je košmarna: razorene zgrade tinjale su kao zelene vatre.
     Stigli su do velike središnje zgrade u kojoj su po Spenserovom obaveštenju držali Saksa, i videli da je i ona jarko zelene boje duž jednog zida. Nadali su se da podzemna klinika, gde je Spenser rekao da su odveli Saksa, ima zaštitne pregrade; ako ne, njihov pokušaj spasavanja možda je već ubio njihovog prijatelja. Sasvim moguće, oceni Mišel; površinski spratovi zgrade bili su razoreni.
     Biće teško spustiti se na niže nivoe. Verovatno je postojalo stepenište koje je služilo kao komora za slučaj opasnosti, ali neće biti lako pronaći ga. Mišel se uključi na opštu frekvenciju, i oslušnu panična svedočenja o nevoljama duž cele doline; šator iznad manjeg od dva kratera bio je raznesen, i čuli su se pozivi u pomoć. Maja reče preko telefona: "Hajde da se sakrijemo i sačekamo hoće li neko izići."
     Legli su iza zida i čekali, donekle zaštićeni od vetra. Onda se ispred njih s treskom otvoriše vrata i prilike u hodačima pojuriše niz ulicu i nestadoše. Kada su se izgubile iz vida, Maja i Mišel odoše do vrata i uđoše.
     Bio je to hodnik, još bez vazduha, ali su svetla bila upaljena, a ploča u zidu bila je osvetljena crvenim sijalicama. Bila je to komora za slučaj opasnosti, i oni brzo zatvoriše spoljnja vrata da bi uspostavili pritisak u nevelikom prostoru. Stali su ispred unutrašnjih vrata i pogledali jedno drugo kroz prašnjave vizire. Mišel obrisa svoj viriz rukavicom i slegnu ramenima. Tamo u roveru razmatrali su ovaj trenutak, presudan za operaciju, ali se malo toga moglo predvideti ili planirati; taj trenutak je sada došao, i Mišelovim venama jurila je krv kao da je goni onaj vetar napolju.
     Isključili su telefonski kabl i izvadili električne pištolje koje im je dao Kojot iz džepova na boku. Mišel pritisnu pločicu za otvaranje vrata, i ova se uz šištanje otvoriše. Tamo ih dočekaše tri čoveka u odelima, ali bez šlemova, uplašenih lica. Mišel i Maja ih pogodiše i ovi popadaše, grčeći se. Eto mu munja iz prstiju.
     Odvukoše ovu trojicu u jednu pobočnu sobu i zaključaše ih unutra. Mišel se pitao da li je električno punjenje bilo prejako; u tom slučaju je obično dolazilo do srčane aritmije. Telo kao da mu je bilo preveliko za hodač i bilo mu je veoma toplo, bio je zadihan i izuzetno nervozan. Maja se, izgleda, osećala slično i išla je napred niz hodnik, gotovo trčeći. Hodnik odjednom utonu u mrak. Maja uključi svetiljku na šlemu; stali su da prate prašnjavu kupu svetlosti do trećeg sprata u levom krilu zgrade, gde je Spenser rekao da drže Saksa. Vrata su bila zaključana.
     Maja uze malo eksplozivno punjenje iz džepa na boku i pričvrsti ga na kvaku i bravu, pa se udaljiše nekoliko metara niz hodnik. Detonirala je punjenje i vrata odleteše napolje, izbačena pritiskom vazduha iznutra. Utrčaše unutra i zatekoše dvojicu ljudi kako pokušavaju da pričvrste šlemove na odela; opazivši Mišela i Maju, jedan od njih posegnu za futrolom na pojasu, a drugi požuri prema konzoli za stolom, ali obojica zakasniše, ometeni potrebom da stave šlemove, i dvoje uljeza pogodiše ih i oboriše.
     Maja se vrati i zatvori vrata za njima. Pođoše kroz novi hodnik, poslednji. Stigoše do vrata u drugu prostoriju, i Mišel pokaza na njih. Maja podiže pištolj, držeći ga obema rukama, i klimnu glavom. Mišel ritnu vrata i ona se otvoriše; Maja pojuri unutra, a on za njom. Pored nečega što je podsećalo na operacioni sto stajala je prilika u odelu i pod šlemom, radeći nešto na glavi čoveka koji je besvesno ležao na stolu. Maja nekoliko puta opali u stojeću priliku i ona se sruši kao pod udarcima pesnica i zakotrlja se po podu, potresana mišićnim grčevima.
     Njih dvoje požuriše do čoveka na stolu. Bio je to Saks, iako Mišel nije mogao da ga prepozna po licu, koje je bilo samrtna maska, modrih očiju i zdrobljenog nosa. Nadali su se da je samo u nesvesti. Uzeše da ga oslobode kaiševa. Na obrijanoj glavi bile su mu na nekoliko mesta pričvršćene elektrode, i Maja ih naprosto otrgnu, od čega Mišela prođe jeza. On izvadi tanki kombinezon iz džepa na boku i poče da ga navlači na Saksove nepomične noge i torzo, grub u žurbi, ali Saks ni ne zastenja. Maja mu priđe s leđa i izvadi zaštitnu kapuljaču i mali rezervoar iz njegovog ranca, pa sve to pričvrstiše na Saksovo odelo, i pustiše vazduh.
     Maja je tako grčevito stezala Mišelov zglob da se ovaj pobojao da će mu popucati kosti. Uključila je kabl u njegovu pločicu. "Je li živ?"
     "Mislim da jeste. Hajde da ga iznesemo odavde, a to ćemo utvrditi kasnije."
     "Vidi šta su mu uradili s licem. Fašističke ubice."
     Osoba na podu, žena, poče da se budi, i Maja odjuri do nje i snažno je ritnu u stomak. Onda se nagnu i pogleda u vizir, pa opsova iznenađenim glasom. "To je Filis."
     Mišel povuče Saksa iz sobe i niz hodnik. Maja im se pridruži. Neko iskoči pred njih i Maja podiže pištolj, ali joj Mišel gurnu ruku u stranu - bio je to Spenser Džekson, prepoznao ga je po očima. Spenser nešto reče, ali nisu mogli da ga čuju zbog šlemova. On to vide i povika: "Hvala Bogu da ste stigli! Bili su završili s njim - spremali su se da ga ubiju!"
     Maja reče nešto na ruskom, otrča nazad do sobe i ubaci nešto unutra, pa se trkom vrati do njih. Eksplozija izbaci dim i krš iz sobe, zasuvši zid naspram vrata.
     "Ne!" jeknu Spenser. "Ono je bila Filis!"
     "Znam", doviknu Maja opako, ali Spenser nije mogao da je čuje.
     "Dođite", navaljivao je Mišel, podižući Saksa na ruke. Pokaza Spenseru da stavi šlem. "Idemo dok još možemo." Činilo se da ga niko nije čuo, ali Spenser namesti šlem i priđe da mu pomogne da ponesu Saksa niz hodnik i uz stepenice na površinu.
     Napolju je bilo bučnije nego pre i podjednako mračno. Po zemlji su se kotrljali predmeti ili leteli kroz vazduh. Mišel opali za vizirom koji ga je oborio.
     Posle toga bio je dva koraka iza svega što se događalo. Maja je uključila kabl u Spenserovu pločicu i zasiktala naređenja obojici, tvrdim i preciznim glasom. Odvukli su Saksa do zida šatora i preko, i neko vreme puzali tamo-amo dok nisu pronašli kalem za koji je bila privezana Arijadnina nit.
     Bilo im je odmah jasno da neće moći da hodaju uz vetar. Morali su da puze na kolenima i šakama, onaj u sredini sa Saksom na leđima, a dvoje sa obe strane, pomažući mu. Vukli su se napred, prateći nit; bez nje bi im bilo nemoguće da pronađu rover. Zahvaljujući niti, napredovali su pravo prema cilju, kolena i šaka sve više utrnulih od hladnoće. Mišel je zurio u crnu struju prašine i peska ispod vizira. Malo posle shvati da mu je vizir gadno izgreban.
     Zastali su da predahnu kada je Saksa trebalo da preuzme drugi nosilac. Pošto je predao Saksa, Mišel klonu, dahćući, naslonivši vizir na tlo, tako da je prašina strujala preko njega. Osećao je ukus crvene prašine na jeziku, gorak, slan i sumporast - ukus marsovskog straha, marsovske smrti - ili samo ukus svoje krvi; nije znao koje je od ovoga. Buka je bila prejaka da bi mogao da misli, boleo ga je vrat, u ušima mu je zvonilo, pred očima su mu se uvijali crveni crvi, a mali crveni narod konačno je prestao da se krije i došao je da igra pred njim. Osećao je da je na ivici svesti. U jednom trenutku pomislio je da će povratiti, što je bilo opasno ako se dogodi u šlemu, i celo telo mu se zgrčilo da obuzda nagon, uz strašan, znojav bol u svakom mišiću, svakoj ćeliji. Posle duge borbe nagon popusti.
     Puzali su dalje. U tom nemom i mučnom naprezanju prošao je sat, zatim još jedan. Utrnulost u Mišelovim kolenima zamenili su oštri, prodorni bolovi. Povremeno su samo ležali na zemlji, čekajući da prođe neki posebno divlji nalet vetra. Bilo je upadljivo kako je čak i pri uraganskim brzinama vetar duvao u pojedinačnim udarima; nije to bio neprestani pritisak, već nizovi strašnih naleta. Toliko su dugo ležali ničice čekajući da prestanu ovi udarci čekića da su imali vremena da se dosađuju, da odlutaju mislima, da odremaju. Činilo im se da će ih u tome zateći zora. Ali Mišel onda opazi razlivene brojke sata na viziru - bilo je tek 3:30 posle ponoći. Nastaviše da puze.

     A onda se nit podiže, i nađoše se pred vratima komore rovera, za koja je Arijadnina nit bila vezana. Presekoše je i obnevidelo uvukoše Saksa u komoru i popeše se za njim. Zatvoriše spoljnja vrata i pustiše vazduh. Pod komore bio je pokriven debelim slojem peska, a ventilator pumpe kovitlao je prašinu, muteći jarko osvetljeni vazduh. Trepćući, Mišel se zagleda u mali vizir Saksove kapuljače; činilo mu se da gleda u ronilačku masku i nije zapažao nikakav znak života.
     Kada su se unutrašnja vrata otvorila, skinuli su šlemove, čizme i odela, odšepali u rover i brzo zatvorili vrata da ne uđe prašina. Mišelovo lice bilo je vlažno, i kada ga je obrisao, opazio je da je to krv, jarkocrvena u blistavom osvetlenju kabine. Krvario je iz nosa. Iako je svetlost u kabini bila oštra, periferni vid bio mu je zamagljen, a prostorija je bila nestvarno mirna i tiha. Maja je imala gadnu posekotinu preko boka, a koža oko nje već je bila pobelela od mraza. Spenser je izgledao iscrpljeno, neozleđen, ali očigledno veoma potresen. Smaknuo je Saksovu kapuljaču, ne prestajući da govori. "Nisi smela onako da čupaš one sonde, mogla si da ga povrediš! Trebalo je da me sačekate, ako niste znali šta da radite!"
     "Nismo znali hoćeš li doći", reče Maja. "Kasnio si."
     "Ali ne toliko! Nije bilo potrebe da onako paničite!"
     "Nismo paničili!"
     "Zašto ste ga onda onako iščupali odande? I zašto si ubila Filis?"
     "Zato što je bila mučiteljka i ubica!"
     Spenser snažno odmahnu glavom. "Bila je sužanj kao i Saks."
     "Nije!"
     "Ti to ne znaš. Ubila si je samo zato što ti je tako izgledalo! Nisi ništa bolja od njih."
     "Zajebi! Oni su ti koji nas muče! Nisi ih sprečio, pa smo morali mi!"
     Psujući na ruskom, Maja ode do vozačevog sedišta i upali motor. "Pošalji poruku Kojotu", oštro naredi Mišelu.
     Mišel pokuša da se seti kako se rukuje radiom. Ruka mu otkuca niz koji je aktivirao poruku da imaju Saksa. Onda se vrati Saksu, koji je ležao na kauču, plitko dišući. Bio je u šoku. Delovi skalpa bili su mu obrijani. I njemu je krvario nos. Spenser mu nežno obrisa krv, odmahujući glavom. "Koriste NMR i usmereni ultrazvuk", reče tupo. "Izvući ga tako naglo iz toga, moglo je..." Zatrese glavom.
     Saksov puls bio je slab i nepravilan. Mišel poče da mu svlači odelo, posmatrajući sopstvene ruke kako se kreću kao morske zvezde; bile su nezavisne od njegove volje, i imao je utisak da pokušava da upotrebi pokvarene telekomande. Ošamućen sam, pomisli. Imao sam potres mozga. Osećao je mučninu. Spenser i Maja vikali su jedno na drugo, sve žešće, a on nije mogao da shvati zašto.
     "Bila je kučka!"
     "Kad bi ljude ubijali zato što su kučke, ti nikada ne bi živa napustila Ares!"
     "Prestanite", naredi on slabim glasom. "Oboje." Nije sasvim razumeo ono što su govorili, ali je bez sumnje posredi bila svađa, i znao je da mora da se umeša. Maja je vikala i jecala, van sebe od besa i bola. Spenser je vikao na nju, drhteći celim telom. Saks je još bio bez svesti. Izgleda da ću morati ponovo da počnem sa psihoterapijom, pomisli Mišel, i zakikota se. Uspeo je da se dovuče do vozačevog sedišta i sad je pokušavao da prepozna pojedinosti na kontrolnoj tabli koja je mutno pulsirala naspram uskovitlane crne prašine s one strane vetrobrana. "Vozi", nemoćno se obrati Maji. Bila je na sedištu pored njegovog, silovito ridajući, stežući šakama volan. Mišel joj položi ruku na rame i ona je otrese; ruka mu odlete kao da je vezana za žicu, a on zamalo da padne sa sedišta. "Ostavi priču za kasnije", reče. "Šta je bilo, bilo je. Sada moramo da pođemo kući."
     "Mi nemamo kuću", zareža Maja.









Šesti deo: TARIKVAT
     Veliki Čovek stigao je sa velike planete. Bio je putnik-namernik na Marsu baš kao i Pol Banjan, koji je prolazio tuda i zastao da malo pogleda; zatekao se na planeti baš kada je Pol Banjan svratio, pa je tako došlo do makljaže. Znate da je u toj tuči pobedio Veliki Čovek. Ali sad kad su Pol Banjan i njegov plavi vo Bejb bili mrtvi, nije bilo nikoga s kim bi popričao, a Mars je za Velikog Čoveka bio kao da živi na košarkaškoj lopti. Zato je neko vreme lutao okolo i rušio sve oko sebe, pokušavajući da načini stvari po svojoj meri, a onda je digao ruke od svega i otišao.
     Posle toga, sve bakterije u Polu Banjanu i njegovom volu Bejbu napustile su njihova tela i počele da kruže u toploj vodi koja je ležala na steni, duboko pod zemljom. Jele su metan i vodonikov sulfid, i trpele težinu od milijardi tona kamena, kao da žive na neutronskoj planeti. Njihovi hromozomi počeli su da se dele, u mutaciji za mutacijom, i sa brzinom razmnožavanja od deset pokolenja na dan nije trebalo dugo da dobri, stari opstanak najjačih dovrši prirodni odabir. U međuvremenu prođoše milijarde godina. Uskoro je nastala čitava istorija podmarsovske evolucije, ispisana u seobi kroz pukotine u regolitu i prostore između zrnaca peska, sve do hladnog pustinjskog Sunca. Stvorenja svakojake vrste - ali sva sićušna. Samo je za takva bilo mesta u podzemlju, znate, i do trenutka kada su izbila na površinu već su bili stvoreni neki obrasci. A gore i nije bilo mnogo toga što bi ohrabrilo rast. Tako se obrazovala potpuna čazmoendolitička biosfera, u kojoj je sve bilo minijaturno. Njihovi kitovi bili su veličine jednodnevnog punoglavca, njihove sekvoje bile su kao lišaj-parožnjak, i tako redom. Odnos jedan prema stotinu, prema kome su sve stvari na Marsu bile sto puta veće od svojih parnjaka na Zemlji, u ovom slučaju kao da se konačno obrnuo.
     I tako je njihova evolucija stvorila male crvene ljude. Oni su kao mi - ili podsećaju na nas kada ih vidimo. Ako dobro osmotrite nekog od njih, videćete da liči na sićušnog, uspravnog salamandera, tamnocrvenog, iako mu koža po svemu sudeći ima neke odlike kameleona, i obično su iste boje kao kamenje oko njih. Dakle, ako stvarno dobro osmotrite nekog od njih, primetićete da mu koža podseća na pločasti lišaj pomešan sa zrncima peska, i da su mu oči kao rubini. Prizor je čudesan, ali se ne radujte previše, jer, u stvari, nikada nećete dobro osmotriti nekog od njih. To je jednostavno preteško postići. Kada stoje mirno, ne vidimo ih. Ne bismo ih uopšte ni videli, da se neki od njih ponekad ne osmele, uvereni da mogu po volji da se ukipe i nestanu, pa uzmu da nam skaču u krajičku oka, tek da bi nas izluđivali. Vi to opazite, ali oni prestanu da se kreću čim skrenete pogled, i nema izgleda da ih ponovo ugledate.
     Oni žive svuda, uključujući sve naše prostorije. Obično ih ima nekoliko u svakoj gomilici prašine u uglovima. A ko od nas može da kaže da nema bar male prašine u uglovima? Niko, mislim. Predstavlja dobro abrazivno sredstvo kada uzmete da ribate, zar ne? Da, kad dođe taj dan, mali crveni narod mora da spasava glave. Prava pošast za njih. Tada misle da smo ogromni, sumanuti idioti koji s vremena na vreme dobiju napad i počnu da divljaju.
     Jeste, istina je da je prvi čovek koji je video mali crveni narod bio Džon Bun. Šta ste drugo očekivali? Video ih je svega nekoliko sati pošto je kročio na planetu. Kasnije je naučio da ih prepozna i kada stoje mirno, i tada je počeo da razgovara sa onima koje bi primetio u sobi, sve dok konačno nisu popustili i odgovorili mu. Svako je naučio jezik onog drugog, i dan-danas možete čuti male crvene kako koriste raznorazne bunizme u svom engleskom. Na kraju je čitava družina putovala sa Bunom kud god bi ovaj pošao. Voleli su da putuju, a Džon nikada nije bio posebno uredna osoba, pa su uvek imali svoja mesta. Da, bilo ih je nekoliko stotina u Nikoziji, one noći kad je ubijen. I to je prava istina o smrti onih Arapa kasnije te noći - stigla ih je čitava horda malih crvenih. Jezivo.

     Sve u svemu, bili su prijatelji Džona Buna, i tugovali su kao i mi kada je ubijen. Posle njega niko više nije znao njihov jezik, niti ih je tako dobro poznavao. Da, Džon je prvi počeo da priča priče o njima. Veliki deo onoga što znamo o njima potiče od njega, zbog njihovog posebnog odnosa. Jeste, kažu da preterana upotreba omegendorfa izaziva pojavu mutnih crvenih tačaka na ivicama vidokruga. Zašto pitate?
     Posle Džonove smrti mali crveni ljudi nastavili su da žive sa nama, pritajeni, posmatrajući nas rubinskim očima, pokušavajući da procene kakvi smo i zašto radimo to što radimo. I kako da se odnose prema nama, da bi dobili ono što žele - to jest, sagovornike i prijatelje, koji ih neće pomesti svakih nekoliko meseci, ili rušiti planetu. Zato nas posmatraju. Čitavi karavanski gradovi nose mali crveni narod okolo sa nama. A oni se spremaju da nam se ponovo obrate. Procenjuju ko bi bio pravi čovek za to. Pitaju se, koji od ovih idiotskih džinova zna za Ka?
     Jeste, tako oni zovu Mars. Zovu ga Ka. Arapima se dopada ta činjenica zato što se Mars na arapskom zove Kvahira, kao i Japancima, jer se Mars na njihovom jeziku zove Kasei. U stvari, većina zemaljskih imena za Mars ima negde u sebi zvuk ka - a neka narečja malih crvenih zovu ga i m'kah, gde je dodat glas koji se nalazi u mnogim drugim zemaljskim imenima za Mars. Moguće je da su mali crveni nekada imali svemirski program, da su došli na Zemlju i postali naše vile i vilenjaci i uopšte mali narod, i da su tada rekli nekim ljudima odakle su došli, i dali nam ime. S druge strane, može biti da sama planeta sugeriše zvuk na neki hipnotički način koji utiče na sve posmatrače, bilo da stoje na njemu ili ga vide kao crvenu zvezdu na nebu. Ne znam, možda je za sve kriva njegova boja. Ka.
     I tako nas ka posmatraju, i pitaju se: ko poznaje Ka? Ko provodi vreme sa Ka, i voli da dodiruje Ka, i hoda unaokolo po Ka, i pušta da ga Ka prožme, i ne dira prašinu u svom stanu? Jer, to su ljudi kojima ćemo se obratiti. Uskoro ćemo se pokazati, kažu oni, svima onima koji su kao Ka. I kada se to dogodi, budite spremni. Doći ćemo vam sa planom. Nastupiće čas da se sve ostavi i iziđe na ulice, u novi svet. Nastupiće čas da se oslobodi Ka.
     Vozili su se na jug u tišini, a vozilo se ljuljalo pod udarima vetra. Prolazili su sati, a od Maje i Mišela ni glasa; bili su ugovorili kratke radio-signale, veoma slične statičkom šumu izazvanom udarom munje, po jedan za uspeh i neuspeh. Ali radio je samo šištao, jedva čujno u urlanju vetra. Nirgala je obuzimala sve veća briga; činilo se da se njihovim drugovima desila neka nesreća tamo na spoljnjoj obali, i sećajući se kakvu su noć proveli - očajničko posrtanje kroz zavijajuću tamu, materijal nošen vetrom, divlja pucnjava ljudi u razorenim šatorima - izgledi su bili crni. Čitav plan sada je izgledao bezumno, i Nirgal se pitao o ispravnosti Kojotove odluke (Kojot je sada proučavao ekran svoje VI, mrmljajući nešto za sebe, ljuljajući se na oguljenim potkolenicama)... naravno, ostali su se odmah složili s njim, među njima i Nirgal, a Maja i Spenser pomogli su da se razradi plan, kao i Crveni iz Maroetisa. Niko nije očekivao da će katabatički uragan biti tako razoran. Ali Kojotova reč bila je, bez sumnje, presudna. A sada je delovao rastresenije nego ikada, besan, zabrinut i uplašen.
     Tada radio zakrča, baš kada su u blizini udarile dve munje, poruku koja odmah bi dešifrovana. Uspeh. Uspeh. Pronašli su Saksa, tamo na spoljnjoj obali i izvukli ga.
     Raspoloženje u vozilu u trenu pređe iz očaja u oduševljenje. Nastadoše neartikulisana vika, smeh i grljenje; Nirgal i Kasei lili su suze radosti i olakšanja, a Art, koji je za vreme upada ostao u vozilu, a zatim se ponudio da vozi okolo i da ih skuplja iz crnog vetra, poče da ih pljeska po leđima, obarajući ih po kabini i galameći: "Dobar posao! Dobar posao!"
     Nakljukan lekovima protiv bolova, Kojot se smejao svojim sumanutim smehom. Nirgal je osećao fizičku lakoću, kao da mu je spao pritisak sile teže sa grudi. Onolika naprezanja, strah, briga - a sada i radost - ošamućen od svega toga, bio je svestan da proživljava trenutke koji ostaju zauvek urezani u umu, retke trenutke, sada razbuktale u njemu kao baklja, u kojima je stvarnost šokantno stvarna. Istu golu vatru video je na licima svojih saputnika; bili su kao životinje ozarene svešću.

     Crveni su pošli na sever, u svoje skrovište u Mareotisu. Kojot je vozio pravo na jug, na sastanak sa Majom i Mišelom. Sreli su se u mutno jutro boje čokoade, visoko u Ponoru Ehus. Grupa iz vozila sa unutrašnje obale žurno je pretrčala u Mišelov i Majin rover, spremna za novo slavlje. Nirgal je požurio kroz komoru i stisnuo desnicu Spenseru, niskom, tihom muškarcu okruglog lica, kome su se tresle ruke. Ipak je pomno osmotrio Nirgala. "Drago mi je što smo se upoznali", reče. "Čuo sam dosta toga o tebi."
     "Sve je išlo kao po loju", reče Kojot, na šta se Kasei, Art i Nirgal glasno pobuniše. Zapravo su jedva izvukli žive glave; morali su da puze duž unutrašnje obale da bi izbegli tajfun i izbezumljene policajce u šatoru, tražeći vozilo dok je Art tražio njih...
     Majin smrknuti pogled prekrati veselje. U stvari, posle početne radosti zbog ponovnog okupljanja, svima je postalo jasno da u njenom vozilu stvari ne stoje tako dobro. Za Saksa je spas možda došao prekasno. Mučili su ga, kratko ih obavesti Maja. Pošto je bio bez svesti, nije se moglo odrediti koliko su teške njegove povrede.
     Nirgal ode u dno kabine da ga vidi. Saks je besvesno ležao na kauču, i bilo je strašno pogledati njegovo razbijeno lice. Mišel im priđe i sede, ošamućen od udarca u glavu. Maja i Spenser kao da su bili u nekakvoj zavadi, nisu govorili kakvoj, ali su izbegavali da se pogledaju i da progovore jedno s drugim. Maja je bila u primetno lošem raspoloženju; Nirgal je poznavao taj njen izraz iz detinjstva, iako je ovaj bio gori: lice joj je bilo tvrdo, a usta kao nadole okrenut srp.
     "Ubila sam Filis", reče ona Kojotu.
     Nastade muk. Nirgalu se ohladiše ruke. Odjednom postade svestan, pogledavši ostale, da su svi zbunjeni. Bila je to jedina žena među njima koja je ubila nekoga, i na trenutak su svi osetili u tome nešto neprirodno, uključujući i Maju, koja se prezrivo uspravi na njihovo mekuštvo. Nirgal im je video na licima da to nije ništa svesno ili razumno, već pre nagonsko, biološko. Maja ih je zbog toga još upornije streljala pogledom, rugajući se njihovom užasu, zureći u njih sa tuđinskom netrpeljivošću orla.
     Kojot joj priđe, pope se na prste i poljubi je u obraz, spremno dočekavši njen mrki pogled. "Dobro si uradila", reče on, položivši joj ruku na mišicu. "Spasila si Saksa."
     Maja otrese njegovu ruku i reče: "Uništili smo mašinu na koju su bili priključili Saksa. Ne znam da li smo uspeli da uništimo podatke. Verovatno ne. Oni sad znaju da je bio kod njih, i da ga je neko oteo. Zato nema razloga da slavimo. Ustremiće se na nas svime što imaju."
     "Mislim da nisu tako dobro organizovani", primeti Art.
     "Ti da ćutiš", naredi mu Maja.
     "Dobro, u redu, ali znate, sad kad znaju za vas, ne morate više toliko da se krijete, je li?"
     "Opet stara pesma", progunđa Kojot.
     Ceo taj dan vozili su se na jug, jer je prašina katabatičke oluje bila dovoljna da ih sakrije od satelitskih kamera. Napetost nije popustila; Maja je bila u najcrnjoj pomami, i nije se moglo ragovarati s njom. Mišel je postupao s njom kao sa nedetoniranom bombom, trudeći se da joj održi pažnju na praktičnim pitanjima trenutka, da bi joj pružio priliku da zaboravi strašnu noć iza njih. Ali to nije bilo lako postići, sa Saksom koji je ležao bez svesti na kauču u putničkoj kabini, sličan rakunu sa svim onim modricama. Nirgal je satima sedeo pored njega, sa rukom na njegovim rebrima ili na čelu. Bilo je to manje ili više sve što se moglo učiniti. Čak i da nije bio onako crn oko očiju, malo bi podsećao na onog Saksa Rasela koga je Nirgal poznavao kao dete. Od tragova mučenja koja je pretrpeo Nirgalu se prevrtao želudac, jer su bili nesumnjiv dokaz da imaju smrtne neprijatelje na svetu. Bilo je to nešto u šta poslednjih nekoliko godina nije bio siguran, pa je pogled na Saksa bio mučan i zastrašujući - ne samo da su imali neprijatelje, već su to bili ljudi spremni da rade ovakve stvari, ljudi koji su ih od postanka čovečanstva neprestano radili, potvrđujuđi sve one priče u koje je bilo teško verovati. A Saks je bio samo jedna od nebrojenih žrtava.
     Saks je spavao, okrećući glavu sa jedne na drugu stranu. "Daću mu dozu pandorfa", reče Mišel. "Njemu i sebi."
     "Nešto mu nije u redu sa plućima", reče Nirgal.
     "Je li?" Mišel položi uho na Saksove grudi i oslušnu, a onda zašišta kroz nos. "U pravu si, ima neku tečnost u plućima."
     "Šta su mu to radili?" Nirgal upita Spensera.
     "Razgovarali su sa njim u besvesnom stanju. Vidiš, tačno su odredili nekoliko centara za pamćenje u hipokampusu, a sa drogama koje imaju, kao i preciznom ultrazvučnom stimulacijom i brzim NMR-om za praćenje onog što rade... pa, ljudi odgovaraju na svako pitanje koje im se postavi, često nadugačko. To su radili i sa Saksom, kada je udario vetar i ostavio ih bez struje. Pomoćni generator se odmah uključio, ali..." Pokaza prema Saksu, "Tada, ili kada smo ga skinuli sa instrumenata..."
     Zato je, dakle, Maja ubila Filis Bojl. Kazna za kolaboratora. Ubistvo unutar Prvih stotinu...
     Pa, promrmlja Kasei u drugom vozilu, možda i nije prvo. Bilo je ljudi koji su verovali da je Maja organizovala atentat na Džona Buna, a Nirgal je čuo pretpostavke da je nestanak Frenka Čalmersa takođe bio njeno delo. Zvali su je Crna Udovica. Nirgal je odbacio te priče kao zlonamerne klevete, potekle od ljudi koji su očigledno mrzeli Maju, među kojima je bila i Džeki. Ali Maja je sada zaista izgledala smrtonosno, sedeći i mrko zureći u radio, kao da razmišlja o tome da prekine ćutanje i pošalje poruku na jug; bele kose, orlovskog nosa, usta nalik na ranu... Nirgala je plašilo to što se nalazi u istom vozilu sa njom, iako se trudio da potisne ovaj osećaj. Na kraju krajeva, bila je jedan od njegovih najznačajnih učitelja, i proveo je sate i sate upijajući njene nestrpljive poduke iz matematike, istorije i ruskog, učeći više o njoj nego o gradivu; stoga je vrlo dobro znao da ona nije želela da bude ubica, da se iza njenih raspoloženja, istovremeno žestokih i ravnih (maničnih i depresivnih), krila usamljena duša, ponosna i gladna. Zato je ceo ovaj događaj na neki način bio poraz, uprkos prividnom uspehu.
     Maja je bila odlučna da pođu pravo u oblast južnog pola, da obaveste podzemlje o onome što se dogodilo.
     "To nije tako lako", reče Kojot. "Znaju da smo bili u Kasei Valisu, a pošto su imali vremena da nateraju Saksa da progovori, verovatno znaju i da ćemo pokušati da se vratimo na jug. I oni umeju da čitaju mape, i videće da je polutar u suštini blokiran, od zapadnog Tarzisa sve do krša na istoku."
     "Postoji prolaz između Pavonisa i Noktisa", reče Maja.
     "Da, ali ga presecaju nekoliko pruga i cevovoda i dva namotaja lifta. Ispod svakog od ovih mesta postoje prokopani tuneli, ali ako budu tražili, mogu da pronađu neki od njih i da otkriju naša vozila."
     "Imaš neki drugi predlog?"
     "Mislim da treba da idemo okolo, severno od Tarzisa i Olimpus Monsa, pa tek onda niz Amazonis, i da tamo pređemo polutar."
     Maja odmahnu glavom. "Moramo što pre da se domognemo juga, da javimo da znaju za njih."
     Kojot razmisli o tome. "Možemo da se razdvojimo", reče. "U jednom skloništu blizu podnožja Vidikovca Ehus imam ultralaki avion. Kasei može da odvede tebe i Mišela donde, i da vas prebaci na jug. Mi ćemo doći za vama preko Amazonisa."
     "A Saks?"
     "Odnećemo ga pravo do Tarzis Tolusa, do tamošnje klinike bogdanovista. To su samo dve noći puta odavde."
     Maja ode da se dogovori sa Mišelom i Kaseijem, ne pogledavši Spensera. Mišel i Kasei složili su se sa planom, i ona konačno klimnu glavom. "U redu. Idemo na jug. Gledajte da stignete što pre za nama."

     Vozili su se noću i spavali danju, po starom običaju, i za dve noći uspeli su da pređu preko Ponora Ehus do Tarzis Tolusa, vulkanske kupe na severnom rubu izbočine Tarzis.
     Tamo, na padini imenjaka, nalazio se šator klase Nikozija nazvan Tarzis Tolus. Naselje je pripadalo polusvetu: većina njegovih građana živeli su običan život u nadzemnoj mreži, ali su mnogi među njima bili bogdanovisti i pomagali su izbeglim bogdanovistima u toj oblasti, kao i utočištima Crvenih u Mareotisu i na Velikom Nagibu; pomagali su i drugim ljudima u naselju koji su napustili mrežu, ili su bili izvan nje od rođenja. Najveća medicinska klinika u gradu pripadala je bogdanovistima i služila je velikom delu podzemlja.
     Zato su se odvezli pravo do šatora, priključili se na njegovu garažu i iskrcali se. Ubrzo su stigla mala ambulantna kola i žurno odvezla Saksa do klinike, koja se nalazila u širem centru grada. Ostali su pošli pešice za njim travnatom glavnom ulicom, uživajući u prostoru posle višednevnog boravka u vozilima. Art se čudio njihovom otvorenom ponašanju, pa mu je Nirgal, dok su išli prema kafeu preko puta klinike, sa nekoliko bezbednih soba na spratu, ukratko objasnio pojam demimonda.
     Na klinici su već počeli da pregledaju Saksa. Nekoliko sati posle njihovog dolaska, Nirgalu su dozvolili da se dezinfikuje i presvuče u sterilnu odeću, i da ode da dežura pored njega.
     Saksa su bili priključili na ventilator, koji mu je slao tečnost kroz pluća. Videla se u providnim cevima i maski koja mu je pokrivala lice, i bila je nalik na zamućenu vodu. Bio je to mučan prizor: činilo se kao da ga utapaju. Ali tečnost je bila perfluorokarbonska mešavina, koja je u Saksov organizam unosila tri puta više kiseonika nego vazduh, ispirala mu sluz iz pluća, vraćala oblik stisnutim vazdušnim kanalima i bila začinjena raznim medikamentima. Nirgal je ovo saznao od med-tehničarke koja je radila na Saksovim instrumentima. "Ima laki edem, pa mu ovo dođe kao neka vrsta paradoksalnog lečenja, ali uspešnog."
     Nirgal je sedeo, sa rukom na Saksovoj mišici, i posmatrao, kroz masku na donjem delu Saksovog lica, kako tečnost ulazi i izlazi iz njega. "Kao da je vraćen u tank za ektogenezu", reče Nirgal.
     "Ili", reče tehničarka, radoznalo ga pogledavši, "u utrobu."
     "Da. Kao ponovno rođenje. Čak više i ne izgleda isto."
     "Drži tu ruku na njemu", reče mu ona i ode. Nirgal sede i pokuša da oseti Saksovo stanje, da oseti nezavisnu borbu životne sile, sporo izranjanje u svet. Saksova temperatura se menjala u zabrinjavajuće malim skokovima i padovima. Dođoše drugi medicinari i počeše da prislanjaju instrumente na Saksovu glavu i lice, tiho razgovarajući među sobom. "Postoje oštećenja. Napred, sa leve strane. Videćemo."
     Par večeri posle toga, Nirgal se zatekao pred Saksa kada se ponovo pojavila ona tehničarka. Ona mu reče: "Pridrži mu glavu, Nirgale. Sa leve strane, ispod uha. Malo više, tako. Drži tu i... jeste, tako. Sad radi ono što radiš."
     "Šta to?"
     "Pa, znaš. Pošalji toplotu u njega." I žurno iziđe, kao da se postidela što je predložila tako nešto, ili uplašila.
     Nirgal sede i pokuša da se usredsredi. Pronađe vatru u sebi i pokuša da je usmeri, kroz svoju ruku, u Saksa. Toplota, toplota, ispitivački dodir belog, poslatog u oštećeno zeleno... a onda ponovo dodir, težnja da se pročita toplota u Saksovoj glavi.
     Prođoše dani; Nirgal je skoro sve to vreme proveo na klinici. Jedne noći se vraćao iz kuhinje kada ona mlada tehničarka dotrča kroz hodnik i dograbi ga za ruku, govoreći: "Dođi, dođi", i sledećeg trenutka ponovo se našao u Saksovoj sobi, bez daha, mišića napetih kao žice, držeći Saksovu glavu. U sobi su bila još tri lekara i nekoliko tehničara. Jedan od lekara posegnu rukom prema Nirgalu, a tehničarka stade između njih.
     On oseti kako se u Saksu nešto pokreće, kao da odlazi, ili se vraća - neki prelazak. Usmerio je u Saksa sav viriditas koji je imao u sebi, najednom prestravljen, suočen sa sećanjem na kliniku u Zigotu i bdenje pored Sajmona. Izraz Sajmonovog lica, one noći kada je umro. Kroz Saksa je strujala perfluorokarbonska tečnost, brza i niska plima. Nirgal je posmatrao, misleći na Sajmona. Ruka mu je izgubila toplotu, i nije mogao da je vrati. Saks će znati čije su ruke bile tako tople. Ako to bude uopšte važno. Ali kako je to bilo sve što je mogao da učini... napregao se, gurnuo kao da se svet smrzava, kao da osim Saksa povlači nazad i Sajmona. "Zašto, Sakse?" reče tiho u uho pored svoje ruke. "Ali zašto? Zašto, Sakse? Ali zašto? Zašto, Sakse? Ali zašto? Zašto, Sakse? Ali zašto?"
     Perfluorokarbon je strujao. Jarko osvetljena soba je brujala. Lekari su radili na mašinama i na Saksovom telu, pogledajući se, pogledajući Nirgala. Reč zašto pretvori se u zvuk, u molitvu. Prođe jedan sat i prođe više sati, sporih i napetih, sve dok ne zapadoše u bezvremeno stanje, u kome Nirgal nije razlikovao dan i noć. Cena koju moramo da platimo za naša tela, pomisli on. I plaćamo je.

     Jedne večeri, otprilike nedelju dana posle njihovog dolaska, ispumpali su tečnost iz Saksovih pluća i skinuli ventilator. Saks bučno zastenja i poče da diše. Ponovo je bio kopnena životinja, sisar. Operisali su mu nos, i sada je bio drugačijeg oblika, gotovo ravan kao i pre prve plastične operacije. Uboji su mu još bili spektakularni.
     Možda jedan sat pošto su isključili ventilator, došao je svesti. Treptao je i treptao. Pogledao je po sobi, a onda se zagledao u Nirgala, grčevito mu stežući ruku. Ali nije rekao ni reč, i ubrzo je zaspao.
     Nirgal iziđe na zelene ulice gradića pod visokom kupom Tarzis Tolusa, koji se dizao u svojoj crnoj i crvenoj veličanstvenosti na severu, kao spljošteni Fudži. On potrča na svoj ritmički način, kružeći oko zida šatora, sagorevajući deo nagomilane energije. Saks i njegovo veliko neobjašnjivo...
     Stanovali su u sobama iznad kafea sa druge strane ulice, i tamo je zatekao Kojota, kako nespokojno šepa od prozora do prozora, mrmljajući i pevušeći kalipso bez reči. "Šta je bilo?" reče Nirgal.
     Kojot odmahnu obema rukama. "Sad kad se Saksovo stanje stabilizovalo, treba da pođemo odavde. Ti i Spenser možete da pazite Saksa u vozilu, a mi ćemo da vozimo na zapad oko Olimpusa."
     "U redu", reče Nirgal. "Kada budu rekli da Saks može da ide."
     Kojot je zurio u njega. "Kažu da si ga spasao. Da si ga vratio iz mrtvih."
     Nirgal odmahnu glavom, prestrašen samom pomišlju na to. "Nije bio mrtav."
     "Tako sam i mislio. Ali tako se priča." Kojot ga je zamišljeno posmatrao. "Moraš da budeš oprezan."









19.
     Vozili su noću, prateći rub severnog Tarzisa. Saks je ležao poduprt na kauču u pregradi iza vozača. Nekoliko sati posle polaska, Kojot reče: "Hoću da uništim jedan Subarašijev rudarski logor u Cerauniusu." Pogleda prema Saksu. "Slažeš se?"
     Saks klimnu glavom. Njegove rakunske modrice sada su bile zelene i ljubičaste.
     "Kako to da ne možeš da govoriš?" upita ga Art.
     Saks slegnu ramenima, i zakreketa iz grla.
     Vozili su se dalje.
     Od kraja severne strane Tarzisa širi se niz uporednih kanjona, zvanih Ceraunius Fose. Postoji četrdesetak ovih pukotina, zavisno od toga kako ih brojite, zato što su među njima ima kanjona, usamljenih grebena, dubokih pukotina ili običnih nabiranja zemljišta - i sve se to pruža na sever i jug, usečeno u bogata ležišta metala, bazaltnu masu u koju se se odozdo usekle žile mnogobrojnih ruda. Stoga je u ovim kanjonima bilo mnogo rudarskih naselja i pokretnih platformi, i Kojot je trljao ruke dok je proučavao njihov položaj na mapi. "Tvoje zarobljavanje me je oslobodilo, Sakse. Pošto sada znaju da smo ovde napolju, nema razloga da ne zatvorimo neka njihova postrojenja, i usput se snabdemo uranom."
     Zato je jedne noći zaustavio vozilo na južnom kraju Traktus Katene, najdužeg i najdubljeg kanjona. Njegov početak bio je čudan prizor - srazmerno ravno polje presecalo je nešto nalik na rampu, usečenu u zemlju, oko tri kilometra široku i oko tri stotine metara duboku na kraju, koja se pružala na sever iza horizonta u savršeno pravoj liniji.
     Prespavali su jutro, a popodne su proveli nervozno sedeći u putničkoj kabini, proučavajući satelitske snimke i slušajući Kojotova uputstva.
     "Postoji li mogućnost da izginu rudari?" upita Art, trljajući veliku maljavu vilicu.
     Kojot slegnu ramenima. "Moguće je."
     Saks žestoko zavrte glavom.
     "Lakše sa glavom", reče mu Nirgal.
     "Slažem se sa Saksom", brzo dodade Art. "Mislim, čak i ako zanemarimo moralne obzire, a to ne želim, glupo je iz praktičnih razloga. Glupo je, jer polazi od pretpostavke da su vaši neprijatelji slabiji od vas i da će učiniti sve što želite ako ubijete nekoliko njihovih. Ali ljudi nisu takvi. Hoću da kažem, pomislite kako bi to izgledalo. Spustićete se u kanjon i pobiti ljude koji tamo rade svoj posao, a onda će doći njihovi drugovi i naći njihova tela. Mrzeće vas zauvek. Neće prestati da vas mrze čak i ako jednog dana zavladate Marsom, i činiće sve da vam pomrse račune. I to je sve što ćete postići, jer će začas dovesti nove rudare."
     Art pogleda prema Saksu, koji je sedeo na kauču, pomno ga posmatrajući. "Sa druge strane, recimo da siđete dole i uradite nešto što će naterati rudare da pobegnu u sklonište, a onda ih zaključate i onesposobite njihove mašine. Pozvaće pomoć, sačekati unutra, i za dan-dva neko će doći da ih oslobodi. Biće ljuti, ali će isto tako misliti: sad smo mogli da budemo mrtvi, oni Crveni su pokvarili opremu i odmaglili, a da ih nismo ni videli. Mogli su da nas ubiju, ali nisu. Tako će misliti i oni koji dođu da ih oslobode. A kasnije, kada preuzmete Mars ili kada to pokušate, setiće se ovoga, što će kod njih izazvati sindrom talaca, i počeće da navijaju za vas. Ili da vam pomažu."
     Saks je klimao glavom. Spenser je posmatrao Nirgala. I svi ostali, svi osim Kojota, koji je gledao u svoje dlanove, kao da čita iz njih. A onda i on podiže glavu i pogleda Nirgala.
     Za Nirgala je stvar bila jednostavna, i on pomalo zabrinuto uzvrati pogled Kojotu. "Art je u pravu. Hiroko nam nikada neće oprostiti ako počnemo da ubijamo ljude bez razloga."
     Kojot iskrivi lice, kao da mu se gadi njihova bolećivost. "Zar nismo upravo ubijali ljude u Kasei Valisu?" reče.
     "Ali to je bilo drugo!" reče Nirgal.
     "Kako to?"
     Nirgal nije bio siguran u odgovor, i Art mu priskoči u pomoć. "Ono je bila banda policijskih mučitelja koji su zarobili vašeg drugara i pržili mu mozak. Dobili su ono što su zaslužili. Ali ovi momci dole u kanjonu samo kopaju kamenje."
     Saks klimnu glavom. Zurio je u njih sa napetom pažnjom; činilo se da razume sve o čemu govore i da je duboko uključen u to; ali bio je nem, i nije se moglo pouzdano znati.
     Kojot je netremice posmatrao Arta. "Je li to Praksisov rudnik?"
     "Ne znam, i nije me briga."
     "Hmm. Ako je tako..." Kojot pogleda Saksa, pa Spensera i Nirgala, koji je osećao kako mu gore obrazi. "U redu. Pokušaćemo na tvoj način."

     I tako se na kraju dana Nirgal iskrcao iz rovera zajedno sa Kojotom i Artom. Nebo je bilo mračno i puno zvezda, a zapadni kvadrant još je bio ljubičaste boje i bacao ružičastu svetlost u kojoj je sve bilo vidljivo, ali istovremeno neprepoznatljivo. Kojot je išao napred, a Art i Nirgal odmah za njim. Nirgal opazi da je Art iskolačio oči iza vizira.
     Dno Traktus Katene bilo je na jednom mestu presečeno poprečnom mrežom pukotina nazvanom Traktus Trakcija, nepremostivom za vozila. Rudari u Traktusu dolazili su do svog logora sa zida kanjona, spuštajući se liftovima. Ali Kojot je rekao da se Trakcija može preći pešice, prateći stazu spojenih pukotina koju je obeležio za sebe. Mnoge njegove akcije bile su vezane za prelazak preko 'neprohodnih' terena kao što je bio ovaj, što je omogućilo neke od njegovih legendarnih nemogućih poseta, kao i prolazak kroz pustare u koje niko drugi nije kročio. Zajedno sa Nirgalom koji je povremeno predvodio akcije, izveli su neke zaista čudesne poduhvate - zahvaljujući tome što su išli pešice.
     Napredovali su dnom kanjona, pouzdanim marsovskim hodom koji je usavršio Nirgal, i sa delimičnim uspehom naučio i Kojota. Art je bio nespretan u tome - korak mu je bio prekratak, i često se saplitao - ali nije zaostajao. Nirgal je počeo da oseća zanos trčanja, balet kamena, brzo savladavanje dugih poteza zemljišta veštinom sopstvenih mišića. To, i ritmično disanje, poskakivanje rezervoara sa vazduhom na leđima, stanje slično transu koji je uvežbao tokom godina, uz pomoć iseija Nanaa, koji je na Zemlji naučio lung-gom od jednog tibetanskog posvećenika. Nanao je tvrdio da su neki stari lung-gom-pas morali da nose terete da ne bi poleteli, što je na Marsu izgledalo sasvim moguće. Ovaj let po stenju bio je opojan, neka vrsta prosvetljenja.
     Morao je da se obuzdava. Ni Kojot ni Art nisu znali lung-gom i nisu mogli da ga prate, iako su obojica bila veoma dobra, Kojot za svoje godine, a Art za kratko vreme provedeno na Marsu. Kojot je poznavao teren i trčao je kratkim koracima kao da pleše, delotvorno i tečno. Art je gazio kao loše programiran robot, često posrćući na varljivoj svetlosti zvezda, ali održavajući dobar tempo. Nirgal je hitao ispred njih kao ker. Art je dva puta padao u oblaku prašine, i Nirgal se vraćao da vidi kako je prošao, ali se Art oba put odmah podigao i nastavio trk, mahnuvši Nirgalu u tišini da je sve u redu.
     Posle pola sata trke niz kanjon, koji je bio tako prav kao da su ga usekli inženjeri, pojavile su se prve pukotine, koje su brzo postale dublje i međusobno povezane, tako da je napredovanje dnom kanjona postalo neizvodljivo, jer su to sada bili vrhovi nizova ostrva. Prostor između ovih ostrva bio je na nekim mestima širok samo dva ili tri metra, ali i do četrdeset metara dubok.
     Bilo je neobično ići ovim hodnicima uglavnom ravnog dna, ali ih je Kojot vodio kroz lavirint bez zastajanja na čestim račvanjima, stazom koju je samo on znao, svaki čas skrećući levo ili desno. Jedan od ovih useka bio je toliko tesan da su mogli da dohvate oba zida, i morali su da se protisnu prilikom skretanja.
     Kada su izbili na severnu stranu lavirinta pukotina, kroz jarugu u strmoj padini kojom su se završavala ostrva, pred njima se nalazio mali šator, podignut uz zapadni zid kanjona. Njegov providni luk sijao je kao prašnjava svetiljka. U šatoru su se nalazile pokretne prikolice, roveri, bušilice, buldožeri i druga rudarska oprema. Bio je to rudnik urana, nazvan Pičblend Eli, zato što je donji deo kanjona bio popločan slojem pegmatita, bogatim uraninitom. Bio je to veoma produktivan rudnik, i Kojot je čuo da zalihe obrađenog urana, stvorene u godinama između dva lifta, još nisu otpremljene iz njega.
     Kojot tada potrča prema šatoru, a Nirgal i Art za njim. U šatoru se nisu mogli videti ljudi; nekoliko noćnih svetiljki bile su jedino osvetljenje, kao i osvetljeni prozori velike prikolice u sredini šatora.
     Kojot ode pravo do najbliže ulazne komore šatora. Spojio je kabl svoje pločice sa bravom komore i počeo da kuca po pločici. Spoljnja komora se otvori. Činilo se da se nije uključio nikakav alarm; niko se nije pojavio na vratima prikolice. Ušli su u komoru, sačekali da se upumpa čist vazduh i otvorili unutrašnja vrata. Kojot otrča prema malom fizičkom postrojenju naselja, pored prikolice; Nirgal potrča uz stepenice prema vratima prikolice. Postavio je jedan Kojotov 'katanac' ispod kvake, okrenuo regulator koji je oslobađao fiksir i pritisnuo šipku uz vrata i zid prikolice. Prikolica je bila napravljena od legure magnezijuma, i polimerski fiksir izazvao je, zapravo, keramičku vezu između šipke i prikolice, zaglavivši vrata. Zatim je optrčao prikolicu, ponovio postupak na zadnjim vratima i pojurio nazad prema komori, osećajući kako mu krv brza kroz organizam kao čist adrenalin. Sve je toliko podsećalo na šalu da je morao da se podseća na eksplozivna punjenja koja su Kojot i Art postavljali po naselju, u skladištima, na materijalu šatora i na parkingu rudarskih mehaničkih čudovišta. Nirgal im se pridruži u trčanju od vozila do vozila, penjući se sa njima uz stepenice, otvarajući vrata ručno ili pomoću elektronike, ubacujući u vozila i u kabine male kutije koje mu je dao Kojot.
     Ali tu su bile i stotine tona obrađenog urana koje je Kojot nameravao da odvuče. Ovo je, na svu sreću, bilo nemoguće. Ipak su otrčali u skladište, gde su natovarili nekoliko robotskih tegljača i programirali ih da se zapute prema sistemu kanjona na severu i da zakopaju teret u oblastima gde su koncentracije apatita bile dovoljno visoke da prikriju zračenje kontejnera sa uranom. Spenser je sumnjao u delotvornost ovakve strategije, ali je Kojot rekao da je i to bolje nego da uran ostane u rudniku. Osim toga, svi su bili spremni da podrže svaki plan koji ne podrazumeva ukrcavanje tona urana u njihovo vozilo, bile one u kontejnerima otpornim na zračenje ili ne.
     Kada su to obavili, otrčaše do komore, iziđoše iz šatora i požuriše da se što više udalje. Na pola puta uz padinu, začuše niz prasaka i tutnjavu iz šatora; Nirgal pogleda preko ramena, ali tamo dole nije bilo nikakve vidljive promene - šator je i dalje bio uglavnom u mraku, prozori prikolice osvetljeni.
     Okrenuo se i potrčao dalje, osećajući se kao da leti, i zaprepastio se kada je video Arta kako juri uz kanjon ispred njega, u ogromnim skokovima, nalik na nekog mešanca pume i medveda, sve do kraja padine, gde je morao da stane i sačeka Kojota da ih povede kroz lavirint pukotina. Čim su izbili na drugu stranu, on ponovo potrča, takvom brzinom da je Nirgal odlučio da pokuša da ga stigne, tek da vidi koliko je to brzo. Uhvatio je ritam sprinta i počeo da ga pojačava, i kada je prestigao Arta, opazio je da su mu skokovi dvostruko duži od Artovih čak i u punom trku.
     Stigli su do vozila-stene mnogo pre Kojota, i sačekali ga u komori, hvatajući dah, cereći se jedan drugome kroz vizire. Posle pet minuta pridružio im se i Kojot, i Spenser pokrenu vozilo; vremenki pomak tek što je bio prošao, i imali su punih šest sati noći za vožnju.
     U vozilu je nastao opšti smeh zbog Artove bezglave jurnjave, ali on se samo nasmeja i odmahnu rukom. "Ma, nisam se uplašio, to je sve zbog marsovske gravitacije! Trčao sam kao što uvek trčim, ali su mi noge naprosto podivljale! Neverovatna stvar."

     Sledećeg dana su se odmarali, a onda nastavili put kada se smrklo. Prošli su kraj ulaza u dugački kanjon koji je vodio od Cerauniusa do Jovis Tolusa; kanjon je bio neobičan po tome što nije bio ni prav ni vijugav, pa je zato bio nazvan Dvolični Kanjon. Kada je ponovo izišlo Sunce, sakrili su se na pregači kratera Kur, severno od Jovis Tolusa. Jovis Tolus bio je veći vulkan od Tarzis Tolusa - zapravo, veći od bilo kog vulkana na Zemlji, ali se nalazio na visokom sedlu između Askreus Monsa i Olimpus Monsa, koji su se dizali u nebo na istočnom i zapadnom obzorju, slični ogromnim visoravnima-kontinentima, tako da je Jovis izgledao skromno, gostoljubivo, shvatljivo - brdo na koje se može uvek popeti.
     Saks je taj dan presedeo nemo posmatrajući svoj ekran, nasumično pozivajući tekstove, mape, dijagrame, slike, jednačine. Na svaku promenu slike krivio je glavu kao da ne prepoznaje ono što vidi. Nirgal sede pored njega. "Sakse, čuješ li me kada ti govorim?"
     Saks ga pogleda.
     "Razumeš li moje reči? Klimni glavom ako razumeš."
     Saks nagnu glavu u stranu. Nirgal uzdahnu pod tim ispitivačkim pogledom. Saks bojažljivo klimnu glavom.
     Kojot ih je te noći ponovo povezao na zapad, prema Olimpusu, a pred zoru je zaustavio rover uz zid od izbušenog i rascepljenog bazalta. Bili su na rubu ravnog terena, ispresecanog bezbrojnim uskim i krivudavim pukotinama, sličnim Traktus Trakciji, ali mnogo većih razmera, koje su obrazovale pustare po izgledu nalik na mnogostruko uvećan lavirint Trakcije. Plato je bio lepeza razlomljene prastare lave, ostatak jedne od drevnih erupcija Olimpus Monsa, koja je prekrivala mekši ugljen i pepeo još starijih erupcija. Tamo gde su vetrovima izdubljeni useci zadirali dovoljno duboko, videli su se otvori u slojevima mekšeg materijala, tako da su neki useci bili uski prorezi sa tunelima na dnu, zaobljenim od eonskog rada vetrova. "Kao izvrnute ključaonice", reče Kojot, ali Nirgal nikada nije video ključaonice takvog oblika.
     Kojot poveze rover pravo u jedan od ovih crno-sivih useka. Posle nekoliko kilometara vožnje kroz tunel, zaustavio je vozilo uz zid šatora koji je presecao neku vrstu embolizma u tunelu, izdubljeno spoljnje proširenje.
     Bilo je to prvo tajno sklonište koje je Art imao prilike da vidi, i izgledao je prikladno iznenađeno. Šator je bio visok oko dvadeset metara, i obuhvatao je stotinak metara dugačak deo proširenja; Art se glasno čudio njegovoj veličini sve dok Nirgal nije prsnuo u smeh. "Neko ga već koristi", reče Kojot, "pa bi mogao načas da umukneš."
     Art brzo klimnu glavom, i nagnu se preko Kojotovog ramena da čuje šta ovaj govori preko interkoma. Ispred šatora je bilo parkirano još jedno vozilo, podjednako neravne i kvrgave spoljašnjosti kao njihovo. "Ah", reče Kojot, gurnuvši Arta unazad. "To je Viđika. Sigurno će imati pomorandže, a možda i malo kave. Ovog jutra ima da bude slavlja."
     Dovezli su se do komore šatora, odakle se pruži cev i priljubi se oko spoljnjih vrata vozila. Kada su se sva vrata otvorila, pređoše u šator, pognuto i vukući noge, sa Saksom na rukama.
     Unutra ih dočeka osmoro visokih, tamnoputih ljudi, pet žena i tri muškarca - bučna grupa, radosna što je dobila društvo. Kojot ih sve predstavi, iako je Nirgal znao Viđiku sa univerziteta u Sabišiju i srdačno je zagrlio. Obradovala se što ga ponovo vidi. Zatim ih je povela do glatke krivine zida litice, na čistinu između prikolica, ispod svetlarnika koji je činila okomita pukotina u drevnoj lavi. Pod ovom trakom mlečne dnevne svetlosti, i još mlečnijom svetlošću iz dubokog useka izvan šatora, gosti posedaše na široke, ravne jastuke oko niskih stolova, a nekoliko njihovih domaćina zaposli se oko trbušastih samovara. Kojot je razgovarao sa poznanicima, raspitujući se o novostima. Saks je gledao okolo i treptao, a Spenser, koji je sedeo pored njega, nije izgledao ništa manje zbunjeno; živeo je na površini još od šezdeset prve godine, i njegovo znanje o skrovištima moralo je biti uglavnom iz druge ruke. Četrdeset godina dvostrukog života: nikakvo čudo što je izgledao izgubljeno.
     Kojot ode do samovara, i poče da deli majušne šolje iz kredenca. Nirgal je sedeo do Viđike, sa rukom oko njenog struka, upijajući njenu toplotu, ošamućen od dugog dodira njene noge. Art joj je sedeo sa druge strane i živo razgovarao, širokog lica iskeženog kao u psa. Viđika mu reče svoje ime i pruži mu ruku; on obuhvati njene dugačke i vitke prste svojom šapom kao da će ih poljubiti. "Ovo su bogdanovisti", Nirgal objasni Artu, smejući se izrazu njegovog lica, i dodade mu jednu od malih keramičkih šolja koje je delio Kojot. "Njihovi roditelji bili su pre rata zatvorenici u Koroljevu."
     "A", reče Art. "Daleko smo odande, zar ne?"
     Viđika reče: "Pa da, znaš, naši roditelji su pošli autoputem Transmarineris na sever, baš pre nego što je bio poplavljen, i na kraju stigli ovamo. Hajde, uzmi tu tacnu od Kojota i podeli šoljice, i usput se upoznaj sa svima."
     Art ode da pomogne, a Nirgal to iskoristi da sazna novosti od Viđike. "Nećeš verovati šta smo pronašli u jednom tunelu", reče mu ona. "Postali smo neverovatno bogati." Svako je dobio svoju šoljicu, i na trenutak nasta tišina dok su otpijali prve gutljaje, a onda se uz mljackanje usana i uzvike vratiše razgovoru. Art sede pored Nirgala.
     "Evo, ima i za tebe", reče mu Nirgal. "Običaj je da se svi pridruže zdravici."
     Art srknu iz šoljice, sumnjičavo zagledajući tečnost, koja je bila crnja od kafe i zaudarala. Strese se. "Liči na kafu sa sladićem. Otrovanim sladićem."
     Viđika se nasmeja. "To je kavadžava", reče ona, "mešavina kave i kafe. Veoma je jaka i gadnog ukusa. Ali i veoma retka. Nemoj odmah da odustaneš. Ako uspeš da popiješ tu šoljicu, videćeš da se isplati."
     "Ako ti tako kažeš." Muški je otpio još jedna gutljaj i ponovo se stresao. "Užasno!"
     "Jeste. Ali nama se dopada. Neki samo izdvajaju kavain iz kave, ali mislim da to nije u redu. Obredi treba da poseduju i zrnce neprijatnosti, jer time dobijaju na ceni."
     "Hmm", reče Art. Nirgal i Viđika su ga posmatrali. "Nalazim se u skrovištu marsovskog podzemlja", reče on posle kratkog ćutanja. "Tripujem na nekoj uvrnutoj odvratnoj drogi, u društvu najpoznatijih među nestalim članovima Prvih stotinu i mladih domorodaca koje Zemlja nikada nije videla."
     "Dejstvuje", zaključi Viđika.
     Kojot je razgovarao sa ženom, koja je, sedeći u lotosovom položaju na jednom jastuku, bila jedva nešto niža od njega, iako je on stajao ispred nje. "Naravno da bih volela da imam seme romanske salate", reče ona. "Ali moraš da primiš odgovarajuću protivvrednost za takvu dragocenost."
     "Nije to neka dragocenost", reče Kojot na svoj ljubazni način. "Već nam dajete više azota nego što možemo da sagorimo."
     "Da, ali azot treba prvo nabaviti da bi mogao da bude dat."
     "Znam."
     "Nabavi pre nego što daš i daj pre nego što sagoriš. Ovde smo našli ogromnu žilu natrijum nitrata, čistog caliche blanco. Ove pustare su prebogate njim. Izgleda da postoji sloj između pepela i lave, debeo oko tri metara, koji se pruža - pa, zapravo još i ne znamo dokle se pruža. To je ogromna količina azota, i moramo što bolje da je iskoristimo."
     "Lepo, lepo", reče Kojot, "ali to nije razlog da ga rasipate na nas."
     "Ne rasipamo ga. Sagorećete osamdeset odsto onoga što vam damo..."
     "Sedamdeset."
     "Ah, da, sedamdeset, a mi ćemo dobiti to seme i konačno ćemo jesti ljudsku salatu uz obroke."
     "Ako uspete da je uzgajite. Zelena salata je osetljiva."
     "Imaćemo đubriva napretek."
     Kojot se nasmeja. "Reklo bi se da hoćete. Ali to još nije pravedna razmena. Znaš šta, daću vam koordinate jednog od onih kamiona sa uranom koje smo poslali u Ceraunius."
     "Eto ko govori o rasipanju!"
     "Ne, ne, to je zato što ne možemo da vam jemčimo da ćete iskoristiti robu. Ali ćete znati gde je, i ako je se domognete, moći ćete da sagorite još jedan pikobar azota, i bićemo kvit. Kako ti ovo zvuči?"
     "I dalje mi se čini previše."
     "Tako ćete se osećati sve vreme, sa svim tim caliche blanko koji ste pronašli. Stvarno ga ima toliko?"
     "Na ,milione tona. Ove pustare su prošarane uzduž i popreko njim."
     "U redu, možete da nam date i nešto hidrogena. Trebaće nam za povratak na jug."
     Art se nagnu prema njima kao da ga privlači magnet. "Šta je caliche blanco?"
     "Gotovo čist natrijum nitrat", reče žena. Opisa mu areologiju oblasti. Riolitska sedra - okružena stenama svetle boje - bila je prekrivena slojem tamne andezitske lave na površini platoa. Erozija je izdubila sedru izloženu u pukotinama, obrazovala jaruge zaobljenog dna i otkrila velike žile caliche-a, zarobljene između dva sloja. "Caliche čine razmrvljena stena i prašina, cementirane solima i nitratima."
     "Taj sloj mora da potiče od mikroorganizama", reče čovek koji je sedeo iza žene, ali ga ona odmah ispravi:
     "Mogao bi da bude i areotermalnog porekla, ili od munja privučnih kvarzom u sedri."
     Raspravljali su kao da to rade po hiljaditi put. Art ih prekinu da ponovo pita o caliche blanco-u. Žena mu objasni da je blanco veoma čisti caliche, ponegde čak sa osamdeset postotaka čistog natrijum nitrata, što ga je na ovom svetu siromašnom azotom činilo pravom dragocenošću. Na stolu je stajao grumen sedre, i ona ga dodade Artu i vrati se raspravi sa prijateljem, a Kojot se za to vreme pogađao sa drugim čovekom o šerpama i loncima, kilogramima i kalorijama, ravnoteži i preopterećenju, kubnim metrima u sekundi i pikobarima, vešto se cenjkajući, zasmejavajući slušaoce.
     Žena ga u jednom trenutku prekinu uzvikom: "Čoveče, ne možemo tek tako da prihvatimo neki tamo uran za koji ne znamo ni da li ćemo moći da ga uzmemo! Time ili rasipaš na veliko ili nam dereš kožu, zavisno od toga da li bismo našli tegljač ili ne! Mislim, kako god ispadne, oštećeni smo!"
     Kojot šeretski zaklima glavom. "Znate da sam morao to da uradim, jer biste me inače zatrpali caliche blanco-m. Ovde smo na putu, i osim semena nemamo Bog zna šta da ponudimo - a svakako ne milione tona novih naslaga caliche-a! Osim toga, hidrogen i testo zaista su nam potrebni, i to nije nikakav luksuz kao što je seme zelene salate. Znate šta, ako pronađete tegljač, pristajem da sagorite njegovu energetsku protivvrednost, iako i tada nećete bolje proći nego mi. Ako ga ne nađete, ostajete nam dužni, priznajem, ali u tom slučaju možete da sagorite naš poklon, i bićemo kvit!"
     "Trebaće nam nedelju dana rada i mnogo goriva da izvadimo tegljač."
     "U redu, uzećemo deset pikobara više i sagorećemo šest."
     "Dogovoreno." Žena mu ošamućeno pruži ruku. "E, baš si tvrdo kopile."
     Kojot klimnu glavom i ode da im dopuni šoljice.
     Art okrenu glavu i pogleda Nirgala, otvorenih usta. "Deder mi objasni šta se sad ovde zbilo."
     "Pa", reče Nirgal, blažen od kave koja je strujala kroz njega, "trgovali su. Nama je trebala hrana i gorivo, pa smo bili u nepovoljnijem položaju, ali je to Kojot vešto nadoknadio."
     Art odmeri beli grumen u ruci. "Ali šta sve to znači: te uzmi azot, te daj azot, te sagori azot? Je l' vi to spaljujete novac kada ga dobijete?"
     "Jedan deo, da."
     "Znači, oboje su se trudili da izgube?"
     "Da izgube?"
     "Da prođu gore u pogodbi."
     "Gore?"
     "Da daju više novca nego što će dobiti."
     "A, pa da. Naravno."
     "Kako naravno?!" Art zakoluta očima. "Ali... ne možete da date mnogo više nego što ćete dobiti, zar ne?"
     "Tako je. To bi bilo rasipanje."
     Nirgal je posmatrao kako njegov novi drugar pokušava da svari sve to.
     "Ali ako uvek dajete više nego što dobijate, odakle vam da date, ako razumeš šta hoću da kažem?"
     Nirgal slegnu ramenima, pogleda Viđiku i sugestivno je obgrli oko struka. "Moramo da nabavimo, pretpostavljam. Ili da proizvedemo."
     "A."
     "To je ekonomija darovanja", reče mu Viđika.
     "Ekonomija darovanja?"
     "Deo ovdašnjeg načina života. U starom sistemu kupi-i-plati postoji novčana ekonomija, u kojoj jedinica mere azotnog peroksida predstavlja novac. Ali se većina ljudi trudi da postigne što više prema azotnom standardu, i to je ekonomija darovanja. Prvi su sa tim počeli Sufi i ljudi u Nirgalovom naselju."
     "I Kojot", dodade Nirgal, pa pogleda prema ocu, svestan da bi Art teško mogao da zamisli Kojota kao ekonomskog teoretičara. Kojot je u tom trenutku mahnito kucao na tastaturi sa još jednim čovekom, i kada je izgubio igru, gurnuo je čoveka sa njegovog jastuka i počeo da objašnjava svima oko sebe da mu se okliznula ruka. "Hajde da obaramo ruke, u dvostruko ili ništa", reče, a on i čovek smesta spustiše laktove na sto, napeše mišice i otpočeše nadmetanje.
     "Obaranje ruke!" uzviknu Art. "Konačno nešto što razumem."
     Kojot je izgubio za nekoliko sekundi, i Art sede da se odmeri sa pobednikom. Začas mu je oborio ruku, i uskoro se pokazalo da niko ne može da mu se odupre; bogdanovisti su se čak udružili protiv njega, trojica i četvorica istovremeno, ali je on treskao svaku kombinaciju ruku o sto. "Dobro, pošto sam pobedio", reče on konačno, sručivši se na jastuk, "koliko sam vam dužan?"









20.
     Da bi izbegli aureole krša severno od Olimpus Monsa, morali su da zaobilaze daleko na sever. Vozili su noću, a preko dana su spavali.
     Art i Nirgal proveli su mnoge noćne sate vozeći i razgovarajući. Art je postavljao stotine pitanja, a Nirgal mu je uzvraćao istom merom, podjednako opčinjen Zemljom kao Art Marsom. Zanimanje koje su pokazivali jedan za drugog bilo je idealno tlo za rađanje prijateljstva. Savršeno su se uklapali.
     Nirgala je plašila zamisao da na svoju ruku stupi u kontakt sa Zemljanima, kada mu je prvi put pala na pamet u studentskim danima. Dogodilo se to jedne noći u Sabišiju, i više nije mogao da je izbije iz glave, iako je bio svestan koliko je opasna. Mesecima je provodio sate u razmišljanju kako da to ostvari i u istraživanju kome bi bilo najbolje da se obrati, ako odluči da to uradi. Što je više saznavao, sve je više osećao da je to dobra zamisao, da je pronalaženje moćnog saveznika na Zemlji presudna stvar za njihova nadanja. Istovremeno je bio siguran da niko koga je poznavao od Prvih stotinu ne bi prihvatio takav rizik. Ako odluči da to učini, moraće sam. A rizik je bio veliki, baš kao i ulozi...
     Odlučio se za Praksis, zbog onoga što je pročitao o njima. Kao i svi istorijski potezi, bio je to hitac naslepo. Nagonski postupak: odlazak u Barouz, poseta Praksisovim uredima u Hant Mezi, ponovljeni zahtevi da ga povežu sa Vilijemom Fortom.
     Uspelo mu je, iako to samo po sebi nije značilo ništa. Ali kasnije, u onom trenutku kada je prišao Artu na ulici u Šefildu, znao je da je dobro postupio. Već u samom izgledu ove ljudine bilo je nečega što je Nirgalu odmah ulilo poverenje - bila je to neka vrsta otvorenosti, prirodnog i prijateljskog držanja. Njegov rečnik iz detinjstva nazvao bi to ravnotežom dva sveta. Bio je to čovek kome je verovao.
     Jedan od pokazatelja da je potez ispravan jeste to kada nam kasnije izgleda neizbežan. Sada, dok su duge noći njihovog putovanja prolazile u svetlosti IC ekrana, njih dvojica su razgovarali kao da vide jedan drugog u infracrvenoj svetlosti. Njihov dijalog nije imao kraja, i za to vreme su se upoznali - i postali prijatelji. Nirgal se iz sata u sat uveravao da je njegovo impulsivno okretanje Zemlji bilo dobra stvar, video je to na Artovom licu: radoznalost, zanimanje.
     Razgovarali su o svemu, kako to obično ide. O prošlosti, stavovima, nadanjima. Nirgal je utrošio dosta vremena pokušavajući da objasni Zigot i Sabiši. "Proveo sam nekoliko godina u Sabišiju. Iseiji tamo drže otvoreni univerzitet. Ne vode se nikakvi dnevnici. Jednostavno pohađaš časove koje želiš, i imaš kontakt samo sa nastavnikom. Veliki deo Sabišija živi ilegalno. To je prestonica demimonda; podseća na Tarzis Tolus, ali je mnogo veći. Veliki grad. Tamo sam stekao mnogo poznanika, iz svih krajeva Marsa."
     Um mu se ponovo kupao u romantici Sabišija, uspomene su natapale govor bogatstvom pojedinosti, utisaka - iako protivurečna i raznolika, u njemu su oživela su sva osećanja iz tog vremena, u zgusnutom polifonom saglasju.
     "To mora da je bilo snažno iskustvo", primeti Art, "posle detinjstva u Zigotu."
     "Oh, bilo je. Bilo je divno."
     "Pričaj mi o tome."
     Nirgal se skupi na svom sedištu, pomalo drhteći, i pokuša da mu dočara kako je tamo bilo.

     U početku je bilo tako čudno. Iseiji su postigli čudesne stvari; dok su se Prvih stotinu preganjali, kavžili, delili svuda na planeti, započeli rat, izginuli ili se krili, prva grupa doseljenika iz Japana, njih dve stotine četrdeset koji su osnovali Sabiši samo sedam godina posle dolaska Prvih stotinu, ostali su u blizini mesta gde su se spustili i podigli grad. Prihvatili su sve promene koje su usledile, uključujući i iskopavanje mohoula u neposrednoj blizini grada; jednostavno su preuzeli okno i upotrebili izbačeni materijal za gradnju. Kada je atmosfera postala dovoljno gusta da to omogući, počeli su da obrađuju okolni teren, kamenit i na velikoj visini, nimalo pogodan za njive, sve dok se konačno nisu našli usred razuđene patuljaste prašume, bonsai krummholza, sa alpskim basenima na okolnim visovima. U vreme katastrofe 2061, ostali su u gradu i bili, kao neutralni, pošteđeni od trasnata. U toj svojoj samoći, pravili su dugačke vijugave humke od kamena iz mohoula, prošupljene tunelima i odajama, spremne da sakriju ljude sa juga.
     Tako su stvorili demimond, polusvet, najdelikatniju i najsloženiju zajednicu na Marsu, punu ljudi koji su danju prolazili jedni kraj drugih na ulici kao stranci, a uveče se sastajali u odajama da razgovaraju, sviraju i vode ljubav. Bili su zanimljivi i oni drugi, oni koji nisu bili deo podzemlja, jer su iseiji osnovali univerzitet, Marsovski planetni univerzitet, gde su možda trećinu ukupnog broja studenata činili mladi ljudi, rođeni na Marsu. I bez obzira na to da li su ovi mladi domoroci bili sa površine ili iz podzemlja, prepoznavali su se međusobno sa lakoćom, kao ljudi kod kuće u milion malih stvari, na način na koji Zemljani to nisu mogli da budu. I razgovarali su, svirali i vodili ljubav, i veliki broj mladih domorodaca sa površine bio je na sasvim prirodan način upućen u tajne podzemlja, pa se na kraju činilo da svi znaju sve i da su svi postali prirodni saveznici.
     Među profesorima je bilo mnogo iseija i nizeija iz Sabišija, kao i cenjenih posetilaca sa celog Marsa, čak i sa Zemlje. Studenti su takođe bili odasvud. I svi su zajedno živeli u tom prostranom i lepom gradu, živeli, učili i svirali, na ulicama, u vrtovima i u otvorenim paviljonima, pored jezeraca, u kafeima i na širokim, travnatim bulevarima, u nekoj vrsti marsovskog Kjota.
     Nirgal je prvi put video grad kada ga je nakratko posetio s Kojotom. Ali mesecima kasnije, umornom od lutanja po jugu sa Kojotom, neprestano usamljenom, činilo mu se da je to mesto njegovo jedino moguće odredište. Sabiši!
     Otišao je tamo i uselio se u sobu pod krovom, manju od one u bambusovom stablu u Zigotu, jedva veću od postelje. Išao je na predavanja, trčao je, svirao kalipso u orkestrima, družio se u kafeima. Učio je onoliko koliko je stajalo u njegovu beležnicu. Otkrio je koliko je pre toga bio ograničen i neobavešten. Kada bi mu zatrebao novac, prodavao je iseijima blokove hidrogena koje mu je dao Kojot. Svaki dan bio je pustolovina, gotovo sasvim neplanirana, haotično ređanje susreta iz sata u sat, sve dok se ne bio srušio od iscrpljenosti, često gde god bi se našao. Danju je učio areologiju i ekološki inženjering, dajući matematičku podlogu ovim disciplinama koje je počeo da uči u Zigotu, i usput postao svestan, u podučavanju kod Ecua i u samom radu, da je nasledio deo majčinog dara za uočavanje međuigre svih komponenti sistema. Dani su bili posvećeni ovom izvanrednom i opčinjavajućem radu. Toliko je ljudskih života bilo dato da bi se sakupilo ovo saznajno blago! I tako su različite bile moći koje je ovo znanje darovalo čoveku!
     A uveče bi banuo kod prijatelja, posle razgovora sa sto četrdeset godina starim beduinom o Transkavkaskom ratu, da bi sledeće noći svirao čelični doboš ili marimbe do zore sa još dvadesetoro Latinoamerikanaca i Polinežana opijenih kavadžavom, a posle se probudio u krevetu pored jedne od tamnoputih lepotica iz grupe, žena podjednako životnih kao Džeki, ali mnogo manje zapetljanih. Već sledeće večeri možda bi otišao sa prijateljima da gleda Šekspirovu dramu Kralj Džon, na pozornici u obliku slova X koju je zahtevala struktura drame, gde je Džona sve više izdavala sreća a kopilana sve više služila - i sedeo, drhteći, i posmatrao ključnu scenu u preseku X, u kojoj Džon naređuje da ubiju mladog Artura. Posle toga bi šetao sa društvom kroz noćni grad, razgovarajući o predstavi i onome što je govorila o sudbini nekih iseija, ili o sukobljenim silama na Marsu, ili o odnosu Marsa i Zemlje. Naredne noći, pošto bi neki od njih proveli dan u obilasku fel-polja, istražujući visoke basene u težnji da vide što više okolnog zemljišta, desilo bi se da ostanu da spavaju u malom spasilačkom šatoru, ulogoreni u jednom od visokih cirkova istočno od grada, grejući hranu ispod sumračnog purpurnog neba po kome su se palile zvezde, a alpski cvetovi nestajali širom kamenitog basena na kome su rasli kao na dlanu neke džinovske šake.
     Dan za danom ga je ovo beskrajno sastajanje sa neznancima podučavalo bar onoliko koliko je saznao na časovima. To ne znači da je iz Zigota došao potpuno neuk; njegovi žitelji predstavljali su tako šarolik skup ljudskih karaktera da je Nirgala u tom pogledu malo šta moglo da iznenadi. U stvari, počeo je da uviđa da je odrastao na mestu koje je veoma podsećalo na stecište čudaka, ljudi koje su u velikoj meri oblikovale one prve, prenapregnute godine na Marsu.
     No, ipak je bilo iznenađenja. Domoroci iz severnih gradova, na primer - i ne samo oni, već gotovo svi koji nisu bili rođeni u Zigotu - bili su mnogo manje telesni u međusobnim odnosima nego što je Nirgal bio navikao. Nisu se dodirivali, grlili i milovali, ili gurali i udarali - niti su se kupali zajedno, iako su neki od njih to naučili u javnim kupatilima Sabišija. Nirgal je zato neprestano iznenađivao ljude dodirom. Govorio je neobične stvari; mogao je da trči po ceo dan; šta god da je bilo razlog, dok su prolazili meseci, a on se uključivao u beskonačno povezane grupe, orkestre, ćelije i društva, postajao je svestan da se zbog nečega ističe, da je postao osa oko koje su se vrtele neke grupe - da postoji grupa koja ga sledi od kafea do kafea, iz dana u dan. Da je nastalo nešto što se zvalo 'Nirgalovo društvo'. Ubrzo je naučio da izbegne ovu pažnju ako mu nije bilo do nje. Ali ponekad je osećao da jeste.
     Najčešće kada je Džeki bila tu.
     "Opet Džeki!" primeti Art. Nije bio prvi put da ju je pomenuo, niti deseti.
     Nirgal klimnu glavom, osetivši da mu se ubrzao puls.
     I Džeki se preselila u Sabiši, ubrzo posle Nirgala. Uzela je sobu u blizini, i išla na neke časove zajedno sa njim. A u promenljivoj grupi njihovih vršnjaka, često su se pravili važni jedno pred drugim - posebno u neretkoj situaciji u kojoj je jedno od njih nekoga zavodilo ili bilo zavođeno.
     Međutim, vrlo brzo su naučili da to ne smeju jasno da pokazuju, ako ne žele da oteraju druge partnere. Što nijedno od njih nije želelo. Zato su ostavljali jedno drugo na miru, osim kada im je partner onog drugog bio posebno mrzak. Tako su na neki način ocenjivali svoje partnere i potvrđivali međusobni uticaj. I sve to bez ijedne reči; jedini vidljivi znak moći jednoga nad drugim bilo je to osobeno držanje. Oboje su imali mnogo drugih partnera, pravili poznanstva, prijateljstva, ljubavi. Ponekad se nisu viđali nedeljama. A opet, negde u dubini duše (Nirgal je neveselo tresao glavom dok je pokušavao da to izrazi Artu), znali su da 'pripadaju jedno drugom'.
     Kada bi jedno od njih poželelo da potvrdi tu povezanost, drugo bi s uzbuđenjem reagovalo na zavođenje, i to bi se dogodilo. To se dogodilo samo tri puta u tri godine u Sabišiju, ali je Nirgal posle tih susreta znao da su vezani jedno za drugo - zajedničkim detinjstvom i svim što im se tada događalo, svakako, ali i još nečim. Sve što su radili zajedno bilo je drugačije nego sa drugima, snažnije.
     Sa drugima ništa nije bilo tako prožeto značenjem ili opasnošću. Imao je prijatelje - deset, stotinu, pet stotina. Uvek je pristajao na sve. Postavljao je pitanja, slušao i retko spavao. Odlazio je na sastanke pedeset različitih političkih organizacija i sa svima imao isto mišljenje, i često je provodio noći u razgovorima, odlučujući o sudbini Marsa, kao i čitave ljudske vrste. Sa nekima se bolje slagao nego sa drugima. Ponekad bi u razgovoru sa nekim mladim severnjakom odmah osetio bliskost, i stvorilo bi se večno prijateljstvo. Najčešće je bilo tako. A onda bi ga, povremeno, iznenadio postupak koji nikako nije mogao da shvati, i podsetio ga na njegovo skučeno, čak klaustrofobično odrastanje u Zigotu - iz koga je izišao nevin kao vila odrasla pod avalonskom školjkom.
     "Ne, nije me načinio Zigot", reče on Artu, osvrnuvši se da proveri da li je Kojot zaspao. "Detinjstvo ne biraš, ono ti se jednostavno dogodi. Ali posle toga već biraš. Ja sam izabrao Sabiši. Tamo sam postao ono što jesam."
     "Možda", reče Art, trljajući bradu. "Ali detinjstvo nisu samo godine. To su i uspomene koje posle čuvaš o njemu. Zato nam detinjstva izgledaju tako duga."

     Jednog jutra je nebo duboke boje šljive obasjalo spektakularni perajasti greben Aherona na severu, uzdignut kao Menhetn od kamena, još neisklesan u pojedinačne oblakodere. Kanjoni ispod grebena bili su raznih boja, dajući izbrazdanom zemljištu obojen izgled. "Ono su sve lišaji", reče Kojot. Saks sede na sedište pored njega i gotovo priljubi nos uz staklo vetrobrana, oživevši prvi put posle oslobođenja.
     Pod samim vrhom peraja, video se niz odražavajućih prozora nalik na dijamantsku ogrlicu, a na samom vrhu grebena, dugačka čupa zelenila, pod jedva vidljivim svetlucanjem kupole. Kojot uzviknu: "Kao da se neko nastanio gore!"
     Saks klimnu glavom.
     Spenser, koji im je gledao preko ramena, reče: "Pitam se ko je sad tamo."
     "Niko", reče Art. Oni se zagledaše u njega, i on nastavi: "To sam čuo na pripremnoj nastavi u Šefildu. Reč je o Praksisovom projektu. Obnovili su stanicu, da bude spremna za rad, i sada čekaju."
     "Šta čekaju?"
     "Saksa Rasela, uglavnom. Čekaju Tanejeva, Kola, Tokarevu, Rasela..." On pogleda Saksa i slegnu ramenima kao da se izvinjava.
     Saks zakrklja nešto nalik na reč.
     "Hej!" reče Kojot.
     Saks pročisti grlo i pokuša ponovo. Usne mu se skupiše u malo o, i iz grla mu se začu jeziv zvuk: "S-s-s-s." On pogleda prema Nirgalu i mahnu rukom kao da hoće da kaže da će ovaj znati.
     "Zašto?" reče Nirgal.
     Saks klimnu glavom.
     Nirgal oseti kako mu obrazi gore u iznenadnom talasu olakšanja, pa poskoči i čvrsto zagrli malog čovu. "Ti razumeš!"
     "Pa", reče Art, "to je neka vrsta gesta. Bila je to Fortova ideja, onog tipa što je osnovao Praksis. 'Možda će se vratiti', govori se da je rekao Praksisovim ljudima u Šefildu. Ne znam da li je razradio i praktične pojedinosti."
     "Taj Fort je čudan čovek", reče Kojot, a Saks ponovo klimnu glavom.
     "Jeste", reče Art. "Ali bih voleo da ga upoznate. Podseća me na stvari koje pričate o Hiroko."
     "On zna da smo ovde?" upita Spenser.
     Nirgalu poskoči srce, ali Arta nije bilo lako zbuniti. "Ne znam. Naslućuje. Voleo bi da zna da ste ovde."
     "Gde živi?" upita Nirgal.
     "Ne znam." Art im opisa svoju posetu Fortu. "Zato ne znam tačno gde je to. Negde u Tihom Okeanu. Ali ako bih mogao da mu javim..."
     Niko ne odgovori.
     "Dobro, možda drugi put", reče Art.
     Saks je gledao kroz niski vetrobran rovera prema kamenom peraju u daljini, i sićušnoj liniji osvetljenih prozora iza kojih su bile laboratorije, puste i tihe. Kojot pruži ruku i kratko mu stisnu vrat. "Voleo bi da si ponovo tamo, a?"
     Saks nešto zakreketa.

     Na pustoj ravnici Amazonisa bilo je malo naselja. Bila je to zabačena oblast i vozili su se kroz nju na jug bez zadržavanja, iz noći u noć, a danju su spavali u zamračenoj kabini. Najteže im je bilo da pronađu odgovarajući zaklon. Njihovo maskirno vozilo isticalo se na ravnim i otvorenim poljima poput glacijalnog eratika, jer je Amazonis bio gotovo sasvim ogoljena ravnica. Obično bi se zavukli u kecelju izbačenog materijala oko nekog od retkih mladih kratera kraj kojih su prolazili. Saks je posle jutarnjih obroka ponekad vežbao govor, krkljajući nerazumljive reči, uzaman pokušavajući da se sporazume sa njima. Ovo je, činilo se, više sekiralo Nirgala nego samog Saksa, koji, iako nezadovoljan, nije izgledao očajan zbog toga. Ali on nije pokušao da razgovara sa Sajmonom u njegovim poslednjim nedeljama...
     Kojot i Spenser bili su zadovoljni i ovolikim napretkom, i provodili su sate postavljajući Saksu pitanja i vršeći na njemu testove koje im je davala VI, natojeći da otkriju u čemu je problem. "Afazija, očigledno", reče Spenser. "Bojim se da je ispitivanje izazvalo udar, a neki udari dovode do nefluentne afazije."
     "Šta, postoji i fluentna, tečna afazija?" reče Kojot.
     "Izgleda. Nefluetna je kada subjekt ne ume da čita ili piše, i ima poteškoća da izgovori ili izabere prave reči, i sasvim je svestan problema."
     Saks klimnu glavom, kao da potvrđuje opis.
     "Kod tečne afazije subjekt drži duge govore, ali nije svestan da ono što govori nema nikakvog smisla."
     Art reče: "Znam puno ljudi koji boluju od toga."
     Spenser nije obraćao pažnju na njega. "Moramo da odvedemo Saksa dole do Vlada, Ursule i Mišela."
     "To i radimo." Kojot kratko stisnu Saksovu mišicu pre nego što se vratio na svoj ležaj.

     Pete noći posle rastanka sa bogdanovistima približili su se polutaru i dvostrukoj prepreci palog kabla lifta. Kojot je već prolazio ispod kabla u ovoj oblasti, koristeći se glečerom nastalim posle jednog izliva akvifera iz 2061. godine, u Mangala Valisu. Voda i led izlili su se u vreme nemira niz stari arojo dužinom od sto pedeset kilometara, a lednik nastao smrzavanjem izliva prekrio je oba prolaza kabla, na 152 stepeni dužine. Kojot je pronašao stazu preko neuobičajeno ravnog dela lednika, kojom je prešao oba dela kabla.
     Ali na njihovu nesreću, kada su stigli nadomak lednika Mangala - dugačke isprevrtane mase smeđe boje šljunka, koja je ispunjavala usku dolinu - otkrili su da se promenio od vremena kada je Kojot poslenji put bio ovde. "Gde je taj prelaz?" neprestano se pitao. "Bio je baš na ovom mestu."
     Saks zakrklja, a onda načini pokret rukama kao da nešto mesi, zureći kroz vetrobran u lednik.
     Nirgal nikako nije mogao da shvati površinu glečera; bio je kao neka vrsta vizuelnog statičkog šuma, sav u mrljama prljavo bele, sive, crne i mrkosmeđe boje, tako da je bilo teško razaznati oblike, veličinu ili razdaljine. "Možda to nije ovo mesto", primeti.
     "Znam da jeste", reče Kojot.
     "Jesi li siguran?"
     "Ostavio sam belege. Pogledaj, eno tamo jednog. Onaj početak staze na bočnoj moreni. Ali iza nje treba da postoji prelaz na gladak led, a tamo je sada samo zid ledenih bregova. Sranje. Deset godina koristim tu stazu."
     "Imaš sreće što je i toliko trajalo", reče Spenser. "Ovi lednici sporiji su od zemaljskih, ali i sami klize nizbrdo."
     Kojot samo nešto promumla. Saks zakrklja, pa lupnu po unutrašnjim vratima komore. Hteo je da iziđe.
     "Pa, i ja bih mogao", progunđa Kojot, gledajući mapu na ekranu. "Danas ionako ostajemo ovde."
     I tako se u svetlosti svitanja Saks obreo među kršem nagomilanim prolaskom lednika: maleno, uspravno stvorenje kome je iz šlema sijala svetlost, nalik na neku ribu iz morskih dubina u potrazi za hranom. Nirgalu se zbog nečega u tom prizoru stegnu grlo, pa se obuče i iziđe da starcu pravi društvo.
     Lutao je kroz prelepo ledeno i sivo jutro, prelazeći sa kamena na kamen, prateći Saksa u njegovom zavojitom provlačenju kroz krš morene. Zrak Saksove svetiljke osvetljavao je jedan po jedan sablasni mali svet, dine i stene prošarane niskim klinastim biljkama, koje su ispunjavale pukotine i šupljine ispod stena. Sve je bilo sivo, ali je sivilo biljaka imalo prelive maslinaste, smeđe ili oker boje, sa povremnim svetlim tačkama, koje bejahu cvetovi - bez sumnje šareni na Suncu, ali sada svetlih nijansi sive, svetlucajući među debelim dlakavim lišćem. Nirgal začu preko interkoma kako Saks hrakće iz grla, i mala prilika pokaza prema steni. Nirgal čučnu da je osmotri. U pukotinama su se nalazili izraštaji nalik na sasušene gljive, sa crnim pegama na smežuranim kapama i poprskani nečim nalik na sloj soli. Saks zakreketa kada je Nirgal dodirnuo jednu od biljaka, ali nije mogao da kaže šta želi. "R-r-r..."
     Zurili su jedan u drugog. "Nema veze", reče Nirgal, ponovo se prisetivši Sajmona.
     Pređoše do sledećeg žbuna rastinja. Prostor koji je hranio biljke podsećao je na otvorene sobe, razdvojene zidovima od suvog kamena i peska. Saks je provodio po petnaestak minuta u svakom od ovih zaleđenih fel-polja, i tek pošto su posetili nekoliko zabrana, Nirgal poče da primećuje neke biljke koje su se ponovo pojavljivale. Nijedna od njih nije ličila na biljke sa kojima je rastao u Zigotu, niti na one u arboretumima Sabišija. Samo su mu biljke prvog pokolenja, lišaji, mahovine i trave, bile donekle poznate, slične biljnom pokrivaču u gorskim basenima iznad Sabišija.
     Saks nije više pokušavao da govori, ali je njegova svetiljka bila kao uperen prst, i Nirgal je često okretao svoju svetiljku u istom pravcu, pojačavajući osvetljenje. Nebo je prešlo u ružičastu boju i počelo je da izgleda kao da se nalaze u senci planete, sa svetlošću Sunca tačno iznad glave.
     A onda Saks reče: Dr...!" i uperi svetiljku prema strmoj šljunčanoj padini, iznad koje je rasla mreža drvenastih grana, nalik na mrežu protiv odrona. "Dr...!"
     "Drijada", reče Nirgal, prepoznavši biljku.
     Saks potvrdno klimnu glavom. Kamenje pod njihovim nogama bilo je pokriveno zelenim mrljama lišaja, i on pokaza na jednu od njih i reče: "Ja-buka. Crvena. Maho-vina."
     "Hej", reče Nirgal. "Dobro si to izgovorio."
     Iziđe Sunce i pruži njihove senke preko padine. Sitni cvetovi drijade odjednom zablistaše na Suncu, slonokosne latice oko zlatnih prašnika. "Dri-jada", zaškripa Saks. Zraci njihovih svetiljki sada su bili nevidljivi, i cvetovi su goreli bojama dana. Začuvši zvuk preko interkoma, Nirgal zaviri u Saksov šlem i vide da starac plače, obraza mokrih od suza.









21.
     Nirgal je proučavao mape i snimke oblasti. "Imam ideju", reče Kojotu. Te noći se odvezoše do kratera Nikolson, četiri stotine kilometara na zapad. Kabl je morao da padne preko ovog velikog kratera, bar pri prvom prolasku, i Nirgal je smatrao da bi blizu ivice moglo da bude mesta da se pređe ili provuče ispod njega.
     I stvarno, kada su se uspeli uz nisko brdo zaravnjenog vrha, severnu kecelju kratera, dođoše do erodirane ivice i ugledaše čudan prizor crne niti koja je prolazila iznad sredine kratera četrdesetak kilometara od njih, nalik na artefakt neke davno zaboravljene rase divova. "Kao..." poče Kojot.
     "Vlas kose Velikog Čoveka", dovrši Spenser.
     "Ili crni zubni konac", reče Art.
     Unutrašnji zid kratera bio je mnogo strmiji od spoljnje kecelje, ali je na rubu bilo nekoliko mogućih prelaza, pa su se bez problema spustili dobro utabanom padinom nekog drevnog klizišta i pošli niz dno kratera, prateći krivinu zapadnog unutrašnjeg zida. Približavajući se kablu, videše da izlazi iz udubljenja koje je načinio na rubu i postepeno se spušta do dna kratera kao noseći kabl utonulog mosta.
     Polako su se provezli ispod njega. Tamo gde se odvajao od ivice, bio je gotovo sedamdeset metara iznad dna kratera, i trebalo mu je kilometar da se spusti na dno. Uperili su kamere vozila uvis i radoznalo posmatrali prizor na ekranu; no, crni cilindar bio je nerazgovetan naspram zvezda, i mogli su samo da nagađaju šta je vatra pada učinila ugljeniku.
     "Ovo je bilo pametno", primeti Kojot dok su se vozili uz ravnu padinu eolskih naslaga, pa preko druge ivice napolje iz kratera. "Sad ostaje da se nadamo da postoji prelaz i kod drugog namotaja."
     Sa južnog obronka Nikolsona videlo se daleko na jug, i na sredini puta do obzorja ležala je crna linija drugog namotaja kabla. Ovaj deo udario je mnogo jače nego prvi, i oko njega su se pružala dva poteza izbačenog materijala. Činilo se da kabl tek neznatno viri iz jarka koji je prokopao u ravnici.
     Kada su mu prišli bliže, krivudajući između izbačenih stena, videše da je kabl razbijena masa crnih krhotina, gomila ugljenika visoka pet metara, strmih ivica, tako da se činilo nemoguće prevesti se vozilom preko nje.
     Istočno odatle, međutim, opaziše da se humka krša spušta u tlo, i kada su se odvezli duž kabla da to ispitaju, otkriše da je udar nekog meteora posle pada kabla pogodio mesto pada i sabio kabl i izbačeni materijal sa obe strane u plitak krater, sav prošaran crnim krhotinama, a tu i tamo i komadima spiralne dijamantske matrice unutar kabla. Krater je bio nepravilnog oblika, bez jasno definisanog ruba koji bi im preprečio put; činilo se da će moći da pronađu put na drugu stranu.
     "Neverovatno", reče Kojot.
     Saks živo odmahnu glavom. "Dei... Dei..."
     "Fobos", reče Nirgal, i Saks klimnu glavom.
     "Misliš da je to?" uzviknu Spenser.
     Saks slegnu ramenima, ali Spenser i Kojot počeše sa zanimanjem da razmatraju tu mogućnost. Krater je bio naizgled ovalnog oblika, takozvani 'kada' krater, i išao je u prilog ideji o udaru pod oštrim uglom. I dok je slučajni pad meteora tačno na kabl posle samo četrdeset godina od njegovog pada predstavljao malo verovatnu podudarnost, delovi Fobosa pali su baš u zoni polutara, pa je udar jedne od krhotina na mestu pada kabla bio mnogo izglednija mogućnost. "Veoma korisna, takođe", primeti Kojot pošto ih je prevezao na drugu stranu kratera i poterao vozilo na jug iz oblasti izbačenog materijala.
     Zaustavili su se pored jedne od poslednjih velikih stena, obukli odela i izišli da pogledaju okolinu.
     Svuda oko njih ležali su odlomljeni komadi stene, pa se nije moglo odmah odrediti šta su krhotine meteora, a šta materijal izbačen prilikom pada meteora. Ali Spenser je bio odličan poznavalac stena i prikupio je nekoliko uzoraka za koje je rekao da su egzotični primerci ugljeničnog hondrita - dakle, sasvim verovatno delovi udarnog tela. Za davanje konačnog suda bila je potrebna hemijska analiza, ali ih je po povratku u vozilo osmotrio pod uvećanjem i izjavio da je siguran da je reč o delovima Fobosa. "Arkadije mi je pokazao baš ovakav komad, kada se prvi put spustio odande." Dodavali su jedan drugom crni kamen nagorelog izgleda. "Preobrazio se od udara", reče Spenser, proučavajući kamen kada je ponovo došao do njega. "Pretpostavljam da ga treba zvati fobozitom."
     "I neće biti najređa vrsta stene na Marsu", reče Kojot.

     Jugoistočno od kratera Nikolson, dva velika uporedna kanjona Meduze Fose zalazila su preko tri stotine kilometara u
     visije juga. Kojot je odlučio da vozi uz Istočnu Meduzu, veći od dva kratera. "Kad god mogu, idem kroz kanjone i gledam ima li ispusta ili pećina. Tako sam pronašao većinu svojih skrovišta."
     "A kad naiđeš na pukotinu koja preseca kanjon?" upita Nirgal.
     "Vratim se. E, da znate koliko sam se puta vraćao..."
     Ostatak te noći vozili su se uz kanjon, čije je dno bilo uglavnom ravno. Kada su sledeće noći pošli dalje na jug, dno kanjona počelo je da se diže, u stepenicama koje je uvek bilo moguće savladati. Onda se uspeše na novi i viši nivo kanjona, i Nirgal, koji je vozio, zakoči. "Tamo su neke zgrade!"
     Svi se okupiše ispored vetrobrana. Na horizontu, pod istočnim zidom kanjona, nemo je stajala grupa belih građevina od kamena.
     Pošto su ih pola sata proučavali raznim optičkim spravama vozila, Kojot slegnu ramenima. "Nema tragova toplote ili elektriciteta. Reklo bi se da nema nikog kod kuće. Hajde da pogledamo."
     Povezli su se prema zgradama i zastali pored masivnog komada litice koji se otkotrljao daleko po dnu. Sa ove razdaljine videlo se da zgrade stoje slobodno, bez okrilja šatora; činilo se da su isklesane od blokova belog kamena, sličnog caliche blanco-u u pustarama severno od Olimpusa. Između ovih zgrada, na belim trgovima oivičenim belim drvećem nepomično su stajale male bele prilike. Sve je to bilo od kamena.
     "Kipovi", reče Spenser. "Grad od kamena!"
     "Med", zaškripa Saks, i ljutito udari po komandnoj tabli, četiri oštra udarca od kojih svi poskočiše. "Meh-du-za!"
     Spenser, Art i Kojot se nasmejaše. Počeše da ga pljeskaju po ramenima kao da bi da ga sateraju u pod. Onda se svi ponovo obukoše i iziđoše da pogledaju izbliza.
     Beli zidovi zgrada avetinjski su sijali u svetlosti zvezda, nalik na džinovske figure od sapuna. Bilo ih je dvadesetak, kao i mnogo drveća, i par stotina ljudi - kao i nekoliko desetina lavova, pomešanih sa ljudima. Sve je to bilo izvajano do belog kamena, za koji je Spenser rekao da je alabaster. Centralni trg kao da je bio okamenjen usred vreve jutra; tu je bila zelena pijaca sa mnoštvom ljudskih likova, kao i skupina okupljena oko dva čoveka koji su igrali šah, figurama visokim do struka na velikoj tabli. Crne šahovske figure i crne polja ploče dramatično su se isticale u ovom okruženju - oniks, u svetu alabastera.
     Druga skupina figura posmatrala je žonglera, čiji je pogled bio podignut prema nevidljivim kuglama. Ovu vežbu izbliza je pratilo nekoliko lavova, kao da čekaju da smaknu nešto iz vazduha ako se žongler previše približi. Sva lica kipova, ljudska i mačja, bila su zaobljena i gotovo bez crta, ali je ipak svako nekako posedovalo karakter.
     "Pogledajte ovaj kružni raspored zgrada", reče Spenser preko interkoma. "To je arhitektura bogdanovista, ili nešto veoma slično."
     "Nijedan bogdanovist nije mi pomenuo ovako nešto", reče Kojot. "Mislim da niko od njih nije ni bio u ovoj oblasti. Ili bar meni nije poznato. Ovo je prilično zabačen kraj." Pogledao je okolo, kezeći se iza vizira. "Neko je ovde potrošio dosta vremena!"
     "Ljudi su spremni na čudne stvari", reče Spenser.
     Nirgal je lutao duž ruba ustrojstva, ne slušajući razgovor preko interkoma, zagledajući nejasna lica, zavirujući u bele kamene dovratke i kroz bele kamene prozore, uzbuđen. Činilo mu se da je vajar načinio čitavo mesto da bi mu poslao poruku, da bi ga potresao svojom vizijom. Bio je to beli svet njegovog detinjstva, pomešan sa zelenim - ili, kao ovde, sa crvenim...
     A bilo je nečega u miru mesta. Ne samo u nepomičnosti, već i u čudesnoj opuštenosti figura, tečnom spokoju njihovog držanja. Mars bi mogao da bude takav. Bez skrivanja, bez muka, sa decom koja se jure po trgu, lavovima koji se šetaju među ljudima kao mačke...
     Posle produženog obilaska grada od alabastera, vratiše se do vozila i odvezoše. Petnaestak minita kasnije Nirgal ugleda još jedan kip, ovaj put samo beli reljef lica na zidu litice naspram grada. "Meduza lično", reče Spenser, zastavši u ispijanju večernje čašice. Gorgonin gušterski pogled bio je uperen prema gradu, a kamene zmije njene kose povijene unazad, gubeći se u litici, kao da ju je stena zgrabila za zmijsku grivu, sprečavajući je da se izvuče na površinu planete.
     "Divno", reče Kojot. "Zapamtite ovo lice - ako to nije autoportret vajara, grdno sam se prevario." Vozio je dalje bez zaustavljanja, a Nirgal je radoznalo posmatrao ono lice. Činilo se da ima istočnjačke crte, mada je to moglo biti zato što mu je kosa bila zategnuta unazad. Pokuša da ga zapamti, osećajući da je reč o nekome koga već poznaje.

     Iz Meduzinog kanjona izišli su pre zore i stali da se sakriju za taj dan i ubeleže put za sledeću noć. Posle kanjona Barton, koji je ležao pred njima, Memnonia Fose presecale su zemljište stotinama kilometara na zapad, sprečavajući njihovo napredovanje na jug. Morali su da skrenu na zapad, prema kraterima Vilijems i Ejrikson, zatim ponovo na jug prema krateru Kolumbus, a dalje na jugu čekalo ih je krivudanje uskim prolazom Sirenum Fose. I tako dalje. Beskrajni ples oko krateta, pukotina, padina i jaruga. Južne visije bile su izuzetno neprohodne u poređenju sa dugačkim, glatkim predelima severa - Art je pomenuo ovu razliku, i Kojot mu nestrpljivo odvrati: "Takva je planeta, čoveče. Ima svih oblika zemljišta."
     Svakog dana budili su se na signal podešen na jedan sat pre zalaska Sunca, i doručkovali u zamirućoj svetlosti dana, posmatrajući jarke boje krševitog predela pomešane sa senkama. Noći su provodili u vožnji, bez prilike da uključe automatskog pilota, napredujući kilometar po kilometar neprohodnim terenom. Nirgal i Art zajedno su provodili ponoćnu smenu, vodeći duge razgovore. A kada bi zvezde konačno izbledele, i čista ljubičasta boja zore obojila istočno nebo, potražili bi mesta gde će maskirno vozilo biti neprimetno - na ovoj geografskoj širini to je bila stvar trenutka, često je bilo dovoljno da zaustave vozilo - i natenane večerali, posmatrajući naglo rađanje svetlosti i velikih polja senki. Nekoliko sati kasnije, pošto bi napravili plan daljeg putovanja i povremenih skretanja sa maršrute, zamračili bi vetrobran i prespavali dan.
     Na kraju jednog od dugih noćnih razgovora o detinjstvu, Nirgal reče: "Pretpostavljam da sam tek posle Sabišija postao svestan koliko je Zigot bio..."
     "Neobičan?" javi se Kojot sa svog ležaja iza njih. "Jedinstven? Otkačen? Sličan Hiroko?"
     Nirgala nije iznenadilo što je Kojot budan; starac je slabo spavao i često je komentarisao Nirgalovu i Artovu priču, na šta njih dvojica najčešće nisu obraćala pažnju, jer je uglavnom spavao. Ali sada Nirgal reče: "Zigot je Hirokino ogledalo, rekao bih. Ona je veoma zatvorena."
     "Ha", reče Kojot. "Nije uvek bila takva."
     "Kada je to bilo?" upade Art, okrenuvši se u stolici da uključi Kojota u razgovor.
     "Oh, još pre nego što je sve počelo", reče Kojot. "U praistorijsko doba, tamo na Zemlji."
     "U vreme kada ste se upoznali?"
     Kojot potvrdno zagunđa.
     Na ovom mestu se uvek zaustavljao, kada je razgovarao sa Nirgalom. Ali sada kada je i Art bio tu, samo njih trojica budni na čitavom svetu, u malom krugu osvetljenom sjajem IC ekrana, Kojotovo usko i iskrivljeno lice imalo je izraz koji nije bio uobičajena tvrdoglava ćutljivost, i Art se nagnu prema njemu i čvrstim glasom upita: "Pa, kako si uopšte dospeo na Mars?'
     "Oh, Bože", reče Kojot i prevrnu se na bok, poduprevši rukom glavu. "Nije lako setiti se nečega što se zbilo pre toliko vremena. Podseća me na epsku pesmu koju sam nekada davno naučio, i sada moram ponovo da je recitujem."
     Pogleda ih, pa zatvori oči, kao da se priseća početnih stihova. Njih dvojica zurila su u njega, čekajući.
     "Sve je to bilo zbog Hiroko, naravno. Ona i ja bili smo prijatelji. Upoznali smo se rano, kao studenti na Kembridžu. Oboma nam je bilo hladno u Engleskoj, pa smo grejali jedno drugo. Bilo je to pre nego što je srela Juaoa, i mnogo pre nego što je postala velika boginja-majka ovog sveta. Tada smo još bili bliski u mnogo čemu. Bili smo autsajderi u Kembridžu, i bili smo dobri u tom poslu. Zato smo dve godine tamo živeli zajedno. Dosta slično onome što je Nirgal pričao o Sabišiju. I onome što je pričao o Džeki. Iako je Hiroko..."
     Sklopio je oči, kao da pokušava da to dočara u glavi.
     "Ostali ste zajedno?" upita Art.
     "Ne. Vratila se u Japan, i bio sam neko vreme tamo s njom, ali sam morao da se vratim u Tobago kada mi je umro otac. Stvari su se promenile. Međutim, ostali smo u vezi, i sretali smo se na naučnim skupovima, i svađali se kad god bismo se sreli, ili se zaklinjali na večnu ljubav. Ili oboje. Nismo znali šta hoćemo. Ili kako da to postignemo, kada bismo priznali šta hoćemo. A onda je počeo odabir Prvih stotinu. Ali ja sam u to vreme bio u zatvoru u Trinidadu, zato što sam se pobunio protiv zakona o interesnim kolonijama. No, i da sam bio na slobodi, nikada ne bih bio izabran. Nisam bio siguran ni da li želim da idem. Ali se pokazalo da je Hiroko zapamtila naša obećanja, ili je smatrala da bih joj bio od koristi, ne znam tačno šta od to dvoje. Stupila je u vezu sa mnom i rekla mi je da će me, ako hoću, sakriti na farmi na Aresu, a posle i u koloniji na Marsu. Uvek je smelo razmišljala, to joj priznajem."
     "Zar ti taj plan nije izgledao suludo?" upita Art, začuđenih očiju.
     "Nego šta!" Kojot se nasmeja. "Ali svi dobri planovi izgledaju ludo, zar ne? Osim toga, u to vreme nisam znao šta ću sa sobom. Da nisam pristao, nikada više ne bih video Hiroko." On pogleda Nirgala i krivousto se nasmeši. "Zato sam odlučio da pokušam. Još sam bio u zatvoru, ali Hiroko je imala neke neobične prijatelje u Japanu, i jedne noći sam se našao u pratnji trojice maskiranih ljudi koji su me izveli napolje pored uspavanih stražara. Odleteli smo helikopterom do prekookeanskog tankera, na kome sam otplovio do Japana. Japanci su gradili svemirsku stanicu koji su Amerikanci i Rusi posle upotrebili u gradnji Aresa, na koju sam se dovezao u jednom od onih novih svemirskih aviona, i uvukao se na Ares pred sam završetak gradnje. Provukli su me unutra sa opremom za farmu koju je naručila Hiroko, a posle toga je sve zavisilo. Od tog trenutka pa sve do danas, preživljavam zahvaljujući sopstvenoj pameti! Što znači da sam u početku često bio gladan, sve dok Ares nije započeo svoj let. Posle toga je o meni brinula Hiroko. Spavao u sam u pregradi iza obora za svinje i pazio da ostanem neprimećen. Bilo je lakše nego što mislite, jer je Ares bio prostran. A kada je Hiroko stekla poverenje u grupu sa farme, upoznala me je sa njima, pa je otada bilo još lakše. Teškoće su počele u prvim nedeljama posle spuštanja. Spustio sam se u lenderu sa posadom farme, i oni su mi pomogli da se smestim u ostavi u jednoj od prikolica. Hiroko je žurila da izgradi staklene bašte pre svega da bi me izbavila odatle, ili je bar tako meni rekla."
     "Živeo si u ostavi?"
     "Nekoliko meseci. Bilo je gore nego u zatvoru. Ali sam posle živeo u staklenoj bašti i počeo sam da prikupljam materijal koji nam je bio potreban da se odvojimo. Juao je još u početku sakrio sadržaj nekoliko teretnih modula. A kada smo od rezervnih delova sklopili rover, najveći deo vremena provodio sam izvan Podbrežja, istražujući krševiti predeo, tražeći pogodno mesto za skrovište i prenoseći opremu tamo. Proveo sam više vremena na površini planete nego bilo ko drugi, više i od En. U vreme kada je grupa sa farme prešla da živi tamo, već sam bio navikao na samoću. Samo ja, i Veliki Čovek, lutali smo planetom. Verujte mi, bilo je kao u raju. Ne, ne u raju - bilo je kao na Marsu. Usput sam verovatno malo sišao s uma. Ali sam sam tako hteo... ne umem to da iskažem."
     "Mora da si primio veliku dozu zračenja."
     Kojot se nasmeja. "Oh, da! Između tih putovanja i solarne oluje na Aresu, primio sam više rema nego bilo ko od Prvih stotinu, osim možda Džona. Možda je to bio razlog. Bilo kako bilo", on slegnu ramenima i pogleda uvis, ka Artu i Nirgalu, "sad sam tu. Slepi putnik."
     "Neverovatno", reče Art.
     Nirgal klimnu glavom; nikada nije uspeo da navede oca da otkrije bar deseti deo ovoga što je sada ispričao o svojoj prošlosti, i sada je gledao Arta i Kojota, pitajući se kako je to Artu pošlo za rukom. Isto je postigao i s njim - jer se Nirgal trudio da ispriča ne samo ono što mu se događalo, već i šta je to značilo, što je bilo mnogo teže. Art je očito imao taj dar, iako je bilo teško odrediti šta je to; bilo je to u samom izrazu njegovog lica, nekako, taj usredsređeni pogled interesovanja i ta otvorena pitanja, koja su gazila preko manira pravo u srž stvari - pretpostavljajući da svako želi da govori, da uobliči smisao svog života. Čak i tajnoviti, uvrnuti, stari pustinjaci kao što je bio Kojot.
     "Pa, sve to nije bilo tako teško", nastavio je Kojot. "Znajte da je skrivanje uvek lakše nego što ljudi misle. Teško je delovati dok se kriješ."
     Na tu pomisao se namršti, pa uperi prst u Nirgala. "Eto zašto ćemo na kraju morati da iziđemo i da se borimo na otvorenom. Zato sam te naterao da odeš u Sabiši."
     "Šta? Govorio si mi da ne treba da idem! Da će me to upropastiti!"
     "Upravo tako sam te naterao da pođeš."

     Održali su ovaj noćni, ispovedni način života skoro nedelju dana, da bi se na kraju nedelje približili maloj naseljenoj oblasti oko mohoula iskopanog u okruženju kratera Hiparhus, Eudoksus, Ptolemeus i Li Fan. Na obroncima ovih kratera nalazili su se neki rudnici urana, ali Kojot nije spominjao nikakve sabotaže, i bez zaustavljanja su prošli pored Ptolemejevog mohoula, trudeći se da što pre napuste oblast. Ubrzo su stigli do Taumazija Fose, petog ili šestog po veličini sistema pukotina kraj koga ih je vodio put. Artu je ovo izgledalo neobično, ali mu je Spenser objasnio da je izbočina Tarzisa okružena mrežama pukotina nastalim njenim uzdizanjem, i da nailaze na njih upravo zato što obilaze Tarzis. Taumazija je bila jedan od najvećih sistema pukotina i mesto velikog naselja Senzeni Na, izgrađenog pored jednog od mohoula na 40 stepeni geografske širine, jednog od prvih iskopanih mohoula i jednog od najdubljih. Bilo je to posle više od dve nedelje putovanja, i trebalo je da popune zalihe u jednom od Kojotovih skrovišta.
     Vozili su se južno od Senzeni Na i pred zoru su zašli među prastare kamenite brežuljke. Ali kada su stigli do podnožja jednog klizišta koje je poticalo sa niske odsečene padine, Kojot poče da psuje. Zemljište je bilo obeleženo tragovima rovera, razbacanim cilindrima gasa, kutijama od hrane i sudovima za gorivo.
     Zurili su u taj prizor. "Tvoje skrovište?" upita Art i izazva nove psovke.
     "Ko je to bio?" upita Art. "Policija?"
     Nije odmah dobio odgovor. Saks sede na jedno od mesta za komandnom tablom da proveri merače goriva. Kojot je nastavio divlje da psuje, u međuvremenu se spustivši na sedište pored Saksovog. Konačno se obrati Artu: "Nije policija. Osim ako su počeli da voze rovere iz Višnjaka. Ne. Ovo su bili lopovi iz podzemlja, crkli dabogda. Verovatno jedna grupa iz Argire koju poznajem. Ne znam ko bi drugi mogao to da uradi. Ali ovo društvo zna položaj nekih mojih starih skrovišta, a ljuti su na mene još otkako sam sabotirao rudarsko naselje u Karitumima, jer su ga posle toga zatvorili i time ih ostavili bez izvora namirnica."
     "Trebalo biste da se držite na istoj strani, ljudi", reče Art.
     "Odjebi", odbrusi mu Kojot.
     Kojot uključi motor i poveze vozilo odatle. "Stara priča", reče gorko. "Pokret otpora počinje da se bori protiv sebe, jer je to jedina bitka koju može da dobije. Tako je uvek bilo. Ne postoji pokret koji čini više od petoro ljudi, a da među njima ne bude bar jedan jebeni idiot."
     Dugo je govorio u tom duhu. Onda Saks kucnu po jednom meraču, i Kojot grubo promrsi: "Znam!"
     Bilo se potpuno razdanilo, te on zaustavi rover u useku između dva prepotopska brežuljka. Zamračiše prozore i polegaše u mraku na uske strunjače.
     "Koliko ima podzemnih grupa?"
     "Niko ne zna", reče Kojot.
     "Šališ se."
     Nirgal odgovori pre nego što je Kojot počeo novu tiradu. "Na južnoj polulopti postoji četrdesetak grupa. Stare razmirice među njima postaju sve žešće. Ima tu dosta opasnih grupa. Radikalni Crveni, Šnelingovi otpadnici, svakojaki fundamentalisti... i to stvara nevolje."
     "Ali zar se ne borite svi za istu stvar?"
     "Ne znam." Nirgal se priseti celonoćnih rasprava u Sabišiju, ponekad veoma žestokim, među studentima koji su inače bili prijatelji. "Može biti da ne."
     "Pa jeste li razgovarali o tome?"
     "Nismo zvanično."
     Art je izgledao iznenađeno. "Trebalo bi", reče.
     "Šta bi trebalo?" upita Nirgal.
     "Da sazovete neku vrstu sabora svih podzemnih grupa i da pokušate da se dogovorite o ciljevima. Kako da se pomirite, i tako to."
     Osim Kojotovog skeptičnog frktanja, nije bilo drugog odgovora. Posle dužeg vremena, Nirgal reče: "Moj utisak je da neke od ovih grupa zaziru od Gameta i Prvih stotinu koji tamo borave. Niko nije spreman da se odrekne nezavisnosti u korist utočišta koje svi smatraju najjačim."
     "Da, ali o tome mogu da se dogovore na saboru", reče Art. "To je jedan od razloga za njegovo sazivanje. Kažem, jedan od razloga. Neophodno je da radite zajedno, posebno ako policija transnata postane aktivnija posle onoga što je saznala od Saksa."
     Saks na ovo klimnu glavom. Ostali su ćutke razmišljali. U toj tišini Art posle nekog vremena zahrka, ali Nirgal je ostao dugo budan, razmišljajući.

     Nužda ih je naterala da se približe Senzeni Nau. Hrane je, uz štednju, bilo dovoljno, a voda i gasovi u vozilu se se reciklirali, pa je tu gubitak bio zanemarljiv. Međutim, zalihe goriva za pokretanje vozila bile su na izmaku. "Treba nam pedesetak kila hidrogena", reče Kojot.
     Vozio je ivicom najvećeg kanjona u Taumaziji; preko puta, u litici, iza velikih staklenih ploča, u arkadama punim visokog drveća, nalazio se Senzeni Na. Dno kanjona ispred njega bilo je pokriveno pešačkim cevima, manjim šatorima, velikim fabričkim postrojenjem mohoula, samim mohoulom, velikom crnom jamom na južnom obodu celine, i gomilama šuta koje su se pružale daleko na sever. Za ovaj mohoul se govorilo da je najdublji na Marsu, da je toliko dubok da je kamen na njegovom dnu bio već postajao elastičan - 'gnjecav', kako bi to rekao Kojot - dubok osamnaest kilometara, dok je litosfera u toj oblasti bila duboka oko dvadeset pet.
     Rad mohoula bio je gotovo potpuno automatizovan, i najveći deo stanovnika naselja uopšte mu nije prilazio. Bilo je dosta kamiona-tegljača za dovlačenje kamena iz okna koji su kao gorivo koristili hidrogen, pa su skladišta na dnu kanjona bila opskrbljena onim što je im je bilo potrebno. Tamošnje obezbeđenje organizovao je još pre rata sam Džon Bun i otada se nije menjalo, pa je bilo slaba prepreka Kojotovim metodima; osim toga, u Kojotovoj VI nalazili su se svi Džonovi stari programi.
     Kanjon je, međutim, bio izuzetno dugačak, i najbolji put do dna bila je staza na litici, nekih deset kilometara daleko od mohoula. "Nema problema", reče Nirgal. "Ići ću peške."
     "Sa pedeset kila u rukama?" reče Kojot.
     "Poći ću s njim", reče Art. "Možda nisam vičan mističnoj levitaciji, ali umem da trčim."
     Kojot razmisli o tome, pa klimnu glavom. "Otpratiću vas niz liticu."
     Tako je i učinio, i u vremenskom pomaku Nirgal i Art pođoše na sever, sa praznim rancima prebačenim preko boca sa vazduhom, lakim trkom po ravnom dnu kanjona, prema Senzeni Nau. Nirgalu se činilo da ih čeka lak posao. Bez teškoća su stigli do postrojenja mohoula, jer je svetlost zvezda sada bila pojačana rasutom svetlošću naselja iza stakla, odbijenom od suprotnog zida. Kojotov program otvorio im je komoru garaže i uveo ih u skladišni prostor kao da imaju svako pravo da budu tamo, bez znaka da su uključili ijedan alarm. Ali kada su ušli u skladište i počeli da trpaju male boce sa hidrogenom u rance, u prostoriji se odjednom uključiše sva svetla i bešumno se zatvoriše vrata.
     Art odmah otrča do zida nasuprot vratima, postavi eksploziv i odmaknu se u stranu. Odjeknu snažna eksplozija, i u tankom zidu skladišta zinu povelika rupa: njih dvojica se već sledećeg trenutka nađoše napolju, šunjajući se između džinovskih dizalica prema spoljnjem zidu. Iz komore pešačke cevi istrčaše prilike u odelima, i dva uljeza se baciše iza jedne dizalice takvih razmera da su mogli da se smeste u prostor između šara gusenice. Nirgal je osećao kako mu srce dobuje uz metal. Prilike uđoše u skladište, a Art istrča iz zaklona i postavi još jedno punjenje; Nirgala zaslepi blesak nove eksplozije, i on se provuče kroz otvor u ogradi i potrča, slep, ne osećajući trideset kilograma goriva koje su mu usecale boce sa vazduhom u kičmu. Art je i ovaj put trčao ispred njega, jedva održavajući ravnotežu u marsovskoj gravitaciji, ali svejedno grabeći onim džinovskim koracima. Nirgal se gotovo nasmeja u naporu da ga sustigne, a onda uhvati ritam i poravna se s njim, trudeći se da mu pokaže kako da koristi ruke: bio je to više plivački zamah nego brzo secanje koje je tako često izbacivalo Arta iz ravnoteže. Uprkos mraku i njihovoj brzini, Nirgal je imao utisak da su Artove ruke počele da veslaju sporije.
     Trčali su. Nirgal je izbio napred i pokušao da vodi najprohodnijom putanjom, onom sa najmanje razbacanog kamenja. Svetlost zvezda više im je nego dovoljno osvetljavala put. Art mu se neprestano približavao s desne strane, primoravajući ga da ubrza. To se gotovo pretvorilo u trku, i Nirgal je trčao mnogo brže nego da je bio sam ili pod normalnim okolnostima. Veliki deo toga činio je ritam, disanje i širenje toplote iz utrobe prema koži, a zatim u hodač. Bilo je čudo kako je Art uspevao da održi korak s njim, bez pomoćnih tehnika. Taj čovek je bio moćna životinja.
     Gotovo su protrčali pored Kojota, koji iskoči iza stene i preturi ih kao čunjeve. Onda se popeše kamenitom stazom koju je obeležio na zidu litice i ponovo se nađoše na ivici, pod kupolom zvezda, sa svetlošću Senzeni Naa kao u nekog svemirskog broda koji se zario u zid kanjona.
     Art je u vozilu grcao za vazduhom, bez daha od trke niz kanjon. "Moraćeš... da me naučiš... taj lung-gom", reče on Nirgalu. "Bog te vid'o... al' si brz."
     "A, i ti si. Ne znam kako ti uspeva."
     "Strah." Zatresao je glavom, bučno udišući vazduh. "Ovo je bilo opasno", požali se Kojotu.
     "Nije bila moja ideja", odbrusi Kojot. "Da ona kopilad nisu opljačkala moje zalihe, ovo ne bi bilo potrebno."
     "Da, ali vi to stalno radite, zar ne? Iako je opasno. Hoću da kažem, treba da radite nešto drugo umesto sabotaža ovde u pustoši. Nešto sistematično."

     Pokazalo se da je pedeset kilograma bila minimalna potrebna količina da se dovezu do kuće, pa su se vukli na jug uključivši samo najneophodnije sisteme, tako da je unutrašnjost kabine bila u mraku i bez grejanja. I napolju je bilo hladno; u sve dužim noćima rane južne zime počeli su da susreću inje na tlu i nanose snega. Kristali soli povrh nanosa služili su kao podloga ledenim pahuljicama, koje su se množile u grmovima ledenih cvetova. Krivudali su između ovih polja od belog kristala, mutno svetlucavih na svetlosti zvezda, da bi se polja malo zatim pretvorila u jednoličan beli prekrivač snega, inja, slane i ledenih cvetova. Polako su se vozili preko njega, sve dok im jedne noći nije ponestalo hidrogena. "Mogli smo da uzmemo više", reče Art.
     "Umukni", odvrati Kojot.
     Vozili su se na struju iz akumulatora, koje nije bilo mnogo. U tami neosvetljene kabine, bela svetlost spoljašnjeg sveta delovala je avetinjski. Niko od njih nije govorio, izuzev da se dogovori oko vožnje. Kojot je čvrsto verovao da će ih akumulatori odvesti do kuće, ali je njegova računica po Nirgalovom mišljenju bila prilično tesna, i ako bi nešto pošlo naopako, ako bi se jedan od ledom obloženih točkova zaglavio u kućištu - morali bi da nastave peške. Trkom. A Spenser i Saks ne bi izdržali dugo.
     Šeste noći po upadu u Senzeni Na, međutim, pri kraju vremenskog pomaka, sleđeno tlo ispred njih pretvori se u čistu belu liniju, koja se na horizontu širila i gubila se iza njega: bili su to bele litice južne polarne ledene kape. "Podseća na svadbenu tortu", reče Art, smešeći se.
     Punjenje baterija bilo je na izmaku, toliko da je vozilo počelo da usporava. Ali Gamet je bio samo nekoliko kilometara u smeru kazaljke na satu oko ruba polarne kape. I tako je, odmah po svitanju dana, Kojot uterao jedva pokretno vozilo u garažu Nađinog kompleksa na rubu kratera. Poslednji deo puta su prepešačili, drobeći svežu ledenu koru u dugačkim senkama i krvavoj svetlosti zore, ispod velikog belog zida od suvog leda.









22.
     Nirgal se u Gametu osećao kao i uvek: kao da pokušava da se ugura u odeću koju je odavno prerastao. Ali ovaj put je sa njim bio i Art, pa je poseta bila zanimljiva, jer je trebalo predstaviti stari dom novom prijatelju. Nirgal ga je svaki dan vodio okolo, objašnjavajući mu znamenitosti mesta i upoznajući ga sa ljudima. Dok je posmatrao mene izraza Artovog lica od iznenađenja do zapanjenosti i neverice, Nirgalu je čitav projekt Gameta počinjao da izgleda nestvarno. Bela, ledena kupola, vetrovi, magle, ptice, jezero, selo, večna zima, čudno odsustvo senki, kuće u stablima bambusa iznad belo-plavih zgrada naselja... bilo je to zaista čudesno mesto. Artu su i sami iseiji bili podjednako vredni čuđenja; rukovao se sa svakim od njih, ponavljajući: "Drago mi je; video sam vas na videu." Pošto su ga predstavili Vladu i Ursuli, Marini i Juau, on promrmlja Nirgalu: "Kao da sam u muzeju voštanih figura."
     Nirgal ga je odveo da upozna Hiroko, koja je bila ona stara, dobroćudna i zatvorena, ophodeći se prema Artu sa istom onom suzdržanom ljubaznošću koju je pružala Nirgalu. Boginja-majka sveta... Nalazili su se u njenoj laboratoriji, i Nirgal, neodređeno kivan na nju, povede Arta do ektogenih tankova i objasni mu za šta služe. Kada bi se Art čudio, oči su mu bile potpuno okrugle, a sada su izgledale kao dva velika belo-plava klikera. "Izgledaju kao frižideri", reče on, i zapilji se u Nirgala. "Jesi li bio usamljen unutra?"
     Nirgal slegnu ramenima i pogleda male, bistre prozore, nalik na brodske. Jednom je plutao unutra, sanjajući i trzajući se u snu... Bilo je teško zamisliti prošlost i poverovati u nju. Milijardama godina nije postojao, a onda, jednog dana, unutar ove male crne kutije... iznenadno prisustvo, zeleno u belom, belo u zelenom.
     "Ovde je tako hladno", primeti Art kada su se našli napolju. Nosio je prostran, pozajmljen, vatiran kaput, sa kapuljačom navučenom preko glave.
     "Moramo da održavamo sloj vodenog leda preko suvog leda, radi kvaliteta vazduha. Zato je temperatura uvek malo ispod tačke smrzavanja, ali neznatno. Meni odgovara. Čini mi se da nema bolje temperature."
     "Detinjstvo."
     "Ja'."
     Svakog dana su posećivali Saksa, koji je krkljao 'zdravo' i 'do viđenja', i svojski se trudio da govori. Mišel je radio nekoliko sati dnevno s njim. "Ovo je bez sumnje afazija", reče im on. "Vlad i Ursula pogledali su ga pod skenerom i ustanovili oštećenje u levom prednjem centru za govor. Nefluentna afazija, poznata i kao Brokina afazija. Problem mu je da pronađe pravu reč, a ponekad mu se čini da ju je pronašao, ali su to sinonimi, antonimi ili 'one' reči. Treba da ga čujete kako izgovara loši rezultati. To ga sekira, ali je oporavak od ove vrste oštećenja često sasvim uspešan. I spor. Stvar je u tome da drugi delovi mozga nauče da obavljaju funkciju oštećenog dela. Sada radimo na tome. Sreća je što to ide tako dobro. Osim toga, jasno je da je moglo biti i gore."
     Saks, koji ih je za to vreme posmatrao, zamišljeno klimnu glavom. Onda reče: "'Oću da oborim. Da govorim."

     Od svih ljudi u Gametu sa kojima je Nirgal upoznao Arta, Artu se najviše dopala Nađa. Odmah su se zbližili. Nirgal je bio u čudu, ali mu je bilo drago, i ganuto je posmatrao svoju staru učiteljicu kako se ispoveda pod baražom Artovih pitanja; lice bi joj izgledalo prastaro da nije bilo onih čarobno, sjajnih, smeđih očiju, sa zelenim tačkicama oko zenica - očiju koje su blistale prijateljskim zanimanjem i pameću, kao i nasmejanom iznenađenošću zbog Artove radoznalosti.
     Uskoro su njih troje provodili sate razgovarajući u Nirgalovoj sobi, gledajući sa visine na selo, ili kroz drugi prozor na jezero. Art je hodao po skučenom cilindru od prozora do vrata i nazad, prelazeći prstima preko duboreza u svetlucavom zelenom drvetu. "Vi to zovete drvo?" reče, posmatrajući bambus. Nađa se nasmeja. "Ja ga tako zovem", reče. "Hiroko je došla na pomisao da se stanuje u njima. I bila je u pravu: drvo ima dobru izolaciju, neverovatno je žilavo, i nije potrebna stolarija osim za ugradnju vrata i prozora..."
     "Pretpostavljam da ti je žao što niste imali ove bambuse u Podbrežju, a?"
     "Nije bilo dovoljno prostora. Možda u arkadama. Osim toga, ovo je nova vrsta."
     Onda je ona počela da ispituje njega, postavljajući mu bezbroj pitanja o Zemlji. Kakve sad materijale koriste u građevinarstvu? Imaju li nameru da koriste fuziju u komercijalne svrhe? Da li je UN bio zadat smrtni udarac ratom iz šezdeset prve? Hoće li se graditi svemirski lift i na Zemlji? Koliki je deo stanovništva prošao kroz tretman dugovečnosti? Koje su najmoćnije transnacionalke? Ratuju li međusobno za prevlast?
     Art je odgovarao koliko je znao, i iako je tresao glavom zbog nepotpunosti svojih odgovora, Nirgal je puno saznao od njega, a činilo se da je i Nađa. I oboje su se često smejali.
     Kada je Art postavljao pitanja Nađi, njeni su odgovori bili ljubazni, ali veoma različiti po dužini. Umela je nadugačko da pripoveda o svojim projektima, sa uživanjem opisujući desetine građevinskih lokacija na južnoj polulopti na kojima je radila. Ali kada bi je onako otvoreno upitao o prvim godinama u Podbrežju, obično bi samo slegnula ramenima, čak i kada je bila reč o gradnji. "Stvarno se ne sećam najbolje", rekla bi.
     "Ma, hajde."
     "Ne, istina je. To je, zapravo, problem. Koliko je tebi godina?"
     "Pedeset. Ili pedeset jedna, možda. Zaboravio sam datum."
     "A meni je sto dvadeset. Ne gledaj me k'o čudo! Zahvaljujući tretmanima nisam tako stara - videćeš! Poslednji tretman sam imala pre dve godine, i iako nisam kao šiparica, sasvim se dobro osećam. Odlično, u stvari. Ali mislim da je pamćenje slaba karika u tome. Može biti da mozak nije u stanju da čuva tolika sećanja. Ili se ja ne trudim dovoljno. Ali to nije samo moj problem. Maja je još gora od mene. I svi moji vršnjaci se žale na to. Vlad i Ursula počinju da brinu. Čudi me da nisu mislili na to kada su razvijali tretman."
     "Možda jesu, ali su zaboravili."
     Činilo se da ju je iznenadio sopstveni smeh.
     Kasnije, za večerom, pošto su neko vreme razgovarali o njenim građevinskim projektima, Art joj reče: "Stvarno bi trebalo da pokušate da organizujete sastanak svih podzemnih grupa."
     Maja je sedela za njihovim stolom i sada pogleda Arta istim sumnjičavim pogledom kao u Ponoru Ehus. "To je nemoguće", izjavi. Nirgal pomisli da izgleda mnogo bolje nego kada su se razdvojili - odmorna, uspravna, dugonoga, graciozna, raskošna. Činilo se da se otresla osećaja krivice zbog ubistva kao kaputa koji joj se ne dopada.
     "Zašto?" upita Art. "Bilo bi vam mnogo bolje kada biste živeli na površini."
     "To je svima jasno. Da je to tako jednostavno, mogli bismo da se preselimo u demimond. Ali na površini i na orbiti nalaze se jake policijske snage, i poslednji put kada su nas videli smesta su pokušali da nas zbrišu. A i način na koji su postupali sa Saksom ne govori mi da su se stvari promenile."
     "Ne kažem da jesu. Samo sam mislio da postoje mnogo delotvorniji načini da se borite protiv njih. Da se okupite, recimo, i načinite plan. Da stupite u vezu sa organizacijama na površini koje su spremne da vam pomognu. Takve stvari."
     "Imali smo takve kontakte", reče Maja hladno. Nađa je, međutim, klimala glavom. A Nirgalu su kroz glavu proletala sećanja na godine provedene u Sabišiju. Sabor podzemlja...
     "Sabišijanci će sigurno doći", reče on. "Tamo to već odavno rade. Tako je, zapravo, u čitavom demimondu."
     Art reče: "Takođe treba da razmislite o tome da stupite u vezu sa Praksisom. Moj bivši šef, Vilijem Fort, veoma je zainteresovan da se sastane sa vama. Pored toga, sve članice Praksisa bave se inovacijama koje bi vam se dopale."
     "Tvoj bivši šef?" reče Maja.
     "Tako je", reče Art sa spokojnim osmehom. "Sada sam samo svoj."
     "Ili naš zarobljenik", primeti oštro Maja.
     "Kada si zarobljenik kod anarhista to mu dođe na isto, zar ne?"
     Nađa i Nirgal se nasmejaše, ali Maja prezrivo iskrivi lice i okrenu se na drugu stranu.
     Nađa reče: "Mislim da je sastanak dobra ideja. Predugo smo prepuštali Kojotu da vodi čitavu mrežu."
     "Čuo sam te!" doviknu Kojot sa susednog stola.
     "I nije ti se dopalo?" upita ga Nađa.
     Kojot slegnu ramenima. "Istina je da moramo nešto da učinimo. Sada znaju da smo ovde."
     Ovo izazva muk pun zabrinutog razmišljanja.
     "Iduće nedelje idem na sever", reče Nađa Artu. "Možeš da pođeš sa mnom ako hoćeš - i ti, Nirgale. Treba da svratim u mnoga utočišta, i možemo da proverimo njihovo mišljenje o okupljanju."
     "Važi", reče Art, sa radosnim izrazom lica. Nirgal je još bio zanesen mogućnostima. Povratak u Gamet oživeo je usnule delove njegovog uma, i jasno je video dva sveta u jednome, beli i zeleni, razdvojene dimenzijama, međusobno isprepletane - kao podzemlje i gornji svet, nezgrapno sjedinjeni u polusvetu. Svet izvan žiže...

     I tako su se nedelju dana kasnije Art i Nirgal pridružili Nađi u putovanju na sever. Nađa je zbog Saksovog hapšenja izbegavala da zastaje u usputnim otvorenim gradovima, a činilo se da ne veruje ni tajnim utočištima; bila je najkonzervativnija među starima po pitanju tajnovitosti. Tokom godina je uspela, kao i Kojot, da izgradi čitav sistem malih skrovišta, pa su se sada vozili od jednog do drugog, provodeći kratke dane u spavanju i čekanju noći u srazmernoj udobnosti. Zimski dani više nisu bili pogodni za vožnju jer je pokrivač magle već nekoliko godina bio sve ređi i manji po površini, pa je sada jedva bio gušći od lake izmaglice, ili razređenih niskih oblaka koji su se kovitlali iznad krševitog predela. Jednog maglovitog jutra, posle deset sati, silazili su niz strmu padinu u magli, i Nađa je objašnjavala da ju je En prepoznala kao deo pređašnjeg ponora Australe - "Tvrdi da ovde dole postoji bukvalno sijaset ostataka ponora Australe, odsečenih pod različitim uglovima u ranijim fazama ciklusa precesije" - kada se magla raščistila, i pred njima je odjednom pukao vidik nadaleko, sve do krzavih ledenih zidova ulaza u sadašnji ponor Australe, svetlucavih u daljini. Bili su izloženi - ali se tada oblaci ponovo sklopiše nad njima, u trenu, obaviše ih sumračnom, tečnom belinom, kao da putuju kroz mećavu u kojoj su pahuljice tako lake da prkose gravitaciji, i večno lebde iznad tla.
     Nađa je mrzela ovu vrstu izloženosti, bez obzira na kratkoću, pa su se danju i dalje krili. Posmatrali su kroz prozorčiće svojih skloništa kako se komešaju oblaci, i ponekad bi se kroz njih prosula svetlost, toliko blistava da je bilo nemoguće gledati u nju. Bili su to Sunčevi zraci koji su se probijali kroz otvore između oblaka, padajući na dugačke grebene i pukotine na zaslepljujuće belom tlu. Jednom im se pružila prilika da vide puno izbeljenje, nestanak svake senke, i svega ostalog: svet čiste beline, u kome se više nije videlo ni obzorje.
     Drugih dana su ledene duge bacale lukove bledih pastelnih boja preko jarke beline, a jednom, kada se probilo Sunce, nisko iznad zemlje, bilo je okruženo prstenom jednakog sjaja kao i ono samo. Predeo je goreo pod ovim spektaklom, ne sav odjednom već u mrljama koje su se hitro menjale na neprekidnom vetru. Arta je to zasmejavalo, i on nije prestajao sa uzvicima divljenja prema ledenim cvetovima, sada krupnim poput žbunova, načičkanim trnjem i čipkastim lepezama, po ivicama sraslim jedan sa drugim tako da je postojalo mnogo oblasti gde je tlo bilo potpuno prekriveno, gde su se vozili preko lomljive površine staklenih cvasti, drobeći stotine njih pod točkovima. Duge i mračne noći bile su gotovo uteha posle ovakvih dana.
     Dani su prolazili, istovetni. Nirgalu je prijalo da putuje sa Artom i Nađom; oboje su bili staložene naravi, opušteni, duhoviti; Artu je imao pedeset, Nađa sto dvadeset, a Nirgal samo dvanaest godina, dakle oko dvadeset pet zemaljskih, ali su se i pored ovih razlika ponašali kao jednaki. Nirgal je mogao slobodno da iznese svoje zamisli pred njima, jer mu se nikada nisu smejali ili ga zadirkivali, čak ni kada bi pronašli u čemu greši i ukazali mu na to. Stavovi su im se, u stvari, prilično poklapali. Sve troje su bili, u marsovskom političkom žargonu, zeleni asimilacionisti - bunovci, kako je to zvala Nađa. A bili su i srodnih naravi, što Nirgal do tada ni sa kim nije osetio, ni sa ostatkom porodice u Gametu niti sa prijateljima u Sabišiju.
     Razgovarajući iz noći u noć, svraćali su na kratko u velika utočišta juga, predstavljajući Arta tamošnjem svetu i zalažući se za ideju o saboru ili kongresu. Odveli su ga u Bodganov Višnjak, gde ga je zaprepastio ogroman kompleks sagrađen duboko u oknu mohoula, većih od svih drugih utočišta. Artove iskolačene oči bile su podjednako izražajne kao reči i podsetile su Nirgala na osećaj koji je imao kada je kao dete prvi put otišao tamo sa Kojotom.
     Bodganovisti su se odmah zainteresovali za okupljanje, ali je Mihail Jangel, jedan od nekolicine Arkadijevih drugova koji su preživeli šezdeset prvu, upitao Arta koji je dugoročni cilj takvog skupa.
     "Da zauzmete površinu."
     "A, tako!" Mihailove oči bile su širom otvorene. "Pa, siguran sam da ćete imati našu podršku u tome! Ljudi su se plašili da pokrenu tu temu."
     "Odlično", reče Nađa Artu kada su se ponovo povezli na sever. "Ako bogdanovisti stanu iza zamisli o okupljanju, ono će se verovatno i dogoditi. Većina tajnih utočišta jesu ili bogdanovistička ili pod njihovim uticajem."
     Posle Višnjaka posetili su utočišta oko kratera Holms, poznata kao 'industrijsko središte' podzemlja. Ove kolonije takođe su većinom pripadale bogdanovistima, sa više neznatnih socijalnih varijacija pod uticajem ranih marsovskih filozofa kao što su robijaš Šneling, Hiroko, Marina ili Džon Bun. Frankofonski utopisti u Prometeusu, sa druge strane, uredili su svoju zajednicu prema idejama uzetim od Rusoa, Furijea, Fukoa i Nemija; bile su to nijanse koje Nirgal nije primetio prilikom prve posete. Trenutno su bili pod uticajem Polinežana koji su nedavno stigli na Mars. U njihovim prostranim i toplim odajama, nalazili su se plitki bazeni i palme, i Art je primetio da mu mesto više liči na Tahiti nego na Paris.

     U Prometeusu im se pridružila Džeki Bun, koju su tu ostavili neki prijatelji u proputovanju. Nameravala je da ode pravo u Gamet, ali je više volela da putuje sa Nađom nego da još čeka, a Nađa je bila spremna da je poveze. I tako je, kada su pošli, Džeki bila njihov novi saputnik.
     Opuštena atmosfera iz prvog dela njihovog putovanja odjednom se izgubila. Džeki i Nirgal rastali su se u Sabišiju u uobičajenom neodređenom odnosu, i Nirgal nije bio najsrećniji što se prekida razvoj njegovih novih prijateljstava. Art je bio očigledno opčinjen njenim fizičkim izgledom - bila je viša od njega, i teža od Nirgala, i Art ju je posmatrao na način koji je smatrao za suzdržan, ali je svima ostalima bio očigledan, uključujući i Džeki. Nađa je na to kolutala očima i svađala se sa Džeki oko sitnica kao sa sestrom. Posle jedne takve svađe, dok su Nađa i Džeki bile u drugoj prostoriji jednog od Nađinih skrovišta, Art šapnu Nirgalu: "Ista Maja! Zar te ne podseća? Glas, ponašanje..."
     Nirgal se nasmeja. "Ubiće te ako joj to kažeš."
     "Ah", reče Art i pogleda ga postrance. "Znači, vas dvoje ste još...?"
     Nirgal slegnu ramenima. Sve mu je to bilo na neki način zanimljivo; ispričao je Artu dovoljno o njihovom odnosu da bi stariji muškarac znao da između njih dvoje postoji nekakva duboka veza. Sada je bilo gotovo izvesno da će Džeki pokušati da se nabaci Artu, da ga pridoda svojoj sviti kao što je rutinski radila sa muškarcima koji su joj se dopadali ili ih je smatrala uticajnima. Još nije bila sigurna koliko je Art važna osoba, ali kada to utvrdi, postupiće kao i obično, i šta će tada Art učiniti?
     Sve u svemu, njihovo putovanje više nije bilo kao pre; Džeki je dala stvarima svoj zamah. Svađala se sa Nirgalom i Nađom; ovlaš se umiljavala Artu, očaravajući ga i istovremeno ga procenjujući, što je za nju bio sastavni deo upoznavanja. U Nađinim skrovištima svlačila je košulju da se obriše sunđerom, ili bi položila ruku na Artovu mišicu kada bi ga pitala nešto o Zemlji - da bi ga u drugim prilikama potpuno zanemarivala, izgubljena u nekom svom svetu. Bilo je to kao da žive u roveru sa nekom velikom mačkom u roveru, panterom spremnim da vam prede u krilu i da vas baci preko kabine, a da u oba slučaja klizi okolo sa savršenom, nervoznom mekoćom.
     Ali to je bila Džeki. Sada je tu bio i njen smeh, koji je zvonio kroz vozilo kada bi Art ili Nađa rekli nešto duhovito, i njena lepota, i beskrajni zanos kojim je raspravljala o stanju na Marsu. Čim je otkrila čime se bave na putovanju, spremno se pridružila delovanju. Život je uz nju bez sumnje bio uzbudljiviji. A Art, iako ju je gutao pogledom kada se kupala, imao je nešto ironično u osmehu dok je uživao u njenom opčinjavajućem umiljavanju; Nirgal je bio siguran da je u jednoj takvoj prilici video njegov šaljiv pogled upućen Nađi. Zato se činilo, iako ga je privlačila i iako je voleo da je gleda, da nije beznadežno zatravljen. Bilo je to verovatno zbog njegovog prijateljstva prema Nirgalu; Nirgal nije bio siguran da li je zaista tako, ali mu se dopadala ta pomisao, koja nije bila uobičajena ni u Zigotu ni u Sabišiju.
     Džeki je, sa svoje strane, bila sklona da potceni Artovu ulogu u organizovanju opšteg sabora, kao da će sve obaviti sama. Ali su onda posetili malo neomarksističko utočište u Mičelovim Planinama (koje nisu bile ništa više od okolnih južnih visija, a ime je bio artefakt teleskopske ere), i pokazalo se da su ovi neomarksisti u vezi sa gradom po imenu Bolonja u Italiji, i indijskom provincijom Kerala - kao i sa Praksisovim uredima u oba mesta. Zato su imali puno tema za razgovor sa Artom, i očigledno im se dopao, pa mu na rastanku jedan od njih reče: "Divno je to što radite; isto kao Džon Bun."
     Džeki na to naglo okrenu glavu i zagleda se u Arta, koji je stidljivo tresao glavom. "E, nije", reče ona automatski.
     Posle toga ga je, međutim, ozbiljnije shvatala. Nirgal se samo smejao. Svaki pomen Bunovog imena na nju je delovao kao čarolija. Kada su ona i Nađa raspravljale o Džonovim teorijama, nije umela da izrazi zašto se tako oseća; veliki deo onoga što je Bun želeo da se ostvari na Marsu bilo je sasvim logično, i Nirgalu se činilo da je Sabiši posebno blizak Bunovom duhu. Za Džeki je to, međutim, bilo nešto više od razumnog čina - nešto što je imalo veze sa Kaseijem, Ester i Hiroko, čak i sa Piterom - splet osećanja koji ju je dirao tamo gde ništa drugo nije.

     Nastavili su put na sever, u krajeve koji su bili još divljiji i neprohodniji nego oni iza njih. Bilo je to vulkansko zemljište, gde je gruba uzvišenost južnih gorja bila pojačana drevnim šiljatim vrhovima Australis Tolusa i Amfitrites Patere. Ova dva vulkana označavala su granicu tokova lave, gde je crna stena tla bila skamenjena u čudne kvrge, talase i linije. Nekada su ovi tokovi klizili zemljištem u potocima belo usijane tečnosti, pa su i sada, tvrdi, crni i razoreni vremenom, pokriveni prašinom i ledenim cvetovima, jasno svedočili o svom tečnom poreklu.
     Najizrazitiji od ovih ostataka lave bili su dugački, niski grebeni nalik na zmajske repove okamenjene u crnu stenu. Ovi grebeni vijugali su tlom kilometrima u daljinu, često se gubeći iza oba horizonta, prisiljavajući putnike da prave duge obilaske. Bile su to dorse, drevni kanali lave; stena od koje su bili načinjeni pokazala se tvrđa od okolnog zemljišta, koje je tokom narednih eona erodiralo, ostavivši crne humke na površini, slične kablu palog lifta, ali mnogo veće.
     Jedna od ovih dorsi, u oblasti Dorsa Brevija, nedavno je bila pretvorena u tajno utočište. Nađa zato poveze rover teškom stazom između bedema lave, a zatim u prostranu garažu u zidu crnog grebena, najvećeg od svih koje su videli. Izišli su iz vozila, i tu ih je dočekala mala grupa srdačnih neznanaca, u kojoj je bilo nekoliko Džekinih poznanika od ranije. Garaža nije nagoveštavala da će odaja iza nje biti različita od onih u drugim utočištima koja su posetili, i kada su prošli kroz veliku cilindričnu komoru, bili su zaprepašćeni kada su se obreli u otvorenom prostoru koji je zauzimao gotovo čitavu unutrašnjost grebena. Greben je bio šupalj; prazan prostor u njemu bio je oblika grubog valjka, cevi visoke oko dve stotine metara od poda do tavanice i široke tri stotine metara od zida do zida, bez kraja u oba smera. Artova usta podsećala su na poprečni presek tunela: "Auh!" uzvikivao je. "Auh, koliko je ovo! Boga ti!"
     Domaćini su im objasnili da postoji mnogo šupljih dorsi. I na Zemlji ih je bilo mnogo, ali u uobičajenoj razmeri dva na jedan, a ova cev je, zapravo, bila sto puta veća od najveće zemaljske. U vreme kada su tokovi lave bili u tečnom stanju, objasnila je Artu mlada žena po imenu Arijadna, polako su se hladili i stvrdnjavali po ivicama, a zatim i na površini - posle čega je vrela lava nastavila da teče kroz tu školjku, sve dok tokovi nisu stali, a preostala lava istekla u neko vatreno jezero, ostavivši za sobom cilindrične tunele dugačke i po pedeset kilometara.
     Pod ovog tunela bio je gotovo ravan, a sada je bio prekriven krovovima i travnatim parkovima, bazenima, i stotinama mladica drveća, zasađenih u šumarcima pomešanih bambusovih i borovih stabala. Dugačke pukotine u krovu tunela poslužile su za ugradnju svetlarnika, načinjenih od slojevitih materijala koji su slali iste vizualne i toplotne signale kao ostatak grebena, ali su propuštali dugačke zavese smeđih Sunčevih zraka, tako da je čak i u najmračnijim delovima tunela bilo svetlo kao u oblačan dan.
     Dok su silazili niz stepenice, Arijadna ih je obavestila da je tunel Dorsa Brevije dug četrdeset kilometara, mada postoje mesta gde se tavanica spuštala, ili gde su čepovi lave gotovo ispunjavali šupljinu. "Naravno, nismo zatvorili čitavu dužinu tunela. Bilo bi to više nego što nam je potrebno, više nego što možemo da zagrejemo i držimo pod pritiskom. Ali smo dosad zatvorili oko dvanaest kilometara, u kilometar dugačkim odeljcima, razdvojenim pregradama od materijala za šatore."
     "Auh", reče ponovo Art. Nirgal je bio podjednako zadivljen, a Nađa nije krila oduševljenje. Ni sam Višnjak nije se mogao meriti sa ovim.
     Džeki je već bila pri samom dnu dugog stepeništa koje je vodilo iz komore garaže do parka ispod njih. Dok su išli za njom, Art reče: "Za svaku koloniju u koju ste me odveli pomislio sam da je najveća, i svaki put sam se prevario. Što mi odmah ne kažete da će sledeća zauzimati čitav basen Helasa, ili tako nešto?"
     Nađa se nasmeja. "Ovo je najveća za koju ja znam. Ma, veća od najveće!"
     "Pa šta onda tražite u Gametu, onako hladnom, skučenom i mračnom? Zar ovo mesto ne bi moglo da primi ljude iz svih utočišta?"
     "Ne želimo da budemo svi na istom mestu", odgovori ona. "A ovo ovde postoji tek nekoliko godina."
     Dole na podu tunela činilo im se da se nalaze u prašumi, pod nebom od crnog kamena, izbrazdanog dugačkim, zupčastim, svetlim pukotinama. Četvoro putnika išlo je za grupom domaćina do skupa zgrada sa tankim drvenim zidovima i strmim krovovima sa uvis izvijenim rubovima. U jednoj od ovih građevina predstavljeni su skupini starijih žena i muškaraca u živopisnoj vrećastoj odeći, i pozvani na zajednički obrok.
     Uz jelo su doznali nove pojedinosti o utočištu, uglavnom od Arijadne, koja je sedela pored njih. Utočište su sagradili i nastanili potomci ljudi koji su došli na Mars i pridružili se nestalima iz pedesetih godina; potpomognuti od Sabišijanaca, napustili su gradove i zauzeli mala pribežišta u ovoj oblasti. Bili su pod snažnim uticajem Hirokine areofanije, i neki su njihovu zajednicu opisivali kao matrijarhat. Proučavali su neke drevne matrijarhalne kulture i kao osnovu za svoje običaje uzeli minojsku civilizaciju i zajednicu hopija u Severnoj Americi. Poštovali su boginju koja je predstavljala život na Marsu, nešto poput otelovljenja Hirokinog viriditasa, ili obogovljenja same Hiroko. Žene su u svakodnevnom životu bile na čelu domaćinstva i ostavljale ga najmlađim kćerima: Arijadna je to nazvala ultimogenitorum, običajem Hopija. I kao i kod Hopija, muškarci su se posle venčanja useljavali u ženinu kuću.
     "Dopada li se to muškarcima?" upita Art radoznalo.
     Arijadna se nasmeja izrazu njegovog lica. "Mi kažemo, samo srećna žena može da usreći muškarca." I uputi Artu pogled koji kao da je hteo da ga povuče preko klupe prema njoj.
     "U tome ima smisla", reče Art.
     "Ovde svi radimo sve poslove - proširujemo odeljke tunela, obrađujemo zemlju, podižemo decu, šta god je potrebno. Svako se trudi da nauči nešto što mu nije struka, što je običaj koji mislim da potiče od Prvih stotinu i Sabišijanaca."
     Art klimnu glavom. "Koliko vas je ovde?"
     "Sada nas je oko četiri hiljade."
     Art iznenađeno zazvižda.
     Istog popodneva poveli su ih kroz nekoliko kilometara preobraženih odeljaka tunela, od kojih su mnogi bili pošumljeni, i svaki je sadržao po jedan veći vodeni tok u sredini poda tunela, povremeno proširen u prostrano jezero. Kada ih je Arijadna vratila u prvu odaju, nazvanu Zakros, tamo se nalazilo gotovo hiljadu ljudi, okupljenih na otvorenom banketu u najvećem parku. Nirgal i Art šetali su okolo i razgovarali sa ljudima, uživajući u jednostavnom obroku od hleba, salate i kuvane ribe. Činilo se da se svi slažu sa idejom o okupljanju podzemlja. I sami su pokušali to da učine nekoliko godina ranije, ali nisu zadobili dovoljno pristalica - posedovali su spisak utočišta u oblasti - a jedna starija žena je rekla, sa ubeđenjem, da će im biti čast da budu domaćini skupa, jer poseduju dovoljno prostora za toliki broj gostiju.
     "Oh, to bi bilo sjajno", reče Art, bacivši pogled prema Arijadni.
     Nađa se kasnije složi s njim. "To bi mnogo pomoglo", reče ona. "Mnogi se protive okupljanju, jer imaju utisak da Prvih stotinu pokušavaju da ovladaju podzemljem. Ali kada bi se skup održao ovde, sa podrškom bogdanovista..."
     Kada im je prišla Džeki i čula za ponudu, obesi se Artu oko vrata. "Oh, dogodiće se! I biće isto kao ono što je uradio Džon Bun. Kao skup koji je sazvao na Olimpus Monsu."









23.
     Napustili su Dorsa Breviju i ponovo pošli na sever, istočnom stranom basena Helas. Noću, na putu, Džeki je često pozivala veštačku inteligenciju Džona Buna, Polinu, koju je proučavala i sređivala zapise. Puštala je delove njegovih razmišljanja o nezavisnoj državi, nesređene i nepovezane, refleksije čoveka sa više oduševljenja (i omegendorfa) nego analitičkih sposobnosti; ali ponekad bi dobio zamah za improvizaciju u maniru čuvenih govora, i to je umelo da bude opčinjavajuće. Imao je dara za slobodne asocijacije zbog kojih su njegove ideje delovale kao logični sled i kada to nisu bile.
     "Jeste li primetili koliko je često govorio o Švajcarcima?" upita Džeki. Zvuči baš kao Džon, primeti Nirgal. Provodila je dosta vremena radeći sa Polinom, i to je uticalo na nju. Džonov glas, Majini maniri; prošlost je bila živa u njima. "Moramo da se postaramo da i Švajcarci budu prisutni na saboru."
     "Imamo Jirgena i grupu u Terasama", reče Nađa.
     "Ali to nisu pravi Švajcarci, zar ne?"
     "Moraćeš da pitaš njih", reče Nađa. "Ali ako misliš na zvanične predstavnike Švajcaraca, u Barouzu ih ima koliko ti volja, i tamo nam zaista pomažu, i to bez prethodnog dogovora. Sada nas već pedesetoro ima švajcarske pasoše. Oni su već uveliko deo demimonda."
     "Kao i Praksis", dodade Art.
     "Da, da. U svakom slučaju, razgovaraćemo sa grupom u Terasama. Sigurna sam da su u vezi sa Švajcarcima na površini."
     Severoistočno od vulkana Hadriaka Patera, posetili su grad koji su osnovali Sufi. Prvobitna struktura bila je ugrađena u liticu kanjona, slično visoko tehnološkoj verziji Meza Verde - tanak niz građevina, zakačen na koti gde je izbočina litica počinjala da se povlači unazad i naginje prema dnu kanjona. Strma stepeništa u pešačkim cevima vodila su niz završetak strmine do male betonske garaže, oko koje se nalazilo nekoliko mehurastih šatora i staklenih bašti. U ovim šatorima stanovali su ljudi koji su hteli da uče sa Sufijima. Neki su bili došli iz utočišta, neki iz naselja na severu; bilo je dosta domorodaca, ali i pridošlica sa Zemlje. Nadali su se da će zajedničkim snagama uspeti da pokriju čitav kanjon, koristeći materijale razvijene za potrebe novog kabla kao potporu za beskrajno prostranstvo šatorskog krova. Nađa se odmah uključila u razmatranje problema vezanih za ovakve građevinske projekte i predočila im da će biti raznovrsni i teški. Kao za šalu, gušća atmosfera samo je otežala projekte izgradnje kupola, jer se kupole više nisu mogle u istoj meri držati na pritisku vazduha ispod njih; i iako su otpornost na tenziju i nosivost novih ugljeničnih ustrojstava bile čak i veće nego što je potrebno, bilo je gotovo nemoguće naći tačke oslonca za opterećenja koja su oni planirali. Lokalni inženjeri, međutim, bili su uvereni da će lakši materijali šatora i nove tehnike nosača poslužiti svrsi, s obzirom na činjenicu da su zidovi kanjona bili dovoljno čvrsti. Nalazili su se u gornjem delu Reul Valisa, gde je vekovna erozija dospela do veoma tvrdog materijala. Svuda su se mogle naći dobre tačke oslonca.
     Sve ove aktivnosti bile su od samog početka potpuno izložene pogledu izviđačkih satelita. Kružna naseobina Sufija u mezi u Margaritiferu i njihovo glavno naselje na jugu, Rumi, takođe su bili otvoreni. Uprkos tome, niko ih nije ugrozio ni na kakav način, niti je bilo poziva od Prelazne vlade. Bili su to razlozi zbog kojih je jedan od njihovih vođa, mali, mrki čovek po imenu Du el-Nan, smatrao da su strahovanja podzemlja preterana. Nađa se učtivo usprotivila njegovom mišljenju, i kada je Nirgal zatražio od nje da to razjasni, ona ga je čvrsto pogledala u oči. "Oni love Prvih stotinu."
     Razmišljao je o tome, posmatrajući Sufije koji su ih vodili uz stepeništa u pešačkim cevima do naselja na litici. Stigli su nekoliko sati pre zore, pa je Du pozvao sve prisutne u naselje, na doručak u čast dolaska gostiju. Zato su pustili da ih Sufi odvedu do naselja, gde su posedali za dugačak sto u istoj takvoj prostoriji sa velikim prozorom na mestu spoljnjog zida, sa pogledom na kanjon. Sufi su bili odeveni u belo, dok su ljudi iz šatora nosili obične kombinezone, većinom boje rđe. Ljudi su sipali jedni drugima vodu i razgovarali uz jelo. "Nalaziš se na tarikvatu", reče Du el-Nan Nirgalu. To je duhovno hodočašće, objasnio je, čovekov put u stvarnost. Nirgal je klimao glavom, pogođen tačnošću opisa - bilo je to upravo ono što je oduvek osećao za sopstveni život. "Moraš biti sretan", reče Du. "Moraš biti pažljiv."
     Posle obroka od hleba, jagoda i jogurta, a zatim kafe guste kao mulj, uklonili su stolove i stolice, i Sufi su zaigrali semu ili ples čigre, obrćući se oko sebe i uzvikujući reči u ritmu muzike harfiste i grupe bubnjara, i odgovarajući na recitovanje stanovnika kanjona. Prolazeći pored gostiju, plesači su im kratko dodirivali obraze, dodirom lakim kao ptičje krilo. Nirgal pogleda prema Artu, očekujući da ga vidi izbuljenog kakav je obično bio pred pojavama marsovskog života, ali on se znalački smešio, pucketao prstima u ritmu muzike i izvikivao reči sa ostalima. Na kraju plesa iskoračio je napred i odrecitovao nešto na nepoznatom jeziku, na šta se Sufi nasmešiše, a kada je dovršio, glasno zapljeskaše.
     "Neki moji profesori u Teheranu bili su Sufi", objasni on Nirgalu, Nađi i Džeki. "Bili su pripadnici takozvanog Persijskog Preporoda."
     "A to što si recitovao?" upita Nirgal.
     "Reč je o farsijskoj poemi pesnika Džalaludina Rumija, glavešine derviša-plesača. Nikad nisam najbolje naučio engleski prepev...

     'Umreh k'o mineral, rodih se k'o cvet,
     Kao biljka svenuh, al' tad spoznah svet,
     Uginuh k'o zverka, k'o čovek se digoh,
     Svakom novom smrću višoj svesti stigoh...'

     "Eto, ne sećam se ostatka. Nego, neki od tih Sufija bili su odlični inženjeri."
     "Valjalo bi da budu i ovde", reče Nađa, okrznuvši pogledom ljude sa kojima je razgovarala o postavljanju kupole iznad kanjona.
     U svakom slučaju, pokazalo se da Sufi svesrdno odobravaju ideju o saboru podzemlja. Kako su naglasili, njihova religija bila je sinkretička, sa elementima ne samo iz različitih oblika i nacionalnosti unutar islama, već i iz starijih azijskih vera, kao i iz novijih, kao što je bila vera Bahaija. Ovde će biti potrebno nešto slično po prilagodljivosti, rekoše. U međuvremenu, njihov koncept darovanja već je postao uticajan u podzemlju, a neki njihovi teoretičari radili su sa Vladom i Marinom na postavkama eko-ekonomije. Zato su, dok je jutro prelazilo u dan, spremno dali više praktičnih saveta o sastanku. "Trebalo bi što pre da odete da razgovarate sa Beduinima i ostalim Arapima", reče im Du. "Neće im se dopasti da budu na dnu liste onih koje ste pitali za mišljenje."
     Onda se nebo na istoku rasvetlilo, polako, iz boje šljive u boju lavande. Suprotna litica bila je niža od one na kojoj su se nalazili, i videli su tamni plato nekoliko kilometara na sever, do lanca niskih bregova na obzorju. Sufi pokazaše prema procepu u bregovima gde će izići Sunce, a neki među njima počeše ponovo da izvikuju reči. "Postoji grupa Sufija u Elizijumu", reče im Du, "koja izučava naše korene u mitraizmu i zoroasterijanizmu. Neki tvrde da danas na Marsu ima mitraista, koji obožavaju Sunce, Ahura Mazdu. Za njih je soleta religijska umetnost, kao vitražni prozori u katedrali."
     Kada je nebo postalo jarko ružičaste boje, Sufiji se okupiše oko svojih gostiju i blago ih postaviše u poredak ispred prozora: Nirgala pored Džeki, Nađu i Arta iza njih. "Danas ste vi naše vitražno staklo", reče Du tiho. Ruke podigoše Nirgalovu podlakticu dok mu ruka ne dodirnu Džekinu, i on je uze. Kratko se pogledaše, a onda se okrenuše prema brdima na istoku. I Art i Nađa držali su se za ruke, ali im je slobodna ruka počivala na Nirgalovom i Džekinom ramenu. Recitovanje oko njih postade glasnije, hor glasova na farsiju, tečni samoglasnici razvučeni u minute. A tada Sunce nače horizont i vodoskok svetlosti razli se po svetu, navirući kroz široki prozor i terajući ih da zažmire, suznih očiju. Između solete i zgusnute atmosfere, Sunce je bilo vidno krupnije nego pre, bronzano, razvučeno i treperavo kroz vodoravne pruge dalekih, prelamajućih slojeva. Džeki stisnu Nirgalovu ruku, a on mahinalno pogleda iza njih; tamo su, na belom zidu, njihove senke činile povezanu tapiseriju, crnu na belom, i u toj snažnoj svetlosti najblistavija je bila belina oko njihovih senki, tek neznantno umrljana bojama duge, grleći ih sve zajedno.

     Na odlasku su prihvatili savet Sufija i uputili se prema mohoulu Lajel, jednom od četiri mohoula na sedamdesetom podnevku. U ovoj oblasti su Beduini iz zapadnog Egipta imali nekoliko karavansaraja, a Nađa je poznavala jednog od njihovih poglavica. Stoga su odlučili da pokušaju da ga pronađu.
     Nirgal je usput mislio na Sufije i na ono što je njihova uticajna pojava govorila o podzemlju i polusvetu. Ljudi su napuštali površinu iz mnogo raznovrsnih razloga, i to je valjalo zapamtiti. Svi su oni odbacili sve što su imali i stavili život na kocku, ali su im ciljevi bili različiti. Neki su se nadali uspostavljanju radikalno novih kultura, kao u Zigotu, Dorsa Breviji ili u utočištima bogdanovista. Drugi, poput Sufija, želeli su da očuvaju drevne kulture, po njihovom mišljenju ugrožene novim zemaljskim poretkom. Sada su svi ovi delovi pokreta otpora bili raštrkani u visijama juga, pomešani, ali nepovezani. Nije bilo očigledne pobude zbog koje bi poželeli da se pretoče u jedno. Mnogi od njih zapravo su nastojali da se udalje od dominantnih sila - transnacionalki, Zapada, Amerike, kapitalizma - svih totalitarnih sistema moći. Centralni sistem bio je ono od čega su svi pobegli. Ovo nije išlo u prilog Artovom planu, i kada je Nirgal izrazio brigu o tome, Nađa se složi. "Naš problem s tobom jeste što si ti Amerikanac." Art se na ovo izbeči od čuda, ali Nađa dodade: "Jeste, ali je Amerika istovremeno mešavina kultura. Simbol mešavine kultura. Bilo je to mesto gde su ljudi mogli da dođu sa svih strana i da opet pripadaju. Tako glasi teorija. U tome ima pouke za nas."
     Džeki reče: "Ono što je Bun konačno zaključio bilo je da je nemoguće stvoriti potpuno novu marsovsku kulturu. Rekao je da bi to trebalo da bude mešavina najboljeg iz svega što je doneseno ovamo. U tome je razlika između bunovaca i bogdanovista."
     "Da", reče Nađa, zamišljeno, "ali mislim da su obojica grešila. Ne verujem da možemo da stvorimo novu kulturu, niti da će to biti mešavina. Bar ne u dogledno vreme. Dotle, mislim da će to biti stvar koegzistencije više raznorodnih kultura. A da li je to moguće..." Slegnula je ramenima.

     Problemi sa kojima će se suočiti na saboru pokazali su se prilikom posete beduinskom karavansaraju. Ovi Beduini vršili su iskopavanja u oblasti između kratera Dana, kratera Lajela, Sizifi Kavi, i Dorsa Argentee, na dalekom jugu. Putovali su u pokretnim rudarskim postrojenjima, u stilu razrađenom na Velikom Nagibu, sada već tradicionalnom - žanjući površinska ležišta i seleći se dalje. Karavansaraj je bio običan mali šator, postavljen na mestu nalik na oazu, na raspolaganju ljudima u nevolji, ili onima koji bi samo da se odmore.
     Niko nije različitiji od prefinjenih Sufija nego Beduini, rezervisani i surovi Arapi odeveni u moderne kombinezone, naizgled većinom muškarci. Kada su putnici stigli, tamo se nalazio rudarski karavan koji se spremao da pođe, i kada su čuli o čemu putnici žele da razgovaraju, namrštili su se i otišli. "Opet bunizam. Ne zanimaju nas takve stvari."
     Putnici su obedovali sa grupom muškaraca u najvećem roveru koji je ostao u karavansaraju; žene su se pojavljivale iz cevi vezane za susedni rover i služile jelo. Džeki je besnela zbog toga, sa mrkim izrazom lica koji je neodoljivo podsećao na Maju. Kada je jedan od mlađih Arapa pokušao da povede razgovor, naišao je na trnje. Nirgal je suzbio smešak zbog ovoga i okrenuo se Nađi i starom Beduinu po imenu Zeik, vođi grupe, upravo onom Nađinom poznaniku. "Ah, Sufi", reče on blago. "Niko ih ne dira zato što su bezazleni. Kao ptice."
     Džeki se tokom obroka ipak polako zagrejala za mladog Arapina, jer je to bio izuzetno naočit čovek, sa dugačkim, tamnim trepavicama oko blistavih, smeđih očiju, orlovskim nosem, punim, crvenim usnama, oštrom vilicom i opuštenim, pouzdanim držanjem koje kao da nije bilo opterećenom Džekinom lepotom, dosta sličnom njegovoj. Zvao se Antar i bio je poreklom iz uticajne beduinske porodice. Art, koji je sedeo preko puta njih za niskom sofrom, bio je vidno šokiran ovim brzim prijateljstvom, ali je Nirgal posle godina provedenih u Sabišiju predvideo takav razvoj i pre same Džeki, i na neki čudan način uživao posmatrajući je na delu. Bila je to, zapravo, prava predstava - ona, ponosna kćer najvećeg matrijarhata posle Atlantide, i Antar, ponosni sin najekstremnijeg patrijarhata na Marsu, mladić takve lakoće i plemenitosti držanja kao da je kralj sveta.
     Posle obroka njih dvoje nestadoše. Nirgal na ovo jedva da je trepnuo, i ostao je da razgovara sa Nađom, Artom, Zeikom i Zeikovom ženom Nazik, koja im se pridružila. Zeik i Nazik bili su starine Marsa, poznanici Džona Buna i prijatelji Frenka Čalmersa. Nasuprot predviđanjima Sufija, odmah su se složili sa idejom o saboru, kao i sa izborom Dorsa Brevije za mesto održavanja skupa.
     "Ono što nam je potrebno jeste beskompromisna jednakost", reče Zeik u jednom trenutku, mršteći se dok je birao reči. Bilo je to toliko blisko onome što je Nađa govorila na putu da je privuklo Nirgalovu pažnju više nego što bi inače. "To nije lako postići, ali je jasno da moramo da pokušamo, da bismo sprečili sukobe. Pustiću glas kroz arapsku zajednicu. Ili bar kroz beduinsku. Moram da vam kažem da na severu ima Arapa u tesnim vezama sa transnacionalkama, naročito sa Ameksom. Sve afričke arapske zemlje pridružuju se Ameksu, jedan za drugom. Neobičan savez. Ali novac..." Protrljao je prste zajedno. "Znate već. U svakom slučaju, stupićemo u vezu sa prijateljima. A pomoći će nam i Sufi. Oni su postali nešto kao mule ovde dole, i mulama se to ne sviđa, ali meni da."
     Brinuli su ga drugi događaji. "Armskor je preuzeo Crnomorsku Grupu, i to je rđava kombinacija - staro afrikanersko rukovodstvo i obezbeđenje iz svih zemalja članica, uglavnom policijskim država - Ukrajina, Gruzija, Moldavija, Azerbejdžan, Jermenija, Bugarska, Turska, Rumunija." Nabrajao ih je u prste, mršteći nos. "Setite se samo njihove prošlosti! I sve su gradile baze na Velikom Nagibu, čitav pojas oko Marsa, u stvari. Osim toga, u bliskoj su vezi sa Prelaznom vladom." Zatresao je glavom. "Smrvili bi nas da mogu."
     Nađa klimnu glavom, a Art, naizgled iznenađen ovom izjavom, zasu Zeika pitanjima. "Ali vi se ne krijete", primeti u jednom trenutku.
     "Imamo skrovišta ako zatreba", reče Zeik. "I spremni smo da se borimo."
     "Mislite da će doći do toga?" upita Art.
     "Siguran sam da hoće."

     Mnogo kasnije, posle nekoliko minijaturnih šolja kafe nalik na blato, Zeik, Nazik i Nađa započeše razgovor o Frenku Čalmersu, sve troje se smešeći neobičnim, toplim osmejkom. Nirgal i Art su slušali, ali je bilo teško sklopiti sliku o tom čoveku, koji je umro mnogo pre nego što se Nirgal rodio. Bio je to, zapravo, potresan podsetnik na starost iseija, njihovo poznanstvo sa likom sa video traka. Artu konačno izlete: "Ali kakav je on bio kao čovek?"
     Njih troje se zamisliše.
     Zeik najzad reče: "Bio je to gnevan čovek. Ali je imao sluha za Arape, i poštovao nas je. Neko vreme je živeo sa nama i naučio je naš jezik, što se ne može reći za mnogo Amerikanaca. Zato smo ga voleli. Ali to ne znači da je bio prijatan čovek. I bio je gnevan. Ne znam zašto. Nešto iz njegove prošlosti na Zemlji, pretpostavljam. Nikad nije govorio o tome. U stvari, nikada nije govorio o sebi. Kao da je nosio žiroskop u sebi, koji se okretao kao pulsar. I imao je mračna raspoloženja. Veoma mračna. Slali smo ga napolje u izviđačkim roverima, da vidimo hoće li uspeti da pomogne sebi. Nije uvek uspevao. Povremeno bi nas zakačio, iako je bio naš gost." Zeik se nasmeši, prisećajući se. "Jednom nas je nazvao robovlasnicima, u lice, dok smo pili kafu."
     "Robovlasnicima?"
     Zeik odmahnu rukom. "Bio je besan."
     "Spasao nas je, na kraju", reče Nađa Zeiku, vrativši se iz dubine sopstvenih sećanja. "Šezdeset prve." Ispričala im je o dugoj vožnji niz Vales Marineris, preduzetoj u isto vreme kada je izliv akvifera Kompton poplavio veliki kanjon, i o tome kako je, kada su već mislili da su se izvukli, bujica dohvatila Frenka i odvukla ga. "Spuštao je vozilo sa stene, i da nije reagovao tako brzo, celo vozilo bilo bi odneseno."
     "Ah", reče Zeik. "Radosna smrt."
     "Ne verujem da je tako mislio."
     Isei se nasmejaše, kratko, pa posegnuše za praznim fildžanima i nazdraviše pokojnom prijatelju. "Nedostaje mi", reče Nađa, spustivši šoljicu. "Nikad nisam pomislila da ću to reći."
     Zaćutala je, i Nirgal oseti, posmatrajući ih, noć koja ih je okružila, krijući ih. Nikada je nije čuo da govori o Frenku Čalmersu. Puno njenih prijatelja poginulo je u ustanku. I njen partner, Bogdanov, čovek koga su mnogi još sledili.
     "Gnevan do kraja", reče Zeik. "Za Frenka je to bila radosna smrt."

     Iz Lajela su produžili, u smeru suprotnom kazaljkama na satu, oko Južnog pola, svraćajući u utočišta i naselja pod šatorom, razmenjujući novosti i robu. Kristijanopolis je bio najveći grad pod šatorom u oblasti, trgovinski centar za sva manja naselja južno od Argire. Utočišta u toj oblasti uglavnom su naseljavali Crveni. Nađa je poručivala svim Crvenima koje bi sreli da obaveste En Klejborn o saboru. "Nas dve bi trebalo da imamo direktnu telefonsku liniju, ali ona ne odgovara na moje pozive." Bilo je očito da se puno Crvenih protivi zamisli o saboru, ili da je smatra traćenjem vremena. Južno od kratera Šmit, zaustavili su se u naselju bolonjskih komunista koji su živeli u prokopanom brdu, izgubljenom u jednom od najdivljijih krajeva među visovima juga, oblasti neprohodnoj zbog mnoštva krivudavih škrapa i bedema koje roveri nisu mogli da savladaju. Bolonjezi su im dali mapu na kojoj su bili označeni neki tuneli i liftovi koje su ugradili u oblasti radi prolaza kroz bedeme i preko škrapa. "Bez njih bismo se večno vrteli u krug."
     U blizini jednog od skrivenih tunela kroz bedeme nalazila se mala kolonija Polinežana, smeštena u kratkom tunelu od lave, čije su dno potopili vodom i izgradili tri ostrva. Bedem je sa južne strane bio zatrpan snegom i ledom, ali su Polinežani, većina poreklom sa ostrva Vanuatu, u unutrašnjosti skloništa održavali visoku temperaturu po svom ukusu. Vazduh je za Nirgala bio tako topao i vlažan da je teško disao, čak i kada je samo sedeo na peščanoj obali, između crnog jezera i niza palmi čije je lišće šumelo na vetru. Očito je, razmišljao je dok je gledao oko sebe, da se Polinežani mogu ubrojati u one koji pokušavaju da izgrade kulturu sa ugrađenim nasleđem drevnih predaka. Takođe se pokazalo da izučavaju primitivne oblike vladavine u celokupnoj Zemljinoj istoriji, i oduševljeno su pristali da podele svoja saznanja sa ostalim učesnicima skupa, tako da nije bilo teško nagovoriti ih da uzmu učešća.
     Da bi proslavili zamisao o saboru, organizovali su slavlje na obali. Art, koji je blaženo sedeo između Džeki i polinežanske lepotice po imenu Tana, ispijao je kavu iz izdubljene ljuske kokosovog oraha. Nirgal je bio ispružen na pesku ispred njih, slušajući Džeki i Tanu kako živo razgovaraju o domorodačkom pokretu, kako ga je zvala Tana. To nije nikakav povratak prošlosti, rekla je, već pokušaj da se osmisle nove kulture, koje će objedinjavati pojedine osobenosti starih civilizacija i marsovske oblike tehnološkog društva. "I samo podzemlje podseća na Polineziju", reče Tana. "Mnoštvo ostrvaca u velikom kamenom okeanu, neka na mapama, neka ne. Jednog dana će to biti pravi okean, i bićemo zaista na ostrvima, pod toplim Suncem."
     "Pijem u to ime", reče Art i otpi. Videlo se da se nada da se među usvojenim odlikama starih polinežanskih kultura nalazi i njihova poznata seksualna gostoljubivost. Ali Džeki je pakosno zapetljavala stvar, naslanjajući mu se na rame, da bi ga izazivala ili da bi se takmičila sa Tanom. Art je izgledao srećno, ali zabrinuto; prebrzo je ispio svoju šolju jake kave i imao, sedeći između dve žene, izraz blažene zbunjenosti na licu. Nirgal je jedva obuzdao smeh. Činilo se da bi i neke druge prisutne mlade žene rado podelile drevnu mudrost, sudeći po pogledima koje su mu upućivale. Sa druge strane, bilo je moguće da će Džeki dosaditi da zadirkuje Arta. Bilo mu je svejedno; biće to duga noć, a mali tunelski okean Novog Vanuatua bio je topao kao kupatila u starom Zigotu. Nađa je već bila u vodi, plivajući u plićaku sa muškarcima koji su bili četiri puta mlađi od nje. Nirgal ustade i svuče se, pa zakorači u vodu.
     Zima je bila toliko odmakla da je čak i na 80 stepeni širine Sunce sijalo samo sat ili dva oko podneva, i u tim kratkim razmacima davalo je pokretnim povesmima magle pastelne ili metalne tonove - nekada u prelivima ružičaste boje, nekada bakra, bronze i zlata. I uvek su se te fine nijanse ogledale u ledu na zemlji, tako da im se s vremena na vreme činilo da putuju svetom od dragulja, ametista, rubina, safira.
     Drugih dana vetar bi urlao, bacajući breme leda kojim je bio obložen rover, i davalo svetu prelivajući, podvodni izgled. U kratkim razdobljima pod Suncem, koje je u magli podsećalo na mrlju žutog lišaja, trudili su se da oslobode točkove rovera. Jednom, posle jedne ovakve oluje, raščistila se i koprena magle, i zemlja koja se ukazala od obzorja do obzorja predstavljala je spektakularnu šaru ledenih cvetova. Visoko iznad severnog horizonta na kraju ovog nepravilnog dijamantskog polja stajao je tamni oblak, dižući se u nebo iz nekog izvora nedaleko od linije neba.
     Zaustavili su se i otvorili ulaz u jedno Nađino skrovište. Nirgal je posmatrao tamni oblak i proučavao mapu. "Mislim da bi to mogao biti mohoul Rejli", reče on. "Kojot je tamo zaposlio robote kopače, na našem prvom zajedničkom putovanju. Zanima me šta se tamo dogodilo."
     "Ovde u garaži imam jedan mali izviđački rover", reče Nađa. "Možeš da ga uzmeš i da odeš da pogledaš. Pošla bih i ja, ali moram nazad u Gamet. Prekosutra tamo treba da se nađem sa En. Izgleda da je čula za kongres, pa hoće da me ispita o tome."
     Art je izrazio želju da upozna En Klejborn; bio je pod jakim utiskom video emisije koju je gledao o njoj tokom leta na Mars. "To je kao da upoznajem Jeremiju."
     Džeki reče Nirgalu: "Ja ću s tobom."

     Dogovorili su se da se okupe u Gametu, i Nađa i Art se uputiše pravo tamo, a Nirgal se odveze sa Džeki Nađinim izviđačkim vozilom. Oblak je lebdeo visoko iznad ledenog prostranstva ispred njih, gust stub od tamnosivih nabora, zaravnjen u stratosferi i vučen čas na jednu, čas na drugu stranu. Što su mu se više približavali, bilo je sve očiglednije da oblak izvire iz neme planete. A kada su stigli na rub jedne niske škrape, videše da na tlu u daljini nema leda, i da su stene gole kao usred leta ali tamnije boje, gotovo crn kamen, mehurast i slojevit, prošaran dugačkim narandžastim pukotinama iz kojih se dizao dim. A iza samog obzorja, udaljenog šest ili sedam kilometara, u nebo je sukljao tamni dim poput termalnog oblaka mohoula pretvorenog u novu, vreo i gasovit, i odmah zatim ponirao prema tlu.
     Džeki poveze vozilo do najviše tačke u okolini. Odatle im se pružao pogled sve do izvora oblaka, i potvrdilo se ono što je Nirgal pomislio čim ga je ugledao: mohoul Rejli sada je bio nizak breg, potpuno crn izuzev mreže jarkonarandžastih pukotina. Dim je kuljao iz jame u toj humki, mrk, gust i uskovitlan. Odatle se prema jugu spuštao jezik nakostrešene crne stene, u njihovom pravcu, a zatim nadesno.
     Dok su sedeli u kolima, nemo posmatrajući, od niskog crnog brega se odvali povelika gromada koja se odmah raspade i između crnih stena hitro poteče tečni kamen narandžaste boje, bacajući varnice i prskajući žutu tvar. Ta se boja brzo pretvori u narandžastu, koja zatim još potamne.
     Posle toga se ništa više nije kretalo, osim stuba dima. Kroz šum ventilatora i motora čula se duboka tutnjava, praćena udarima koji su sledili iza silovitih eksplozija dima iz otvora. Vozilo bi svaki put lako zadrhtalo na amortizerima.
     Ostali su na bregu i posmatrali, Nirgal zanemeo, Džeki ushićena i govorljiva, naširoko komentarišući; zaćutala bi samo kada bi se komadi stene odlomili od brda, propuštajući nove izlive istopljenog kamena. Kada bi gledali kroz IC filter, brdo je izgledalo smaragdnozelene boje, sa belim pukotinama, a jezik lave koji je lizao polje bio je bleštavo zelen. Na normalnoj svetlosti trebalo je otprilike jedan sat da kamen pređe iz narandžaste u crnu boju, ali je na IC-u smaragd postao tamnozelen za otprilike deset minuta. Zeleno se izlivalo u svet, mešajući se sa belim.
     Pojeli su obrok, i kada su uzeli da operu tanjire, Džeki poče da gura Nirgala po kuhinji kao da vozi kolica, raspoložena kao što je bila u Novom Vanuatuu, blistavih očiju, sa osmejkom na licu. Nirgal je poznavao ove znake i milovao ju je dok je prolazila tesnim prostorom iza sedišta za vozače, srećan zbog obnovljene prisnosti, tako retke i dragocene. "Kladim se da je napolju toplo", reče on.
     Ona naglo okrenu glavu prema njemu i pogleda ga, raširenih očiju.
     Obukli su se i ušli u komoru bez ijedne reči, i držali se za ruke u rukavicama dok su čekali da se isisa vazduh i otvore vrata. Potom iziđoše iz vozila i pođoše preko suve grudvaste zemlje boje rđe, čvrsto se držeći za ruke, obilazeći izbočine, šupljine i kamenje visoko do grudi, prema svežoj lavi. Svako je nosio izolatorsku strunjaču u slobodnoj ruci. Mogli su da govore, ali nisu. Vazduh je povremeno naletao na njih, i Nirgal je čak i kroz slojeve hodača osećao da je topao. Zemlja im se malo tresla pod nogama, uz prepoznatljivu tutnjavu, koja mu je vibrirala u stomaku; svakih nekoliko sekundi nadglasao bi je progušen udar ili oštriji zvuk pucanja. Bilo je svakako opasno biti ovde napolju. Iznad jednog bližeg jezika usijane lave nalazilo se zaobljeno brdašce, veoma nalik na ono gde su ostavili vozilo, i oboje se kao po dogovoru uputiše prema njemu, grabeći prema vrhu dugačkim koracima, sve vreme se držeći za ruke, čvrsto.
     Sa vrha njihovog brdašca pružao se pogled daleko preko svežeg crnog izliva i njegove nestalne mreže vatrenih, narandžastih pukotina. Neprestano je vladala jaka buka. Činilo im se gotovo izvesno da će svaki novi izliv lave poteći drugom stranom crne mase, nizbrdo. Bili su na najvišoj tački obale potoka, koji je naočigled njih tekao sleva nadesno sredinom tog korita. Naravno, bilo je moguće da ih preplavi iznenadna bujica, ali to nije izgledalo verovatno, a tu napolju nisu bili ništa manje bezbedni nego u vozilu.
     Svi ovi obziri nestadoše kada je Džeki oslobodila ruku iz njegove i počela da skida rukavicu. Nirgal učini isto, valjajući elastični materijal naviše sve dok nije izložio zglob šake i palac. Rukavica mu slete s prstiju. Ocenio je da je temperatura oko 278 stepeni: hladno, ali ne previše. Tada na njega nalete talas vrelog vazduha, praćen talasom toplog, možda oko 315 stepeni Kelvina, koji brzo prođe i sustiže ga hladan vazduh kome je njegova ruka bila prethodno izložena. Kada je svukao drugu rukavicu, bilo mu je već jasno da ista temperatura vlada svuda okolo i da je svaki udar vetra veoma različite temperature. Pre nego što joj se Nirgal okrenuo, Džeki je već bila raskopčala jaknu oko šlema i na grudima, i sada ju je smakla i ostala naga do pojasa. Nalete vetar i kožom joj prelete jeza kao mačje šape preko vode. Kada se nagnula da izuje čizme, boca s kiseonikom ležala joj je u udubljenju kičme, a rebra su se isticala pod kožom. Nirgal joj priđe i smaknu joj pantalone niz stražnjicu. Ona posegnu unazad, privuče ga k sebi i obori ga na zemlju, pa se oboje nađoše dole isprepletanih udova, hitro se uvijajući da se celim telom nađu na strunjačama; tlo je bilo veoma hladno. Potpuno se svukoše, i ona leže na leđa, sa bocom pored desnog ramena. On leže na nju; njeno telo je na mrazu bilo čudesno toplo, isijavajući toplotu poput lave; talasi toplote navirali su u njega odozdo i sa strane, vetar lak i vreo, njeno telo ružičasto i mišićavo, dok ga je obuhvatao snažno rukama i nogama, nestvarno stvarno na Suncu. Sudariše se vizirima. Njihovi šlemovi su neprestano izbacivali vazduh, boreći se sa prodorima oko ramena, leđa, grudi, ključnih kostiju. Povremeno bi se pogledali u oči, razdvojeni dvostrukim slojem stakla, koje kao da je bilo jedina prepreka njihovom potpunom stapanju. Osećaj je bio tako snažan da se činio opasan - viziri su se sudarali i sudarali, izražavajući njihovu težnju da se stope, ali i pouzdanje da su bezbedni. Džekine oči imale su neobičnu treperavu koronu između zenice i dužice. Ovi mali, crni, okrugli prozori bili su dublji od najdubljeg mohoula, bezdan do središta Vaseljene. Morao je da skrene pogled, naprosto je morao! Odigao se sa nje da osmotri njeno dugačko telo, koje ga je, onako zamamno, ipak manje opčinjavalo nego njene oči. Široka ramena, zaobljen stomak, ženstvena dužina njenih bedara - sklopio je oči, morao je. Zemlja je podrhtavala pod njima, pomerajući se u takvom skladu sa Džeki da mu se činilo da prodire u samu planetu, divlje, mišićavo telo žene - mogao je da leži potpuno mirno, oboje su ležali potpuno mirno, a svet ih je ljuljao, u blagom, ali snažnom seizmičkom zanosu. Ova živa stena. Kada su nervi i koža počeli da mu bride i ježe se, on okrenu glavu i zagleda se u tečnu magmu, a onda sve postade jedno.

     Napustili su vulkan Rejli i povezli se nazad u tamu maglene kape. Druge noći po silasku sa Rejlija približiše se Gametu. U mrkom sivilu posebno guste podnevne magle popeše se ispod velike ledene terase, i Džeki odjednom jeknu i nagnu se napred, pa isključi autopilota i obori kočnicu.
     Nirgal je bio zadremao, i zadržao se na volanu, zverajući napolje da vidi o čemu je reč.
     Litica u kojoj se nalazila garaža bila je razorena - sa nje se slivao veliki ledopad, prekrivajući ulaz u garažu. Led na vrhu proloma imao je veliki zvezdasti otvor, kao od eksplozije. "Oh", zakuka Džeki, "digli su ga u vazduh! Sve su ih pobili!"
     Nirgala kao da je neko udario u stomak; bio je zapanjen koliko je strah sličan fizičkom udarcu. Um mu je bio prazan, i činilo mu se da ništa ne oseća - bol, očajanje, ništa. Pruži ruku i stegnu Džekino rame - treslo se - pa se napeto zagleda kroz guste, pokretne velove magle.
     "Postoji pomoćni izlaz", reče on. "Ne verujem da su mogli da ih iznenade." Kroz jedan krak polarne kape bio je iskopan tunel do Ponora Australe, gde se nalazilo skrovište u ledenom zidu.
     "Ali", reče Džeki, progutavši knedlu. "Ali šta ako ih niko nije upozorio!"
     "Hajdemo do skrovišta u Ponoru", reče Nirgal, preuzevši upravljač.
     Kola su punom brzinom poskakivala preko ledenih cvetova; trudio se da misli samo na vožnju. Bojao se dolaska u drugo skrovište - ako ga zateknu pusto, ostaće bez poslednje nade, jedinog načina da obuzda jad. Priželjkivao je da nikada ne stignu tamo, da se zauvek voze oko polarne kape u smeru kazaljke na satu, bez obzira na neizvesnost koja je pretvarala Džekin dah u šištanje i povremeno stenjanje. U Nirgalu je postojala samo tupost, odsustvo misli. Ne osećam ništa, pomisli on u čudu. Međutim, ispred njega su iskrsavale slike Hiroko kao da se projektuju na vetrobranu, ili stoje, duhovima slične, u pokretnoj magli. Napad je mogao da bude iz svemira, ili projektilom sa severa, i u tom slučaju je iznenađenje bilo moguće. Zeleni svet izbrisan iz Vaseljene, umesto njega samo beli svet smrti. Smrt boja, kao u ovom sivom zimskom svetu magle.
     Stisnuo je usne i usredsredio se na ledeni pejzaž, vozeći na bezobziran način za koji nije znao da mu je u prirodi. Sati su prolazili, a on se silio da ne misli na Hiroko, Nađu, Arta, Saksa, Maju, Harmakisa i ostale: njegova porodica, susedi, njegov grad i narod, sve je ostalo pod onom kupolom. Nagnuo se na svoj stegnuti želudac i utopio se u svet vožnje, na svaku izbočinu i rupu koje je trebalo izbeći u zaludnom nastojanju da vozilo manje odskače.
     Morali su da pređu tri stotine kilometara u smeru kazaljke na satu, a zatim da prođu gotovo čitavu dužinu Ponora Australe, koji se u poznu zimu sužavao i bio toliko zagušen blokovima leda da je kroz njega vodio samo jedan put, obeležen nejakim i malim pozicionim odašiljačima. Morao je da uspori, ali su pod okriljem sumračne magle mogli da voze bez obzira na doba dana, što su i učinili, sve dok nisu stigli do niskog zida u kome se nalazio ulaz u skrovište. Prošlo je samo četrnaest sati otkako su napustili kapiju Gameta - pravi podvig, na teškom i zaleđenom terenu - ali Nirgal nije bio svestan toga. Ako u skrovištu ne bude nikoga...
     Ako ne bude nikoga... Njegova obamrlost se gubila dok su se približavali niskom zidu na kraju ponora; nigde nije bilo traga o nečijem prisustvu, i u njemu se dizao strah kao kad se narandžasta magma probija kroz pukotine u crnoj, ohlađenoj lavi, pomamnom silinom, pretvarajući se u nepodnošljivu, razdiruću napetost u svakoj ćeliji njegovog tela...
     Tada nisko na zidu zatrepta svetlost, i Džeki povika: "Ah!" - kao da su je uboli iglom. Nirgal dodade gas i vozilo poskoči prema ledenom zidu, kao da će naleteti na njega; on zgazi na kočnicu i veliki ožičeni točkovi vozila nakratko skliznuše, a onda se ukopaše i rover stade. Džeki namesti šlem i pojuri u komoru, Nirgal za njom, i posle nepodnošljivo otegnutog ispumpavanja vazduha njih dvoje iskočiše iz vozila i požuriše do vrata komore u plitkom udubljenju u ledu. Vrata se otvoriše i četiri prilike u odelima iskočiše iz komore, naoružane pištoljima; Džeki viknu nešto preko zajedničke frekvencije, i sledećeg trenutka se nađoše u zagrljaju četvorke; bio je to dobar znak, iako je bilo moguće da ih samo teše, i Nirgal je i dalje bio u agoniji neizvesnosti, a onda ugleda Nađino lice iza vizira. Ona mu pokaza podignute palčeve, i on shvati da je zadržavao dah punih petnaest sati, iako je to verovatno bilo samo otkako je iskočio iz vozila. Džeki je plakala od olakšanja i Nirgal opazi da je i sam na ivici suza, ali su ga nagli izlazak iz otupelosti i strah ostavili slomljenog, iscrpljenog, praznog. Nađa ga uze za ruku i povede u komoru skrovišta kao da je razumela kako mu je, i kada se komora zatvorila i počela da se puni vazduhom, Nirgal stade da prepoznaje šta govore glasovi na zajedničkoj frekvenciji: "Toliko sam se uplašila, mislila sam da ste mrtvi." "Izišli smo kroz pomoćni tunel, pošto smo ih videli da dolaze..."
     U skrovištu poskidaše šlemove i poče beskrajno grljenje. Art ga je pljeskao po leđima, očiju iskolačenih i nalik na jaja: "Tol'ko mi je milo što vidim vas dvoje!" Zakopao je Džeki u medveđem zagljaju, a onda ju je odmakao od sebe i zagledao se u njeno uplakano, devojačko lice crvenih očiju sa odobravanjem i divljenjem, kao da je tek sada shvatio da je i ona ljudsko biće, a ne neko mačje božanstvo.
     Dok su se teturali niz uski tunel prema glavnom delu skrovišta, Nađa im je pričala šta se dogodilo, mršteći se na sećanje. "Videli smo ih kako dolaze na vreme da se izvučemo kroz pomoćni tunel, a onda smo srušili obe kupole i zatrpali sve tunele. Zato je moguće da je dosta njihovih poginulo, ali nisam sigurna - ne znam koliko su ljudi poslali unutra, ni koliko duboko su se bili uvukli. Kojot je napolju, osmatra ih. U svakom slučaju, gotovo je."
     Na kraju tunela nalazilo se krcato skrovište od nekoliko nevelikih prostorija, sa podovima i tavanicom od izolacionih ploča, ugrađenih neposredno preko šupljina u ledu. Sobe su bile zrakasto raspoređene oko veće središnje prostorije koja je služila kao kuhinja i trpezarija. Džeki je grlila sve prisutne osim Maje, a na kraju i Nirgala. Čvrsto su držali jedno drugo, i Nirgal ju je osećao kako drhti, a onda shvati da i sam drhti, u nekoj vrsti sinhronizovanog treperenja. Ona nema, očajnička, zastrašujuća vožnja učvrstiće njihovu vezu isto koliko i njihova strast pored vulkana, ili više - bilo je teško reći - bio je suviše umoran da protumači buru silovitih, nejasnih osećanja u sebi. Odvojio se od Džeki i seo, odjednom toliko iscrpljen da mu se plakalo. Hiroko sede pored njega, i slušao ju je kako pripoveda, potanko, šta se dogodilo. Napad je počeo iznenadnim pojavljivanjem nekoliko svemirskih aviona, koji su se spustili na zaravan ispred hangara. Nije, dakle, bilo gotovo nikakvog upozorenja, i ljudi u hangaru reagovali su smeteno, upozorili su ostale telefonom, ali su zaboravili da aktiviraju Kojotov odbrambeni sistem. Kojot je bio besan zbog toga, rekla je Hiroko, i Nirgal nije nimalo sumnjao u to. "Padobranski desant mora se zaustaviti odmah po prizemljenju", rekao je. Umesto toga, ljudi u hangaru povukli su se pod kupolu. Posle izvesne pometnje, uspeli su da evakuišu sav živalj kroz tunel, i kada su prošli kritičnu tačku, Hiroko je naredila da upotrebe švajcarski odbrambeni sistem i sruše kupolu. Kasei i Harmakis izvršili su naređenje, i tako se cela kupola srušila unutra, donevši trenutnu smrt napadačima koji su se zatekli unutra, pokopavši ih milionima tona suvog leda. Očitavanja zračenja govorila su da Rikover nije eksplodirao, iako je svakako bio smrvljen kao i sve ostalo. Kojot je šmugnuo u pobočni tunel sa Piterom, i izišao na neki svoj izlaz, tako da Hiroko nije tačno znala gde su. "Ali verujem da se svemirskim avionima loše piše."
     Bio je to, dakle, kraj Gameta, i Zigotove ljuske. Negde u budućnosti, polarna kapa će ispariti i otkriti poravnate ruševine, pomisli Nirgal odsutno; ali sada je sve to bilo zatrpano i izvan domašaja.
     No, oni su bili tu. Stigli su da ponesu samo nekoliko VI i hodače na leđima. A sada su bili u ratu sa Prelaznom vladom (ili sa nekim drugim), sa delom sile koja ih je napala ovde u bespuću.
     "Ko je to bio?" upita Nirgal.
     Hiroko zatrese glavom. "Ne znamo. Kojot kaže da je Prelazna vlada. Ali snage bezbednosti UNPV sastoje se od više jedinica, tako da prvo treba da utvrdimo da li je reč o novoj politici Prelazne vlade, ili je to bilo delo neke jedinice izvan kontrole."
     "Šta ćemo sada?" upita Art.
     Isprva mu niko nije odgovorio.
     Hiroko konačno reče: "Moraćemo da molimo za smeštaj. Mislim da u Dorsa Breviji ima najviše mesta."
     "Šta će biti sa saborom?" upita Art, koga je na to podsetilo pominjanje Dorsa Brevije.
     "Mislim da nam je sada potrebniji nego ikad."
     Maja se mrštila. "Okupljanje bi moglo biti opasno", reče. "Preveliki broj ljudi zna za to."
     "Morali smo da im kažemo", reče Hiroko. "U tome i jeste stvar." Zaokružila je pogledom po njima, a čak se ni Maja nije usudila da joj protivureči. "Sada moramo da preuzmemo taj rizik."









Sedmi deo: ŠTA DA SE RADI?
     Onih nekoliko većih zgrada u Sabišiju imale su pročelja od uglačanog kamena, izabranog zbog boja koje su se retko sretale na Marsu: alabastera, žada, malahita, žutog jaspisa, tirkiza, oniksa, lapis lazulija. Manje zgrade bile su od drveta. Pošto su dugo putovali noću, a danju se krili, posetioci su uživali u šetnji na Suncu između niskih drvenih kuća, ispod platana i crvenih javorova, kroz kamene vrtove i preko širokih travnatih bulevara, pored kanala, oivičenih čempresima, koji su se povremeno širili u ribnjake pokrivene vodenim ljiljanima, premošćene visokim lukovima mostova. Ovde su bili sasvim blizu polutara, i zima je bila sasvim beznačajna; čak su i afelski hibiskus i rododendron bili u cvetu, a borovi i više vrsta bambusa rasli su visoko u topli, vetroviti vazduh.
     Stari Japanci pozdravili su svoje goste kao davnašnje i cenjene prijatelje. Sabišijski isei nosili su kombinezone boje bakra, bili su bosi i imali su kosu upletenu u dugačke kike na leđima, kao i mnogo naušnica i ogrlica. Jedan od njih, ćelav starac, sa tankom, belom bradom i duboko izboranim licem, poveo je goste u šetnju, da protegnu noge posle duge vožnje. Zvao se Kendži i bio je prvi Japanac na Marsu, iako to više niko nije pamtio.
     Stali su na gradskom zidu da vide ogromne uspravljene stene na okolnim brdima, izvajane u fantastična obličja.
     "Jeste li ikad bili u Meduzi Fose?"
     Kendži se samo nasmeši i odmahnu glavom. Rekao im je da su kami stene na brdima izbušene odajama i skladištima, rekao im je i da sada, sa lavirintom u brdu iznad mohoula, mogu da ugoste veliki broj ljudi, i do dvadeset hiljada, ako treba i godinu dana. Gosti su klimali glavama. Bilo je sasvim moguće da će to biti potrebno.
     Kendži ih povede u stari deo grada, gde su im bile dodeljene sobe u prvobitnom naselju. Sobe su bile manje i oskudnije nameštene nego u većini studentskih stanova i imale su patinu vremešnosti i dugotrajne upotrebe koja ih je činila sličnijim gnezdima nego sobama. Iseiji su i dalje spavali u nekima od njih.
     Hodajući kroz ove sobe, gosti su krili pogled jedni od drugih. Kontrast između njihove prošlosti i prošlosti Sabišijanaca bio je tako očigledan. Zurili su u nameštaj, zbunjeni, odsutni, postiđeni. A posle večere, pošto se popilo podosta sakea, neko od njih reče: "E, da smo i sami postigli ovako nešto..."
     Nanao poče da svira bambusovu flautu.
     "Nama je bilo lakše", reče Kendži. "Svi smo bili Japanci. Imali smo model."
     "Meni ovo ne liči na Japan koji pamtim."
     "Istina je. Ali ono nije pravi Japan."
     Uzeli su šolje i nekoliko boca, i popeli se stepenicama do paviljona na vrhu drvene kule u blizini njihovih odaja. Odozgo se pružao pogled na drveće i krovove grada, kao i na niz nejednakih stena na crnom obzorju. Bio je poslednji sat sumraka, i osim poteza boje lavande na zapadu, nebo je bilo tople ponoćno plave boje, bogato poprskano zvezdama. U lugu crvenih javorova ispod njih svetlela je niska papirnih lampiona.
     Mi smo pravi Japanci. Ono što danas vidite u Tokiju jeste transnacionalno. Postoji i drugi Japan. Naravno, više ne možemo da se vratimo na to. Bila je to ipak feudalna kultura, sa odlikama koje su neprihvatljive za nas. Ali ono što radimo ovde ima korene u toj kulturi. Nastojimo da pronađemo novi oblik, oblik koji oživljava stari, ili ga iznova stvara, za ovo novo mesto."
     "Kasei Nipon."
     "Da, ali ne samo za Mars! Za Japan takođe. Da im posluži kao model, razumete? Kao primer šta bi mogli da postanu."
     I nastaviše da piju pirinčano vino pod zvezdama. Nanao je svirao flautu, a dole u parku, ispod papirnih lampiona, neko se smejao. Posetioci su sedeli naslonjeni jedni na druge, pili i razmišljali. Još neko vreme su razgovarali o utočištima, o razlikama između njih, kao i o sličnostima. Vino ih je polako opijalo.
     "Ovaj sabor je dobra zamisao."
     Gosti potvrdiše, odobravajući svako na svoj način.
     "Upravo nam je tako nešto trebalo. Hoću da kažem, koliko se već godina okupljamo da proslavimo Džonov dan? I uvek je bilo dobro. Veoma prijatno. Veoma korisno. Bilo nam je potrebno zbog nas samih. Ali sada se stvari prebrzo menjaju. Ne možemo više da izigravamo kabal. Moramo da se suočimo sa ostatkog sveta."
     Neko vreme su razmatrali pojedinosti: učesnike sabora, mere bezbednosti, moguće probleme.
     Ko je napao jaje - znate, jaje?"
     "Tim bezbednjaka iz Barouza. Subaraši i Armskor organizovali su takozvanu jedinicu za istraživanje sabotaža i naterali Prelaznu vladu da blagoslovi operaciju. Verovatno će uskoro ponovo posetiti jug. Da smo čekali još malo, bilo bi prekasno za sve."
     "Instituciju - informaciju - su saznali od mene?"
     Podrugljivo frktanje. "Bilo bi dobro da prestaneš da misliš da si toliko važan."
     "To ionako nije važno. Sve je ovo počelo ponovnim pokretanjem lifta."
     Sada grade jedan i na Zemlji. Tako da..."
     "Vreme je da nešto preduzmemo."
     A zatim, pošto su kamene boce sa sakeom nastavile da kruže i da se prazne, digoše ruke od ozbiljnih tema i počeše da razgovaraju o protekloj godini, stvarima koje su videli u divljini, novostima o zajedničkim poznanicima, nove viceve. Nanao izvadi paket balona, i oni ih naduvaše i otisnuše niz noćni povetarac grada, gledajući kako lebde među krošnjama i starim nastambama. Dodavali su u krug inhalator sa azotnim oksidom, udisali ga i smejali se. Nad glavama im je visila gusta mreža zvezda. Neko od njih je pričao priče o svemiru, o pojasu asteroida. Pokušavali su da zarežu izbočene delove stabla perorezima, i nije im uspelo. "Ovaj sabor biće ono što se kod nas zove nema-vaši. Priprema terena."
     Dvoje među njima ustadoše, ljuljući se dok nisu uhvatili ravnotežu, pa podigoše šoljice, nazdravljajući.
     "Iduće godine na Olimpusu."
     "Iduće godine na Olimpusu", prihvatiše ostali i ispiše.









24.
     Bilo je to sto osamdesetog dana marsovske godine M-40, kada su počeli da pristižu u Dorsa Breviju, u malim vozilima i avionima, odasvud sa juga. Grupa Crvenih i karavanskih Arapa proveravala je identitet pridošlica iz ustara, a druge grupe Crvenih i bogdanovista bile su raspoređene u bunkerima posvuda na dorsi, naoružane, za slučaj napada. Sabišijanski obaveštajni stručnjaci smatrali su, međutim, da se u Barouzu, Helasu ili Šefildu ne zna za sabor, i kada su objasnili zašto tako misle, ljudi su se malo opustili, jer je bilo jasno da su ovi prodrli duboko u hodnike UNPV, kao i u strukturu vlasti transnacionalki na Marsu. Bila je to još jedna prednost polusveta; mogli su da rade u oba smera.
     Kada je Nađa stigla tamo sa Artom i Nirgalom, odveli su ih u gostinske sobe u Zakrosu, najjužnijem odeljku tunela. Nađa je ostavila ranac u maloj sobi od drveta i izišla u veliki park da prošeta, da bi zatim nastavila na sever iz odeljka u odeljak, srećući stare prijatelje i upoznajući se sa neznancima, ispunjena nadom. Bilo je ohrabrujuće videti sav taj svet, raštrkan po parkovima i paviljonima, predstavnike mnogobrojnih grupa na jednom mestu. Osmotrila je grupu okupljenu u parku pored kanala, trenutno možda tri stotine ljudi, i nasmejala se.
     Dan pre nego što je trebalo da počne sabor stigli su Švajcarci iz Terasa; ljudi su govorili da su bili ulogoreni napolju u roverima, čekajući dogovoreni datum. Sa sobom su doneli čitavo brdo procedura i protokola za sastanak, i dok su Nađa i Art slušali Švajcarkinju kako opisuje načinjene planove, Art munu Nađu laktom i šapnu: "Stvorili smo čudovište."
     "Ma, ne", uzvrati Nađa šapatom, radosno zagledana preko velikog središnjeg parka u treći odeljak tunela sa južnog kraja, nazvan Lejto. Svetlarnik iznad njihovih glava bio je dugačka bronzana pukotina na tamnoj tavanici, i svetlost jutra ispunjavala je cilindričnu odaju fotonskom kišom za kojom je žudela cele zime, posvuda smeđa svetlost, iznad krovova od cigala stabla bambusa, borova i čempresa, blistava kao zelena voda. "Potrebna nam je struktura, jer bi inače bilo - ko u klin, ko u ploču. Švajcarci su oblik bez sadržine, ako razumeš šta hoću da kažem."
     Art klimnu glavom. Bio je veoma brz, ponekad i nerazumljiv, zato što je skakao pet ili šest poteza unapred i pretpostavljao da ga ona sledi. "Ma, treba samo da popiju kavu sa anarhistima", promrmlja on, pa ustade i pođe obodom skupa.
     I zaista, kada je Nađa te večeri sa Majom prolazila kroz Gurniju prema nizu otvorenih kuhinja pored kanala, naiđoše na Arta i videše da radi baš to što je rekao; vukao je Mihaila i još nekoliko ekstremnih bogdanovista prema stolu gde su Švajcarci, Jirgen, Maks, Sibila i Priska, veselo razgovarali sa grupom ljudi koja je stajala oko njih, prelazeći sa jezika na jezik kao da su prevodilačke VI, ali uvek zadržavajući isti živi, grleni švajcarski naglasak. "Art je optimist", reče Nađa Maji kada su pošle dalje.
     "Art je idiot", odvrati Maja.
     U dugačkom tunelu utočišta sada je bilo oko pet stotina posetilaca, predstavnika pedesetak grupa. Sabor je trebalo da počne narednog jutra, pa se te večeri bučno veselilo, od Zakrosa do Falasarne; vremenski pomak bio je ispunjen divljom vikom i pesmom, arapsko lelekanje zajedno sa jodlovanjem, 'Waltzing Matilda' kao pratnja 'Marseljezi'.

     Nađa je sledećeg jutra dobro poranila, ali je Art već bio u paviljonu u parku Zakros. Premeštao je stolice u kružni poredak, u klasičnom stilu bogdanovista. Nađa oseti ubod tuge, kao da je Arkadijev duh prošao kroz nju; bio bi presrećan zbog ovog sastanka, jer je često predlagao nešto slično. Uzela je da pomaže Artu. "Rano si ustao."
     "Probudio sam se i nisam mogao ponovo da zaspim." Bilo mu je potrebno brijanje. "Nervozan sam!"
     Ona se nasmeja. "Arte, znaš da će ovo trajati nedeljama."
     "Da, ali počeci su važni."
     Do deset sati su sva sedišta bila zauzeta, a iza stolica se tiskalo još mnogo ljudi, tako da je paviljon bio potpuno ispunjen. Nađa je stajala u pozadini Zigotovog dela kruga, radoznalo posmatrajući. Činilo se da među prisutnima ima nešto više muškaraca nego žena, i domorodaca od doseljenika. Većina ljudi bila je odevena u standardne jednodelne kombinezone - kombinezoni Crvenih bili su boje rđe - ali ih je bilo dosta u živopisnim tradicionalnim nošnjama: ogrtači, haljine, pantalone, odela, izvezene košulje, gole grudi, mnoštvo ogrlica, naušnica i drugog nakita. Svi bogdanovisti nosili su nakit ukrašen fobozitom, crnim materijalom koji je svetlucao tamo gde je bio isečen ili uglačan.
     Švajcarci su stajali u sredini, ozbiljni u sivim odelima bankara, a Sibila i Priska nosile su tamnozelene haljine. Sibila objavi početak sastanka, a onda ona i ostali Švajcarci na smenu objasniše, do najsitnijih pojedinosti, program koji su sastavili, zastajući da odgovore na pitanja i pozivajući ljude da iznesu svoje mišljenje prilikom svake smene govornika. Dok je to trajalo, kroz obod skupa prođe grupa Sufija u blistavo belim košuljama i pantalonama, deleći krčage sa vodom i šolje od bambusa, krećući se sa uobičajenom lakoćom plesača. Kada je svako dobio čašu, delegati na čelu svake grupe nasuše vodu onima levo od sebe, i svi ispiše. Napolju, u gomili gledalaca, nalazio se sto gde se ljudi iz Vanuatua punili majušne šolje kavom, kafom i čajem, a Art ih je dodavao zainteresovanima. Nađa se nasmeši kada ga je ugledala kako se provlači između ljudi kao usporeni Sufi, otpijajući iz šoljica koje je delio.
     Program Švajcaraca trebalo je da počne nizom tematskih radionica, koje bi se održavale na otvorenom prostoru širom Zakrosa, Gurnije, Lejtoa i Malije. Sve radionice biće snimljene. Zaključci, preporuke i pitanja poslužiće kao osnova za raspravu koja bi se održavala sledećeg dana na dva neprekidna zajednička sastanka. Jedan od ova dva sastanka bavio bi se uglavnom problemom sticanja nezavisnosti, a drugi onim što bi usledio posle - sastanci po pitanju sredstava i ciljeva, kako je primetio Art kada je nakratko zastao pored Nađe.
     Kada su Švajcarci završili sa opisivanjem programa, rad je mogao da počne; nikome nije palo na pamet da predloži svečano otvaranje. Verner, koji je govorio poslednji, podsetio je ljude da će prve radionice početi za jedan sat, i to je bilo sve. Sabor je bio otvoren.
     Ali pre nego što su se okupljeni razišli, u pozadini Zigotovog dela kruga ustade Hiroko i polako pođe prema centru. Nosila je kombinezon zelene boje bambusa, i nije imala nikakav nakit - bila je to visoka, vitka prilika, bele kose, prirodnog držanja - a opet su svi gledali u nju. A kada je podigla ruke, svi koji su sedeli ustadoše. U tišini koja je usledila, Nađa oseti kako zadržava dah. Ovog trenutka bismo mogli da prestanemo, pomisli ona. Da otkažemo sastanke - ovo je sve što nam je potrebno, naše zajedničko prisustvo na ovom mestu, zajedničko poštovanje prema jednoj osobi.
     "Mi smo deca Zemlje", reče Hiroko, dovoljno glasno da svi čuju. "No, ipak smo ovde, u tunelu lave na planeti Mars. Ne smemo da zaboravimo koliko je čudna takva sudbina. Život je posvuda zagonetka i dragoceno čudo, ali se ovde bolje očituje njegova sveta sila. Zapamtimo to, i neka naš rad bude naše poštovanje."
     Raširila je ruke, i njeni najbliži saradnici pevajući uđoše u središte kruga. Ostali pođoše za njima, sve dok prostor oko Švajcaraca nije bio ispunjen nepreglednim mnoštvom prijatelja, poznanika, stranaca.

     Radionice su se održavale u otvorenim paviljonima u parkovima, ili u prostorijama sa tri zida u javnim zgradama po ivicama parkova. Švajcarci su odredili male grupe koje će voditi radionice, a ostali gosti bili su slobodni da prisustvuju sastanku prema interesovanju, tako da je na nekima bilo petoro, a na nekima i pedesetoro učesnika.
     Nađa je provela prvi dan lutajući od radionice do radionice kroz četiri najjužnija odeljka tunela. Opazila je da ih je dosta koji rade isto što i ona, a niko više nego Art, koji kao da se trudio da prati sve radionice, tako da je na svakom mestu mogao da uhvati samo po dve-tri rečenice.
     Naišla je na radionicu u kojoj se raspravljalo o događajima iz 2061. godine. Zainteresovalo ju je, mada ne i iznenadilo, kada je među prisutnima videla Maju, En, Saksa, Spensera, pa čak i Kojota, kao i Džeki Bun i Nirgala, i mnogo drugih. Prostorija je bila prepuna. Treba početi od početka, pomislila je, a mnoga pitanja o šezdeset prvoj ionako su ostala nerešena: Šta se, zapravo, dogodilo? Gde se pogrešilo, i zašto?
     Ali već posle deset minuta slušanja oseti razočaranje. Ljudi su bili uzrujani, njihova prebacivanja pristrasna i gorka. Nađa je osećala nemir kakav nije osetila godinama, preplavljena sećanjima na neuspeli ustanak.
     Pogledala je oko sebe, pokušavajući da se usredsredi na lica, da potisne aveti u sebi. Saks, koji je sedeo pored Spensera, žmirkao je poput ptice; klimao je glavom dok je Spenser govorio kako ih je 2061. godina naučila da je potrebna tačna procena prisutnih vojnih snaga u marsovskom sistemu. "To je neophodan uslov za bilo kakvu uspešnu akciju", reče Spenser.
     Ali ovaj retki trag zdravog razuma nadvikao je neko kome je to izgledalo kao izgovor za izbegavanje akcije - neki prvomarsovac, očigledno, koji se zalagao za neodložnu ekotažu, i oružani napad na gradove.
     Nađa se živo priseti rasprave sa Arkadijem o istoj stvari, i atmosfera joj odjednom postade nepodnošljiva. Poče da se probija prema sredini prostorije.
     Kada su je prisutni primetili, nastade muk. "Ne mogu više da slušam kako se o ovome raspravlja vojničkim jezikom", reče ona. "Potrebno je razmotriti sam model revolucije. Arkadije je to propustio da uradi šezdeset prve, i dogodila se ona krvava zbrka. Čujte moje reči - na Marsu ne može biti uspešne oružane revolucije. Sistem za održavanje života suviše je ranjiv."
     Saks promuklo reče: "Ali ako na površini postoje poslovi za život - uslovi za život - sistem za održavanje prestaje da bude tako... tako..."
     Nađa odmahnu glavom. "Na površini ne postoje uslovi za život, i još godinama ih neće biti. Ali ako ih i bude, treba dobro razmisliti o revoluciji. Zato što su revolucije, čak i kada su bile uspešne, donele toliko razaranja i mržnje da je uvek dolazilo do strašnih povratnih dejstava. Reč je o prirodi samog metoda. Ako se odlučite za nasilje, stvarate sebi večite neprijatelje. Za vođe se biraju bezobzirni ljudi, koji posle rata, ako ostanu na vlasti, često budu podjednako loši kao oni pre njih."
     "Ne u... američkoj", reče Saks, ukrštenih očiju od napora da pravovremeno pronađe prave reči.
     "To mi nije poznato. Ali uglavnom je istina. Nasilje rađa mržnju, i novo nasilje. To je neizbežno."
     "Da", reče Nirgal, sa uobičajenim napetim izrazom lica, ne mnogo različitim od Saksove grimase. "Ali kada napadaju naša utočišta i uništavaju ih, ne ostavljaju nam mnogo izbora."
     Nađa reče: "Pitanje je ko šalje te snage? I ko su ljudi koji ih čine? Sumnjam da nam njihovi vojnici, svaki za sebe, misle zlo. U ovom času bi lako mogli da budu na našoj strani, umesto protiv nas. Trebalo bi da se usredsredimo na njihove nadređene i vlasnike."
     "De-ka-pi-ta-cija", reče Saks.
     "Ne sviđa mi se kako zvuči. Treba nam drugo ime za to."
     "Penzija?" predloži Maja otrovno. Ljudi se nasmejaše, a Nađa mrko pogleda staru pijateljicu.
     "Prisilno povlačenje s dužnosti", javi se Art, koji je bio upravo stigao, iz pozadine.
     "Udar, mislite", reče Maja. "Ne boriti se protiv čitave populacije na površini, već samo protiv vođa i njihovih telohranitelja."
     "A možda i protiv njihovih vojski", bio je uporan Nirgal. "Nemamo nikakvog pokazatelja da su nezainteresovani, niti neutralni."
     "Nemamo. Ali hoće li se boriti bez naređenja vođa?"
     "Neki možda hoće. To im je, uostalom, posao."
     "Jeste, ali iza toga ne stoji jak zalog", reče Nađa, razmišljajući o tome dok je govorila. "Bez nacionalizma ili etničkog pitanja, ili nekog drugog matičnog osećanja, ne verujem da će se ljudi boriti do smrti. Znaju da su slušali naređenja čiji je cilj bio da se zaštite moćni. Ako bi se pojavio neki egalitarniji sistem, mogli bi da osete sukob odanosti."
     "Penzijske pogodnosti", naruga se Maja, i ljudi se ponovo nasmejaše.
     Ali Art opet reče iz pozadine: "Šta nedostaje tim rečima? Ako ne želite da revolucija bude u obliku rata, potrebno vam je nešto što će je zameniti, pa što to onda ne bi bila ekonomija? Nazovite to promenom prakse. U Praksisu rade isto kad govore o ljudskom kapitalu, ili bioinfrastrukturi... sve se oblikuje prema ekonomskim načelima. To jeste na neki način besmisleno, ali utiče na one kojima je ekonomija najvažnija paradigma. U ove svakako spadaju i transnacionalke."
     "Dakle", reče Nirgal, sa osmehom, "smenimo lokalna rukovodstva, a njihovoj policiji dajmo povišicu i pošaljemo je na preobuku."
     "Jeste, tako nešto."
     Saks je odmahivao glavom. "Ne možemo do njih", reče. "Samo sila."
     "Moramo nešto da promenimo ako hoćemo da izbegnemo šezdeset prvu!" bila je uporna Nađa. "Moramo dobro da promislimo o tome. Možda postoje istorijski modeli, ali ne oni koje ste pominjali. Nešto više nalik na plišane revolucije koje su označile kraj sovjetskog doba, na primer."
     "Ali ove su imale iza sebe nezadovoljno stanovništvo", reče Kojot iz pozadine, "i dogodile su se u sistemu koji se raspadao. Ovde ne postoje takvi uslovi. Ljudima je prilično dobro. Osećaju se srećni što su ovde."
     "Ali Zemlja... u nevoljama", primeti Saks. "Raspad."
     "Hmm", reče Kojot i sede pored Saksa da to rasprave. Još je bilo mučno razgovarati sa Saksom, ali je bar bilo moguće, zahvaljujući Mišelovom radu s njim. Nađa se radovala, posmatrajući Kojota kako razgovara s njim.
     Oko njih je rasprava otišla dalje. Ljudi su razmatrali teorije o revoluciji, a kada bi pokušali da se vrate na šezdeset prvu, osetio bi se teret starih nezadovoljstava i osnovno nepoznavanje onoga što se dogodilo u tim košmarnim mesecima. Ovo je u jednom trenutku postalo sasvim očigledno, kada su se Mihail i neki bivši zatvorenici iz Koroljeva zakačili oko toga ko je pobio čuvare.
     Saks ustade i zamaja svojom VI iznad glave.
     "Prvo potrebne činjenice", zaškripa. "Onda dijaliza... analiza."
     "Dobra ideja", odmah dočeka Art. "Bilo bi korisno ako bi ova grupa mogla da sastavi kratku istoriju rata koja bi bila podeljena učesnicima sabora. Raspravu o revolucionarnoj metodologiji možemo da ostavimo za glavne sednice, zar ne?"
     Saks klimnu glavom i sede. Dosta ljudi tada napusti sastanak, a ostali se primiriše i okupiše se oko Saksa i Spensera. Nađa primeti da su to sada većinom ratni veterani, ali i Džeki i Nirgal i još nekoliko domorodaca. Nađa je videla neke radove o šezdeset prvoj, koje je Saks napisao u Barouzu, i nadala se da će, uz svedočenja drugih veterana, doći do nekakvog osnovnog poimanja rata i njegovih glavnih uzroka - skoro vek i po kasnije, ali kao što je Art rekao kada mu je to pomenula, ništa neuobičajeno. Išao je pored nje sa rukom na njenom ramenu, naizgled nimalo zabrinut onim što je video tog jutra, u prvom dodiru sa rascepkanom strukturom podzemlja. "Malo je toga oko čega se slažu", priznao je on. "Ali to uvek tako počinje."

     Bilo je kasno popodne drugog dana, kada je Nađa svratila u radionicu posvećenu pitanju teraformiranja. Ovo je po Nađinoj oceni bio možda najkonfliktniji problem pred njima, o čemu je svedočila i posećenost sastanka; prostorija na rubu parka u Lejtu bila je krcata, pa je voditelj pre početka sastanka morao da ga preseli u park, na travnjak pored kanala.
     Prisutni Crveni uporno su se držali stava da je teraformiranje prepreka njihovim nadanjima. Ako površina Marsa postane pogodna za život, dobiće se kopnena površina jednaka Zemljinoj, i, s obzirom na teške probleme prenaseljenosti i zagađenosti sredine na Zemlji, kao i na svemirski lift koji se tamo gradi kao parnjak onom na Marsu, gravitacioni bunari biće savladani i svakako će uslediti masovno iseljavanje, čime će biti ugušena svaka mogućnost da Mars stekne nezavisnost.
     Pristalice teraformiranja, takozvani Zeleni, koji nisu bili organizovan pokret - tvrdili su da će, kada površina postane pogodna za život, biti moguće živeti bilo gde i da će se podzemlje tada preseliti na površinu, gde će biti daleko manje podložno kontroli i izloženo napadima, te tako u mnogo boljem položaju da preuzme vlast.
     Ova dva stava bila su napadana i branjena u svakoj mogućoj kombinaciji i varijanti. Među prisutnima su bili i En Klejborn i Saks Rasel, u samom središtu skupa, sve češće se javljajući za reč, sve dok ostali prisutni nisu potpuno zamukli, ućutkani autoritetom ovo dvoje dugogodišnjih protivnika, i zadovoljili se da posmatraju njihov novi dvoboj.
     Nađa je nezadovoljno posmatrala ovaj sukob u nastanku, nespokojna zbog svojih prijatelja. Nije bila jedina na koju je prizor delovao uznemirujuće. Većina prisutnih gledala je čuveni video snimak Enine i Saksove polemike u Podbrežju, i svakako dobro znala njihovu priču, jednu od velikih legendi o Prvih stotinu - mit iz vremena kada je sve bilo jednostavnije, kada su istaknute ličnosti stajale iza jasno određenih stavova. Sada više ništa nije bilo jednostavno, i dok je dvoje neprijatelja ponovo stajalo sučeljeno usred ove živopisne skupine, u vazduhu se osećao neobičan naboj, mešavina nostalgije, napetosti i kolektivnog osećaja 'već viđenog', kao i želja (možda samo u meni, pomisli Nađa gorko) da njih dvoje nekako nađu put do pomirenja, radi njih samih i radi svih ostalih.
     Ali sada su bili tu, stojeći u središtu skupa. En je već bila poražena u svetu, i njeno držanje kao da je svedočilo o tome; bila je uzdržana, hladna, gotovo nezainteresovana; ona vatrena En sa video traka više nije postojala. "Kada površina bude pogodna za život", reče ona - rekla je kada, primeti Nađa, a ne ako - "milijarde njih nagrnuće ovamo. Dokle god živimo u skloništima, logistika će ograničavati broj stanovnika na milione. A to je veličina populacije koja je potrebna za uspešnu revoluciju." Slegnula je ramenima. "Možete to da učinite još danas, ako hoćete. Naša skloništa su skrivena, a njihova nisu. Otvorite ih; oni neće imati kome da uzvrate - biće mrtvi, i vi ćete moći da preuzmete vlast. Teraformiranje nam samo oduzima tu prednost."
     "Ne želim da učestvujem u tome", izlete Nađi. "Znate kako je bilo u gradovima šezdeset prve."
     Hiroko je bila prisutna, sedela je u pozadini i posmatrala, i sada prvi put progovori. "Ne želimo naciju nastalu u genocidu."
     En slegnu ramenima. "Hteli biste revoluciju bez krvi, a to nije moguće."
     "Moguće je", reče Hiroko. "Svilena revolucija. Aerogelska revolucija. Sastavni deo areofanije. To je ono što hoću."
     "U redu", reče En. Niko nije mogao da protivreči Hiroko; to je bilo nemoguće. "Ali i ako je tako, bilo bi lakše bez uslova za život na površini. Taj udar o kome govorite - mislim, razmislite o tome. Ako zauzmete elektrane u najvećim gradovima i kažete 'Sada imamo kontrolu', stanovništvo će se složiti, iz potrebe. Ako ovde bude milijardu ljudi, na otvorenom, a vi smenite neke ljude sa položaja i objavite da imate kontrolu, verovatno će vam reći 'Kontrolu - nad čim?' i ignorisati vas."
     "Ovo", reče Saks polako. "Ovo znači... preuzeti vlast... dok površina nepogodna za život. Onda nastaviti proces... kao nezavisni."
     "Stalno će vrebati na vas", reče En. "Kada vide da se površina otvara, doći će po vas,"
     "Neće... ako tamo... dođe do raspada", reče Saks.
     "Transnacionalke kontrolišu situaciju", reče En. "Budite sigurni da je tako."
     Saks ju je pažljivo posmatrao, i umesto da odbacuje njene stavove, kao što je činio u nekadašnjim raspravama, bio je usredsređen na njih, posmatrajući je još pomnije, trepćući dok je promišljao njene reči, a zatim odgovarajući sa većim oklevanjem nego što se moglo objasniti otežanim govorom. Gledajući njegovo izmenjeno lice, Nađi se povremeno činilo da ovaj put sa njom raspravlja neko drugi, ne Saks već njegov brat, instruktor plesa ili bivši bokser sa slomljenim nosem i govornom manom, koji se strpljivo trudi da pronađe prave reči, često bez uspeha.
     No, učinak je bio isti. "Teraformiranje... nepovratno", zaškripa on. "Bilo bi taktički teško... tehnički teško... započeti... zaustaviti ga. Napor jednak... već učinjenom. A možda ne bi ni... I... životna sredina može da bude... oružje... u našem slučaju... našoj stvari. I sad i bilo kad."
     "Kako?" upita nekoliko njih, ali Saks nije odgovorio. Bio je usredsređen na En, koja ga je radoznalo posmatrala, kao da ga žali.
     "Ako površina treba da postane pogodna za život", reče mu ona, "onda Mars predstavlja neizmerno blago za transnacionalke. Možda čak i njihov spas, ako dole stvari pođu zaista loše. Tada mogu da dođu ovamo, na svoj novi svet, i puste da Zemlja ode do đavola. Ako je to istina, nema nam nade. Videli ste šta se dogodilo šezdeset prve. Na raspolaganju im je ogromna vojna sila, koju će upotrebiti da sačuvaju vlast ovde."
     Slegnula je ramenima. Saks je treptao dok je razmišljao o ovome; čak je i klimao glavom. Posmatrajući ih, Nađa oseti kako joj se cepa srce; bili su toliko hladni kao da ih nije briga ili kao da je onaj deo njih koji brine bio nadjačan onim ravnodušnim, pa je vaga pretegnula na stranu govora. En je podsećala na ostarelog zemljoradnika sa starih dagerotipija, a Saks je bio bezlično šarmantan - oboje kao da su bili na pragu sedme decenije, tako da je Nađi bilo teško da veruje da, zapravo, imaju preko sto dvadeset godina, i ona sa njima, da su neljudski stari i tako... izmenjeni... istrošeni, preiskusni, prezasićeni... ili da su, u najmanju ruku, odavno ostavili iza sebe vreme kada je mogla da ih uzruja puka razmena reči. Imali su vremena da saznaju koliko reči malo znače. Zato su zaćutali, gledajući jedno drugo u oči, zarobljeni u dijalektici gotovo lišenoj gneva.
     Ali su zato drugi više nego dovoljno nadoknadili njihovu zamišljenost, a mlade usijane glave osule su je drvljem i kamenjem. Mlađi Crveni smatrali su teraformiranje za sastavni deo imperijalnog procesa; u poređenju sa njima, En je bila umerena, jer su se u svojoj pomami okomili i na Hiroko: "Ne zovite to areoformiranjem", doviknu joj jedna mlada, visoka žena među njima, plavokosa Valkira, van sebe od besa zbog upotrebe te reči, a Hiroko se mirno zagleda u nju, "kad je ono na šta mislite i što radite u stvari teraformiranje. Nazvati to areoformiranjem jeste prokleta laž."
     "Mi teraformiramo planetu", reče joj Džeki, "a planeta areoformira nas."
     "I to je laž!"
     En ju je posmatrala tvrdim pogledom. "Te reči sam čula od tvog dede", reče, "pre mnogo godina. To ti je verovatno poznato. Ali do dana današnjeg nisam uspela da saznam šta areoformiranje, zapravo, znači."
     "To je nešto što se dogodilo svima koji su se rodili ovde", reče Džeki ubeđeno.
     "Kako to? Ako ste rođeni na Marsu - po čemu ste drugačiji?"
     Džeki se zajapuri. "Kao i za ostale domoroce, Mars je za mene sve što znam i do čega mi je stalo. Odrasla sam u društvu koje je mešavina delova više starih zemaljskih kultura, sraslih u sasvim novu, marsovsku pojavu."
     En slegnu ramenima. "Ne vidim u čemu si toliko posebna. Podsećaš me na Maju."
     "Idi do đavola!"
     "Kao što bi rekla i Maja. Eto koliko si, kao što kažeš, areoformirana. Mi smo ljudi i ostaćemo ljudi, bez obzira na ono što je rekao Džon Bun. Govorio je on mnogo toga, i ništa se nije ostvarilo."
     "Još nije", reče Džeki. "Ali proces je usporen jer je u rukama ljudi koji pedeset godina nisu smislili ništa novo." Među mlađima se mnogi nasmejaše na ovo. "I kojima je u navici da u političku raspravu ubacuju neosnovane lične uvrede."
     Stajala je i posmatrala En, naizgled mirna i opuštena, ali sevajući očima, što je Nađu podsetilo na to koliko je Džeki moćna. Nije bilo sumnje da gotovo svi domoroci stoje iza nje.
     "Ako se ovde nismo promenili", Hiroko upita En, "kako objašnjavaš Crvene? Kako objašnjavaš areofaniju?"
     En slegnu ramenima. "To su izuzeci."
     Hiroko odmahnu glavom. "U nama je duh ovog sveta. Predeo ima veliki uticaj na ljudsku psihu. Ti proučavaš oblike tla, i pripadaš Crvenima. Zato moraš da priznaš da je ovo istina."
     "Jeste, za neke", odvrati En, "ali ne za sve. Većina ljudi uglavnom ne oseća duh mesta. Jedan grad je kao drugi... zapravo, potpuno su zamenjivi u svim važnim stvarima. I kad ljudi dođu u neki grad na Marsu, vide li razliku? Ne, jer je nema. Zato ne obraćaju pažnju na to da uništavaju zemlju izvan gradova više nego što su obraćali pažnju na Zemlji."
     "Te ljude moguće je naučiti da misle drugačije."
     "Mislim da nije. Kasno je za to. U najboljem slučaju, možete ih prisiliti da rade drugačije. Ali to nije areoformiranje, to je indoktrinacija, logori za prevaspitavanje, kako god hoćete. Fašistička areofanija."
     "Ubeđivanje", uzvrati Hiroko. "Propagiranje, podučavanje pomoću primera, podučavanje na osnovu činjenica. Nije potrebno nametati se."
     "Aerogelska revolucija", reče En sarkastično. "Ali aerogel ima malo uticaja na projektile."
     Nekoliko ljudi progovori uglas, i nit razgovora se na trenutak prekide; diskusija se smesta razbi u stotinu manjih rasprava, jer je mnogo njih poželelo da kaže nešto što su zadržavali za sebe. Bilo je očigledno da to može da traje satima, pa čak i danima.
     En i Saks sedoše na svoja mesta. Nađa se probi iz gomile, tresući glavom. Na ivici skupa nalete na Arta, koji je takođe odmahivao glavom, u čudu. "Da ne poveruješ", reče.
     "Veruj."









25.
     Saborski dani tekli su nalik na onih nekoliko prvih, sa uspešnim ili neuspešnim radionicama do večere, a zatim dugim večerima u razgovorima ili zabavi. Nađa je primetila da se stari doseljenici posle večere najčešće vraćaju na posao, a mladi domoroci sastanke smatraju isključivo za dnevni posao, a večeri za provod, često oko velikog kružnog ribnjaka u Faistosu. I ovo je bila stvar težnji, sa mnogo izuzetaka na obe strane, ali joj je bila zanimljiva.
     Ona sama provodila je večeri u baštama Zakrosa, sređujući beleške sa dnevnih sastanaka, razgovarajući s ljudima, razmišljajući o rečenom. Nirgal je često radio s njom, kao i Art, kada nije terao one koji su se tokom dana svađali da zajedno piju kavu, a zatim ih vodio na veselje u Faistosu.
     Posle nedelju dana, stekla je naviku da ide u večernju šetnju kroz tunel, često sve do Falsarne, posle čega bi se vratila i pridružila Nirgalu i Art u završnom postmortemu dana, koji su obavljali u malom dvorištu na brežuljku lave u Lejtu. Njih dvojica postali su dobri prijatelji za vreme dugog putovanja kući iz Kasei Valisa, a pritisak sabora pretvorio ih je u braću; razgovarali su o svemu, upoređivali utiske, isprobavali teorije, izlagali planove Nađinom sudu i odlučili da preuzmu na sebe da sastave neku vrstu kongresnog dokumenta. Ona je bila deo toga - kao starija sestra, recimo, a možda samo kao babuška - Art je jednom, kada su zatvorili radnju i pošli na spavanje, pomenuo 'trijumvirat'. U kome je ona, svakako, bila Pompej. Međutim, nastojala je da ih razuveri svojim analizama opšte slike.
     Bilo je mnogo različitih predmeta neslaganja među grupama, rekla im je, ali i nekoliko osnovnih. Jedan je bio teraformiranje. Postojali su protivnici i pristalice revolucionarnog nasilja. Bilo je onih koji su prešli u podzemlje da bi očuvali ugrožene oblike kulture, kao i onih koji su to učinili da bi stvorili korenito novi društveni poredak. Bilo je sve očiglednije da postoje značajne razlike između doseljenika sa Zemlje i onih koji su se rodili na Marsu.
     Bilo je dakle, više vrsta neslaganja, među kojima nije postojala očigledna veza. Jedne večeri došao im je u goste Mišel Dival, i kada mu je Nađa objasnila problem, izvadio je svoju VI i počeo da crta dijagrame zasnovane na nečemu što je nazvao 'semantički pravougaonik'. Uz pomoć ovog obrasca napravili su stotinu crteža različitih dihotomija, pokušavajući da dobiju mapu koja bi im pomogla da razumeju veze i protivurečnosti između njih. Došli su do nekih zanimljivih pravilnosti, ali se nije moglo reći da ih je sa ekrana zablesnulo nekakvo zaslepljujuće otkrovenje - iako je jedan posebno zamršen pravougaonik izgledao sugestivno, barem Mišelu: nasilje i nenasilje, teraformiranje i zadržavanje postojećeg stanja činili su četiri početna ugla, dok je u sekundarnoj kombinaciji oko ovog prvog pravougaonika uspeo da smesti bogdanoviste, Crvene, Hirokinu areofaniju, kao i muslimane i druge kulturne konzervativiste. Ali nije bilo jasno čemu bi ovaj combinatoire mogao da posluži.
     Nađa je počela da pohađa dnevne sastanke posvećene opštim pitanjima vezanim za oblik vlasti na Marsu. Sastanci su bili podjednako haotični kao rasprave o revolucionarnim metodama, ali i manje žučni, i često konkretniji. Dešavali su se svakog dana u malom amfiteatru koji su Minojci usekli u zid tunela u Maliji. Sa ovog stepenastog luka klupa učesnicima se pružao pogled preko bambusovih i borovih stabala i krovova od terakote u oba smera tunela, od Zakrosa do Falasarne.
     Razgovorima je prisustvovala ponešto različita publika nego ona na revolucionarnim debatama. Iz manjih radionica stizali su izveštaji o kojima se raspravljalo, a potom bi se većina onih iz radionice pridružila sastanku, da čuju primedbe o izveštaju. Švajcarci su odredili radionice za sva politička, ekonomska i kulturna pitanja, tako da su glavne rasprave imale široku tematiku.
     Vlad i Marina slali su brojne izveštaje iz svoje radionice o finansijama, i svaki je izoštravao i dopunjavao njihov koncept eko-ekonomije. "Veoma je zanimljivo", obavestila je Nađa Nirgala i Arta kada su se uveče okupili u bašti. "Ima dosta onih koji kritikuju Vladov i Marinin osnovni sistem, među njima i Švajcarci i Bolonjezi, i u osnovi se zaobilazno dolazi do zaključka da sistem darovanja koji smo prvobitno primenili u podzemlju nije dovoljan sam po sebi, jer je suviše teško održati ga uravnoteženim. Postoje problemi nestašice i izobilja, pa se u postavljanju standarda dolazi do iznuđivanja poklona od ljudi, što je protivurečno. To je ono što je Kojot uvek govorio, i razlog zbog koga je razvio svoju mrežu razmene. Zato sada rade na racionalnijem sistemu, u kome se osnovne potrebe zadovoljavaju pomoću regulisane ekonomije hidrogena, gde se stvarima određuje cena na osnovu njihove kalorijske vrednosti. Potom u igru ulazi ekonomija darovanja, koja kao standard koristi azot. Postoje, dakle, dve ravni, potreba i dar, ili ono što Sufi u radionici zovu životinjskim i ljudskim, izražene različitim merilima."
     "Zeleno i belo", reče Nirgal za sebe.
     "Jesu li Sufi zadovoljni ovim dvojnim sistemom?" upita Art.
     Nađa klimnu glavom. "Danas, pošto je Marina opisala odnos dveju ravni, Du el-Nan joj je rekao 'Ni sam Mevlana to ne bolje izrazio'."
     "Dobar znak", reče Art veselo.
     Druge radionice nisu bile tako specifične, niti tako produktivne. Jedna, koja se bavila budućom poveljom o ljudskim pravima, bila je posebno ratoborna, ali je Nađa ubrzo shvatila da ova tema crpi iz ogromnog bunara kulturnih strahova. Mnogi su je očigledno smatrali prilikom da jedna kultura stekne prevlast nad drugima. "Govorim to još od Bunovog vremena", vikao je Zeik. " Pokušaj da se svima nametne isti sistem vrednosti nije ništa drugo nego ataturkizam. Svako treba da ima pravo da ide svojim putem."
     "Ali to može da važi samo do izvesne granice", reče Arijadna. "Šta ako se neka grupa pozove na pravo da poseduje robove?"
     Zeik slegnu ramenima. "To je tako malo verovatno."
     "Dakle, slažete se da je potrebna bar osnovna povelja o ljudskim pravima?"
     "To je očigledno", hladno uzvrati Zeik.
     Mihail je govorio u ime bogdanovista: "Sama društvena hijerarhija neka je vrsta robovlasništva", reče on. "Pred zakonom bi svi trebalo da budu isti."
     "Hijerarhija je prirodna činjenica", reče Zeik. "Ne može se izbeći."
     "Govoriš tipično za Arapina", reče Arijadna. "Ali mi više nismo prirodni, već Marsovci. Gde god hijerarhija vodi u opresiju, mora biti ukinuta."
     "Hijerarhija mudrih", reče Zeik.
     "Ili vladavina jednakosti i slobode."
     "Nametnuta, ako treba."
     "Da!"
     "Nametnuta sloboda, dakle." Zeik s gađenjem odmahnu rukom.
     Art dogura kolica s pićem. "Možda bismo mogli da se usredsredimo na neka konkretna prava", predloži. "Da proučimo razne zemaljske deklaracije o ljudskim pravima i vidimo mogu li se prilagoditi našim potrebama."
     Nađa pođe u obilazak drugih sastanaka. Upotreba zemljišta, vlasničko pravo, krivično pravo, nasledno pravo... Švajcarci su podelili pitanje vlasti na iznenađujuće mnogo potkategorija. Anarhisti su bili ljuti, a ponajviše Mihail: "Da li je zaista potrebno da prolazimo kroz sve ovo?" neprestano je ponavljao. "Sve je ovo suvišno, sve!"
     Nađa je očekivala da će Kojot biti među onima koji će mu protivurečiti, ali ovaj umesto toga reče: "Moramo da raspravimo sve to! Čak i ako ne želite državu, ili želite minimalni oblik države, morate to da razmotrite tačku po tačku. Utoliko pre što minimalisti žele da zadrže ekonomski i policijski sistem koji čuva njihove povlastice. Za vas su to libertarijanci - anarhisti kojima je potrebna policijska zaštita od njihovog roblja. Ne! Ako ćete se zalagati za minimalne funkcije države, morate od temelja da protresete to pitanje."
     "Ali", reče Mihail, "mislio sam, čemu nasledno pravo?"
     "Zašto čemu? To su ključni problemi! Slažem se da nasledno pravo ne bi trebalo da postoji, osim možda za ono malo ličnih stvari koje se ostavljaju sledećem kolenu. Ali sve ostalo bi trebalo ponovo da pripadne Marsu. Jer to je deo poklonjenog, zar ne?"
     "Sve ostalo?" upita Vlad sa zanimanjem. "Ali šta bi tu spadalo? Niko neće posedovati zemlju, vodu, vazduh, infrastrukturu, banke gena, baze podataka - šta onda ostaje da se vrati?"
     Kojot slegnu ramenima. "Kuća? Ušteđevina? Mislim, zar nećemo imati novac? I zar ljudi neće gomilati viškove ako budu mogli?"
     "Moraš da dođeš na sastanke o finansijama", reče Marina Kojotu. "Radimo na tome da novac bude izražen u jedinicama hidrogena, a cene u energetskoj vrednosti robe."
     "Ali novac će ipak postojati?"
     "Hoće, ali razmišljamo o negativnoj kamati na štedne uloge, na primer, tako da primoramo ljude da zarađeno vrate u upotrebu, jer će u suprotnom biti pušteno u atmosferu u obliku azota. Bio bi iznenađen koliko je teško sačuvati pozitivan saldo u ovom sistemu."
     "Ali ako neko uspe u tome?"
     "Pa, u tom slučaju se slažem s tobom - posle smrti bi sve ponovo pripalo Marsu, i bilo bi iskorišćeno u neku opštu svrhu."
     Mučeći se sa rečima, Saks primeti da je to u suprotnosti sa bioetičkom teorijom po kojoj ljudska bića, kao i sve druge životinje, imaju jaku motivaciju da prehrane svoje potomstvo. Ovaj nagon moguće je posmatrati u prirodi i u svim ljudskim kulturama, i on objašnjava kako egoistično tako i altruistično ponašanje. "Pokušaj da se dekretom izmeni botanička - biološka - osnova kulture... jeste prizivanje nevolja."
     "Možda bi trebalo da bude dozvoljeno minimalno nasledno pravo", reče Kojot. "Dovoljno da zadovolji taj životinjski nagon, ali nedovoljno da održava bogatu elitu."
     Marini i Vladu ovo je očito bilo zanimljivo i odmah su počeli da ukucavaju nove formule u svoje VI. Ali Mihail, koji je sedeo pored Nađe i listao svoj dnevni program, još nije bio zadovoljan. "Je li sve ovo zaista deo konstitutivnog procesa?" reče, gledajući spisak. "Oblasni propisi, proizvodnja energije, uklanjanje otpada, transportni sistemi - kontrola štetočina, zakon o vlasništvu, sistem pritužbi, krivično pravo - arbitracija - zdravstveni propisi?"
     Nađa uzdahnu. "Valjda. Seti se koliko je Arkadije insistirao na arhitekturi."
     "Školski predmeti? Mislim, čuo sam za mikropolitiku, ali ovo je smešno!"
     "Nanopolitika", reče Art.
     "Ne, pikopolitika! Femptopolitika!"
     Nađa ustade da pomogne Artu da odgura kolica sa pićem do radionica u selu ispod amfiteatra. Art je i dalje jurio sa sastanka na sastanak, deleći hranu i piće, da bi čuo nekoliko minuta razgovora pre nego što pođe dalje. Svakog dana bilo je osam do deset sastanaka, i Art je stizao da navrati na svaki. Kada bi palo veče, koje je sve više delegata koristilo za provod ili šetnje kroz tunel, Art se sastajao sa Nirgalom, i njih dvojica puštali su video trake sa blagim ubrzanjem, tako da su svi govorili kao ptice, usporavajući ih samo da ponešto zabeleže, ili da porazgovaraju o ovom ili onom pitanju. Kada bi noću pošla u kupatilo, Nađa je prolazila pored polumračne trpezarije gde su njih dvojica radila na svojim zapisima, i zatekla bi ih kako spavaju na stolicama, otvorenih usta, osvetljeni burlesknim debatama na ekranu.

     Ali Art je ujutru ustajao kad i Švajcarci, da pripremi sve za početak rada. Nađa je pokušala da održi njegov ritam nekoliko dana, ali je otkrila da su jutarnje radionice nepredvidivog učinka. Ljudi su ponekad sedeli za stolovima, pijući kafu i grickajući voće i zemičke, zureći jedni u druge poput zombija: Ko si ti? - govorili su njihovi mutni pogledi. Šta ću ja ovde? Gde smo sada? Zašto nisam u krevetu?
     A moglo je da bude i sasvim suprotno: nekad bi došli istuširani i osveženi, budni od kafe ili kavadžave, puni novih zamisli i željni rada i učinka. Da su i svi drugi bili bar približno orni, stvari bi letele. Tako je bilo na jednom sastanku o vlasništvu, i činilo se da su za jedan sat rešili pitanja pomirenja ličnog i društvenog, privatne koristi i zajedničkog dobra, sebičnosti i altruizma... Međutim, na kraju sastanka, njihove beleške su izgledale neodređene i protivurečne kao i one sa manje delotvornih sastanaka. "Izveštaj će morati da bude u vidu snimka celog sastanka", reče Art, pošto je pokušao da napiše rezime.
     Većina ovih sastanaka, međutim, bila je manje uspešna. U stvari, bile su to uglavnom produžene prepirke. Nađa je jednog jutra naišla kada je Antar, mladi Arapin sa kojim je Džeki provodila vreme tokom turneje, govorio Vladu: "Samo ćete ponoviti socijalističku katastrofu!"
     Vlad slegnu ramenima. "Ne žuri u oceni tog vremena. Socijalističke zemlje bile su na udaru kapitalizma spolja i korupcije iznutra, što nijedan sistem ne bi izdržao. Ne smemo sada da izbacimo socijalizam u povoju zajedno sa staljinističkim đubretom, jer ćemo izgubiti mnoge koncepte pravednosti koji su nam potrebni. Na Zemlji vlada sistem koji je porazio socijalizam, jedna očigledno iracionalna i destruktivna hijerarhija. Čemu onda možemo da se nadamo od nje, osim uništenju? Moramo u svemu da tražimo odgovore na ovo, uključujući i sisteme koje je sadašnji porazio."
     Art je gurao kolica sa hranom u drugu prostoriju, i Nađa iziđe s njim.
     "Čoveče, voleo bih da je Fort ovde", gunđao je. "Trebalo bi da bude, zaista bi trebalo."
     Na sledećem sastanku raspravljali su o granicama tolerancije, stvarima koje nikada ne smeju biti dozvoljene, bez obzira na njihovo navodno religijsko značenje, i neko uzviknu: "Recite to muslimanima!"
     Jirgen iziđe iz sale, sa izrazom gađenja na licu. Uzeo je valjušku iz kolica i pošao s njima, govoreći dok je jeo: "Liberalna demokratija kaže da je kulturna tolerancija suštinska stvar, ali je potrebno samo malo zastraniti u liberalnoj demokratiji da liberalni demokrati postanu veoma netolerantni."
     "Kako to rešavaju Švajcarci?" upita Art.
     Jirgen slegnu ramenima: "Nikako, rekao bih."
     "Čoveče, kako bih voleo da je Fort ovde!" reče Art. "Pokušao sam da stupim u vezu s njim i da ga obavestim o ovome, čak sam upotrebio prioritetne švajcarske linije, ali nisam dobio odgovor."

     Kongres je trajao već skoro mesec dana. Nedostatak sna, a možda i preterano uzimanje kave, učinili su Arta i Nirgala tupim i ošamućenim, pa je Nađa počela noću da dolazi i da ih tera na spavanje, gurajući ih na kauče i obećavajući da će napisati rezimee snimaka koje nisu pogledali. Zaspali bi u istoj sobi, mrmljajući dok bi se okretali na uskim ležajima od bambusa i pene. Jedne noći Art se iznenada podiže na kauču: "Gubim sadržaj stvari", reče Nađi, što na javi što u snu. "Počinjem da vidim samo formu."
     "Postaješ Švajcarac, a? Spavaj."
     On pade nauznak. "Bila je ludost očekivati od vas da bilo šta postignete zajedno", promrmlja.
     "Spavaj."
     Verovatno jeste bila ludost, pomislila je dok je on hrkao. Ustala je i otišla do vrata. Osećala je mentalnu buku u glavi i znala da neće moći ponovo da zaspi, pa je izišla i pošla kroz park.
     Vazduh je još bio topao, crni svetlarnici načičkani zvezdama. Cev tunela iznenada ju je podsetila na jednu prenaseljenu odaju na Aresu, ovde višestruko uvećanu, ali sa istom primenjenom estetikom: mutno osvetljeni paviljoni, mračni čupavi grozdovi malih šuma... Igra stvaranja sveta. Međutim, sada je u pitanju bio pravi svet. Učesnici sabora isprva su bili gotovo opijeni njegovom ogromnim potencijalom, a neki od njih, kao Džeki i ostali domoroci, još su bili dovoljno mladi i neiskusni da bi se tako osećali. Ali su za mnoge starije učesnike počeli da se ukazuju nerešivi problemi, nalik na kvrgave kosti ispod zategnute kože. Preostali od Prvih stotinu, stari Japanci iz Sabišija - ovih dana su sedeli sa strane i posmatrali, zamišljeni, reagujući u rasponu od Majinog cinizma do Marinine zabrinute svadljivosti.
     A tu je bio i Kojot, malo niže u parku, izlazio je iz šume, pijano se povodeći, sa nekom ženom koja ga je obgrlila oko struka. "Ah, ljubavi", viknuo je niz tunel, šireći ruke, "možeš li se sa mnom u sudbi spojiti - i ovu jadnu građevinu stvari osvojiti - nas ćemo je dvoje u more potopiti - i bliže volji srca ponovo pretopiti!"
     Kako da ne, pomisli Nađa s osmehom i vrati se u sobu.
     Bilo je i nekih osnova za nadu. Pre svega, upornost koju je pokazala Hiroko, po ceo dan obilazeći sastanke, iznoseći svoje misli i izavivajući u ljudima osećaj da su izabrali najvažniji sastanak u tom trenutku. En je takođe naporno radila - iako se činilo da se ni sa čim ne slaže, i da je, pomisli Nađa, u crnjem raspoloženju nego ikad - i Spenser, Saks, Maja i Mišel, Vlad i Ursula, Marina. Uopšte je izgledalo da su Prvih stotinu jedinstveniji u ovome nego u svemu što su radili od gradnje Podbrežja - kao da im je ovo bila poslednja prilika da poprave stvar, da nadoknade načinjenu štetu. Da učine nešto za dušu pokojim prijateljima.
     I nisu samo oni radili. Vremenom je svima postalo jasno ko su oni koji žele da sabor postigne opipljive rezultate, i ti ljudi su počeli da pohađaju iste sednice, naporno radeći na pronalaženju kompromisa i upisivanju rezultata na ekrane, u obliku preporuka ili predloga. Morali su da trpe prisustvo onih koje su više zanimale krupne reči nego rezultati, ali su nastavljali da kuju svoje gvožđe.
     Nađa se usredsredila na ove znake napretka i nastojala da redovno obaveštava Arta i Nirgala, pored toga što ih je hranila i terala da se odmaraju. Ljudi su navraćali u njihov stan: "Rečeno nam je da ovo odnesemo velikoj trojci." Mnogi od ozbiljnih radnika bili su zanimljive ličnosti; jedna od žena iz Dorsa Brevije, po imenu Šarlota, spadala je u bolje poznavaoce ustava, i sada je pravila neku vrstu okvira u tu svrhu, nešto slično onome što su radili Švajcarci, gde su se teme za razradu sređivale bez potrebe za dokumentovanjem. "Gore glavu", poručila im je jednog jutra, zatekavši ih kako sumorno sede u krugu. "Sukob doktrina jeste prilika. Američka ustavotvorna skupština bila je jedna od najuspešnijih u istoriji, a u nju se ušlo sa nekoliko veoma snažnih antagonizama. Oblik vladavine koji je nastao odraz je međusobnog nepoverenja tih grupa. Male države došle su sa strahom da će ih progutati velike, i tako je nastao Senat u kome su sve države jednake, i Predstavnički dom gde velike države imaju broj zastupnika u skladu sa svojom veličinom. Struktura je odgovor na određeni problem, razumete? Isto važi za trostrane provere i odlučivanje. To je institucionalizovano nepoverenje u vlast. Ima toga dosta i u švajcarskom ustavu. Isto možemo da primenimo i ovde."
     I tako se podigoše i odoše na posao, dva bistra mlada čoveka i jedna otupela stara žena. Čudno je, pomisli Nađa, videti ko u ovakvim situacijama izbija u prvi plan kao vođa. To ne moraju da budu najpametniji ili najbolje obavešteni, za šta su bili primer Marina i Kojot, iako su obe odlike od pomoći, a ovo dvoje su zaista bili uticajni. Ne, vođe su oni koje su ljudi spremni da slušaju. Magnetske ličnosti. A ovde, gde se na okupu nalazio toliki broj velikih umova i snažnih ličnosti, takav magnetizam bio je veoma redak i neprimetan. I veoma moćan...

     Posetila je sastanak posvećen odnosima Marsa i Zemlje u razdoblju posle sticanja nezavisnosti. Kojot je bio tamo, galameći: "Neka idu do đavola! Sami su to sebi zakuvali! Pustimo ih da se izvuku ako mogu, pa ako uspeju, možemo da se posećujemo i da budemo susedi. Ali ako pokušamo da im pomognemo, i sami ćemo propasti."
     Mnogi Crveni i prvomarsovci klimali su glavama sa odobravanjem, a među njima se isticao Kasei. Kasei je u poslednje vreme bio u usponu, kao vođa grupe Prvomars, separatističkog krila Crvenih, čiji su se pripadnici potpuno ograđivali od Zemlje i zalagali se za sabotaže, ekotaže, terorizam, oružanu pobunu - svako sredstvo koje će pomoći da se ostvare ciljevi. Jedna od najtvrdokornijih grupa na saboru, u stvari, i Nađi je bilo tužno što vidi Kaseija među njima - štaviše, na njenom čelu.
     Maja je ustala da odgovori Kojotu: "Lepa teorija", reče ona, "ali nemoguća. Liči na Enine stavove. Sa Zemljom ćemo sigurno imati posla, i zato treba da odlučimo šta ćemo, a ne da bežimo od toga."
     "Dokle god su u haosu, predstavljaju opasnost za nas", reče Nađa. "Moramo da učinimo sve što možemo da im pomognemo. Da ih usmerimo u pravcu koji odgovara i nama."
     Neko reče: "Naše dve planete su jedan sistem."
     "Šta ti to znači?" upita Kojot. "To su različiti svetovi i svakako dva odvojena sistema!"
     "Razmena informacija."
     Maja reče: "Mi smo za Zemlju neka vrsta modela ili eksperimenta. Misaoni eksperiment koji treba da posluži kao pouka čovečanstvu."
     "Stvarni eksperiment", reče Nađa. "Ovo više nije igra, i moramo da se okanimo privlačnih teorijskih stavova." Dok je ovo govorila, gledala je Kaseija, Harmakisa i njihove drugove, ali bilo je očigledno da nije uticala na njih.
     Novi sastanci, nove govorancije, obroci na brzinu, onda ponovo sastanak sa iseijima iz Sabišija, na kome se raspravljalo o demimondu kao odskočnoj dasci za njihov napore. Potom večernji sastanak sa Artom i Nirgalom, ali su njih dvojica bili mrtvi umorni, pa ih je poslala na spavanje. "Razgovaraćemo na doručku."
     I sama je bila umorna, ali joj se nije spavalo, pa je pošla u večernju šetnju, na sever od Zakrosa. Nedavno je bila otkrila visoku stazu koja je išla duž zapadnog zida tunela, usečena u bazalt tamo gde je krivina cilindra stvarala padinu od četrdeset pet stepeni. Sa ove staze pružao se pogled preko vrhova drveća na parkove. A u Knososu, na mestu gde je staza skretala na neveliku prirodnu rampu, pucao je vidik niz tunel do oba horizonta, na čitav dugački svet, mutno osvetljen uličnim svetiljkama okruženim nepravilnim zelenim kuglama od lišća, sa nekoliko prozora iza kojih se još nije spavalo i nizom papirnih lampiona okačenih u parku u Gurniji. Bio je to tako elegantan građevinski poduhvat da ju je zabolelo srce pri pomisli na duge godine provedene u Zigotu, pod ledom, u hladnom vazduhu i pod veštačkom svetlošću. Da su samo znali za ove tunele lave...
     Susedni odeljak, Faistos, imao je dno gotovo prekriveno dugačkim, plitkim ribnjakom, tamo gde se širio kanal koji je tekao iz Zakrosa. Podvodna svetla na jednom kraju bazena pretvarala su vodu u iskričavi kristal neobičnog izgleda, i videla je grupu ljudi koji su se tamo kupali, svetlucava tela u osvetljenoj vodi koja su nestajala u mraku. Amfibijska stvorenja, daždevnjaci... Jednom, veoma davno, na Zemlji, postojala su vodena bića koja su dahćući ispuzala na kopno. Mora da su prethodno imala veoma ozbiljnu debatu, pomisli Nađa, dole u okeanu. Izići ili ne, kako izići, kada izići... Zvuk dalekog smeha, zvezde uhvaćene u nepravilnim svetlarnicima...
     Okrenula se i pošla niz stepenice prema dnu tunela, a zatim nazad u Zakros, stazama i uličnom travom, pored kanala, misleći u nasumičnim, nepovezanim slikama. Stigavši u stan, legla je u postelju i odmah zaspala, sanjajući, dok je svitalo, delfine kako plivaju kroz vazduh.









26.
     Ali ju je usred tog sna grubo probudila Maja, koja joj reče na ruskom: "Ovde su neki Zemljani. Amerikanci."
     "Zemljani", ponovi Nađa. I oseti strah.
     Obukla se i izišla da ih vidi. Bila je to istina; Art je stajao sa malom grupom Zemljana, muškarcima i ženama njene visine i očigledno njenih godina, nesigurnim na nogama dok su izvijali vratove, zaprepašćeno posmatrajući veliku cilindričnu odaju. Art se trudio da ih predstavi i da istovremeno objasni njihovo prisustvo, što je čak i njemu, onako brbljivom, predstavljalo problem. "Ja sam ih pozvao, jeste, pa, nisam znao - zdravo, Nađa - ovo je moj nekadašnji šef, Vilijem Fort."
     "Mi o đavolu", reče Nađa i stisnu čovekovu šaku. Imao je čvrst stisak; bio je to ćelav muškarac baburastog nosa, pocrneo i izboran, sa prijatno neodređenim izrazom lica.
     "...tek što su stigli, doveli su ih bogdanovisti. Pre izvesnog vremena sam poslao poziv gospodinu Fortu, ali nisam dobio odgovor, tako da nisam znao da će doći, i sad sam iznenađen, ali mi je i drago."
     "Ti si ga pozvao?" upita Maja.
     "Da, znaš, veoma je zainteresovan da nam pomogne u našoj stvari."
     Maja je besno gledala, ne Arta, već Nađu. "Rekla sam ti da je uhoda", reče joj na ruskom.
     "Jesi", reče Nađa, a zatim se obrati Fortu na engleskom. "Dobro došli na Mars."
     "Bolje vas našao", reče Fort, i izgledalo je da to zaista misli; široko se kezio, kao da je suviše srećan da bi mogao da zadrži ozbiljno lice. Njegovi pratioci kao da nisu bili toliko sigurni; bilo ih je desetak, mlađih i starijih, i neki su se smešili, ali je dosta njih izgledalo sumnjičavo i oprezno.
     Posle nekoliko minuta početne nelagodnosti, Nađa povede Forta i grupicu njegovih saputnika u gostinske prostorije Zakrosa, i kada je stigla Arijadna, odvedoše ih u njihove sobe. Šta su drugo mogli? Vest je već proletela Dorsa Brevijom, i ljudi su počeli da pristižu u Zakros, sa pomešanim izrazom nezadovoljstva i radoznalosti na licima - ali posetioci su već bili tu, vođe jedne od najvećih transnacionalki, prema tvrdnji Sabišijanaca bez pratnje i uređaja za praćenje. Nešto se moralo učiniti sa njima.
     Nađa je obavestila Švajcarce da sazovu opšti skup u vreme ručka, a onda je predložila gostima da se odmore i osveže u sobama da bi mogli da govore na sastanku. Zemljani zahvalno prihvatiše predlog, a oni nespokojni među njima kao da odahnuše. Fort je izgledao kao da već smišlja govor.
     Izvan gostinskih prostorija, Art je bio okružen gomilom uznemirenih ljudi. "Odakle ti pravo da donosiš ovakve odluke umesto nas?" upita ga Maja, govoreći u ime mnogih. "Ti, koji si ovde uljez! Uhoda među nama! Prvo se trudiš da te prihvatimo kao prijatelja, a onda nam radiš iza leđa!"
     Art raširi ruke, crven od stida, dižući ramena kao da izmiče uvredama, ili kao da bi da prodre do onih iza Maje, onih koji su izgledali samo radoznalo. "Potrebna nam je pomoć", reče. "Sami ne možemo da postignemo ono što želimo. Praksis je drugačiji od ostalih, bliži nama, verujte mi."
     "Tebi da verujemo!" reče Maja. "Pa ti si naš zarobljenik!"
     Art zažmiri i odmahnu rukama. "Ne može se biti i zarobljenik i uhoda u isto vreme, zar ne?"
     "Ma, ti možeš da budeš izdajnička protuva svake vrste!" uzviknu Maja.
     Džeki priđe Artu i zagleda se u njega, napetog i ozbiljnog lica. "Jasno ti je da će ovi praksisovci sada možda morati da ostanu zauvek na Marsu, hteli to oni ili ne. Baš kao i ti."
     Art klimnu glavom. "Rekao sam im da bi to moglo da se dogodi. Očigledno je da ne mare. Kažem vam da žele da pomognu. Oni predstavljaju jedinu transnacionalku koja radi na drugačiji način, čiji su ciljevi sličniji našim. Došli su ovamo, sami, da vide kako mogu da pomognu. Zainteresovani su. Zašto vas to toliko brine? Ovo je prilika za nas."
     "Da vidimo šta će kazati Fort", reče Nađa.

     Švajcarci su sazvali vanredni sastanak u amfiteatru u Maliji, i dok su delegati pristizali, Nađa je vodila posetioce kroz kapije segmenata do mesta okupljanja. Videlo se da su još zaprepašćeni veličinom tunela Dorsa Brevije. Art je trčkarao oko njih iskolačenih očiju, brišući rukavom znoj sa čela, beskrajno nervozan. Nađi je dolazilo da prsne u smeh. Fortov dolazak joj je zbog nečega popravio raspoloženje; nije videla šta bi time mogli da izgube.
     Zato je sela u prvi red sa praksisovcima i posmatrala kako Art vodi Forta do bine i predstavlja ga. Fort klimnu glavom i izgovori rečenicu, pa nagnu glavu i zagleda se u zadnji red amfiteatra, svestan da ne postoji ozvučenje. Zato udahnu i poče iznova, i njegov obično tihi glas odjeknu pouzdano kao u nekog iskusnog glumca, razgovetan za sve.
     "Hteo bih da se zahvalim ljudima iz Subarašija što su me doveli na jug, i na ovu konferenciju."
     Vraćajući se na mesto, Art se trgnu, a onda se okrenu i prinese šaku ustima: "To je Sabiši", reče ispod glasa Fortu.
     "Šta to?"
     "Sabiši. Rekli ste Subaraši, a to je transnacionalka. Naselje kroz koje ste prošli na putu ovamo je Sabiši. Sabiši znači 'usamljen'. Subaraši znači 'prekrasan'."
     "Prekrasan", ponovi Fort, začuđeno zureći u Arta. Onda slegnu ramenima i nastavi, stari Zemljanin sa tihim, ali prodornim glasom, i pomalo nepovezanim stilom. Opisao je Praksis, njegov početak i sadašnji način rada. Kada je objasnio odnos Praksisa i drugih transnacionalki, Nađa pomisli da postoje sličnosti sa odnosom koji podzemlje ima sa površinskim svetovima na Marsu, što je bez sumnje Fort lukavo naglasio svojim opisom. Fort je sve više osvajao pažnju slušalaca. Ali onda reče nešto o ekokapitalizmu, i o tome da Zemlju smatra punim svetom, dok je Mars još prazan, i na to troje ili četvoro Crvenih skoči na noge.
     "Šta time hoćete da kažete?" povika jedan od njih. Nađa vide kako se Artu steže šaka u krilu, i uskoro shvati zašto; Fortov odgovor bio je dug i neobičan, opis onoga što je nazvao ekokapitalizam, koji se zbog svoje prirode pominjao kao bioinfrastruktura, a ljudi kao ljudski kapital. Osvrnuvši se, Nađa vide kako se mnogi mršte; Vlad i Marina približili su glave, i Marina je kucala nešto u pločicu na zglobu. Art odjednom skoči na noge i prekinu Forta pitanjem o Praksisovim trenutnim aktivnostima i o mogućoj Praksisovoj ulozi na Marsu.
     Fort je zurio u Art kao da ga ne poznaje. "Sarađivali smo sa Svetskim sudom. UN se nikada nisu oporavile od 2061, i sada ih smatraju ostavštinom Drugog svetskog rata, baš kao što je Liga Naroda bila ostatak Prvog svetskog rata. To znači da smo izgubili posrednika za međunarodna pitanja, a sukobi su se nastavili, od kojih su neki veoma ozbiljni. Sve više sukoba iznosi se pred Svetski sud, pa je Praksis osnovao Organizaciju prijatelja suda, koja se trudi da mu pruži pomoć na svaki mogući način. Postupamo prema njegovim presudama, dajemo mu novac, ljude, pokušavamo da razradimo tehnike arbitracije, i slično. I sami smo deo jedne nove tehnike, gde dva međunarodna tela koja imaju bilo kakvo neslaganje i odluče da zatraže arbitraciju, ulaze u jednogodišnji program sa Svetskim sudom u kome njegovi arbitri nastoje da pronađu pravac delovanja koji će zadovoljiti obe strane. Po isteku godinu dana, Svetski sud donosi presudu o svim nerešenim problemima, i ako to poživi, potpisuje se sporazumi, a mi se trudimo da na svaki način podržimo te sporazume. Indija je bila zainteresovana, i prošla je kroz program sa Sikima u Pendžabu, i tamo je za sada sve u redu. Drugi slučajevi su se pokazali kao nešto teži, ali poučni. Koncept poluautonomije privlači sve više pažnje. Mi u Praksisu verujemo da nacije nikada nisu bile suverene, već da su bile poluautonomne u odnosu na ostatak sveta. Metanacionalke su poluautonomne, pojedinci su poluautonomni, kultura je poluautonomna u odnosu na ekonomiju, vrednosti su poluautonomne u odnus na cene... postoji nova grana matematike koja nastoji da definiše poluautonomiju u logičkom smislu."
     Vlad, Marina i Kojot pokušavali su da slušaju Forta, komentarišu među sobom i prave beleške u isto vreme. Nađa ustade i mahnu Fortu.
     "Da li i druge transnacionalke podržavaju Svetski sud?" upita.
     "Ne. Metanacionalke izbegavaju Svetski sud, i koriste UN kao oruđe. Bojim se da još veruju u mit o suverenitetu."
     "Ali ovo zvuči kao sistem koji dejstvuje samo ako obe strane daju pristanak."
     "Tako je. Mogu samo da vam kažem da je Praksis zainteresovan i da nastoji da izgradi mostove između Svetskog suda i svih nosilaca moći na Zemlji."
     "Zašto?" upita Nađa.
     Fort podiže ruke, gestom sličnim Artovom. "Kapitalizam opstaje samo dok postoji rast. Ali, vidite, rast više nije rast. Potrebno je da rastemo iznutra, da se usložnjavamo."
     Džeki ustade: "Ali biste na Marsu mogli da rastete u klasičnom kapitalističkom stilu, zar ne?"
     "Da, mislim da je tako."
     "Znači da je to možda sve što želite od nas? Novo tržište? Onaj prazan svet koji ste malopre pomenuli?"
     "Pa, mi u Praksisu došli smo do zaključka da je tržište samo mali deo zajednice. A nas ona zanima u potpunosti."
     "Šta, onda, želite od nas?" doviknu neko iz pozadine.
     Fort se osmehnu: "Ja bih samo da posmatram."

     Sastanak se završio odmah posle toga, i počele su redovne popodnevne sednice. Naravno, svuda je bar deo rasprave bio posvećen dolasku grupe iz Praksisa. Na Artovu žalost, pokazalo se, kada su uveče seli da pregledaju trake, da su Fort i njegova ekipa više delovali razjedinjujuće na sabor nego kao objedinjujući činilac. Mnogi nisu mogli da prihvate zemaljsku transnacionalku kao punopravnog učesnika kongresa, i tu nije bilo pomoći. Onda je navratio Kojot i rekao Artu: "Ne govori mi kako je Praksis drugačiji od ostalih. To je najstarija varka u knjizi. Kad bi se bogati ponašali pristojno, sistem bi bio u redu. To je sranje. Sistem određuje sve ostalo, i zato treba menjati sistem."
     "Fort i govori o tome da se on menja", pobuni se Art. Ali Fort je ovde bio samom sebi najveći neprijatelj, zbog navike da svoje nove zamisli opisuje klasičnim ekonomskim terminima. Jedini koje je zanimao takav pristup bili su Vlad i Marina. Za bogdanoviste, Crvene i prvomarsovce - za većinu domorodaca i mnoge doseljenike - bila je to uobičajena zemaljska rabota, sa kojom nisu hteli da imaju posla. Nema dogovora sa trasnatima, uzviknuo je Kasei na jednoj traci i pobrao pljesak, nema dogovora sa Zemljom, ma kako ga oni predstavljali! Fort neće proći! Jedino što je zanimalo ovu gomilu bilo je hoće li njemu i njegovima biti dozvoljeno da odu ili ne; neki su smatrali da su oni, kao i Art, sada zatočenici podzemlja.
     Na istom sastanku je, međutim, istupila Džeki, zauzevši se za Bunov stav da se sve mora upotrebiti za krajnji cilj. Bila je podrugljiva prema onima koji su odbacili Forta u načelu. "Pošto ćeš posetioce zadržati kao taoce, zašto ih ne bi zaposlio? Što ne odeš da razgovaraš s njima?"
     Tako je u suštini nastala još jedna podela: na izolacioniste i dvosvetovce.
     Sledećih nekoliko dana Fort je rešavao ovu protivurečnost oko sebe tako što ju je prenebregavao, u toj meri da se Nađi činilo da je možda nije ni svestan. Švajcarci su ga zamolili da vodi radionicu o trenutnoj situaciji na Zemlji, i ljudi su nagrnuli da slušaju kako on i njegovi saputnici odgovaraju na bezbrojna pitanja. Fort je na svakom sastanku prihvatao sve što bi mu rekli o Marsu, ne izražavajući svoje mišljenje. Držao se Zemlje, ali je i nju samo opisivao. "Transnacionalke su se pretopile u par desetina najvećih među njima", rekao je u odgovor na jedno pitanje, "a to su one koje su sklopile ugovore sa više zemalja. Sada ih zovemo metanacionalkama. Najveće su Subaraši, Micubiši, Konsolidejted, Ejmeks, Armskor, Mahdžari i Praksis. Ima još deset ili petnaest velikih, a ostale se ponovo svode na trasnate, ali se ubrzano priključuju metanatima. Veliki metanati su sada nosioci svetske moći, s obzirom na to da kontrolišu MMF, Svetsku banku, Jedanaestoricu i sve zemlje klijenata."
     Saks ga zamoli da podrobnije opiše metanacionalku.
     "Pre otprilike deset godina, mi u Praksisu dobili smo poziv od Šri Lanke da dođemo u njihovu zemlju, preuzmemo ekonomiju i da arbitriramo između Tamilaca i Singaleza. Učinili smo to, sa dobrim rezultatima, ali je za vreme aranžmana postalo jasno da je naš odnos sa državnom vladom nešto sasvim novo. To je primećemo u određenim krugovima. Potom je Ejmeks došao u sukob sa Jedanaestoricom, pa je povukao sva svoja sredstva iz njihovih zemalja i prebacio ih na Filipine. Nesrazmera između Ejmeksa i Filipina, koja je u bruto godišnjem proizvodu iznosila sto prema jedan, izazvala je situaciju u kojoj je Ejmeks, zapravo, preuzeo zemlju. Bila je to prva prava metanacionalka, iako nije bilo jasno da je to nešto novo sve dok njihov aranžman nije ponovio Subaraši, preselivši veliki deo svojih operacija u Brazil. Tada je postalo očigledno da je nastalo nešto novo, različito od starog odnosa ustupanja državne zastave. Metanacionalka preuzima spoljnji dug i lokalnu ekomoniju zemlje korisnice usluga, slično onome što su UN učinile u Kambodži, ili Praksis u Šri Lanki, ali potpunije. U ovim aranžmanima vlada zemlje klijenta postaje sprovodilac ekonomske politike metanacionalke. U načelu se sprovode mere štednje, s tim što su vladini službenici mnogo bolje plaćeni nego pre, kao i vojska, policija i obaveštajna služba. U ovoj fazi, dakle, država biva otkupljena. A svaka metanacionalka ima dovoljno sredstava da otkupi nekoliko zemalja. Ejmeks je ostvario takve odnose sa Filipinima, severnoafričkim zemljama, Portugalijom, Venecuelom i još pet ili šest manjih zemalja."
     "Ovo je radio i Praksis?" upita Marina.
     Fort odmahnu glavom. "Na neki način da, ali smo nastojali da ostvarimo nešto drugačije odnose. Sklopili smo sporazume sa državama koje su dovoljno snažne za uravnoteženije partnerstvo. Imamo sporazum sa Indijom, Kinom i Indonezijom. Reč je o zemljama koje su bile zapostavljene u sporazumu o Marsu iz 2057. godine, pa su nas ohrabrile da dođemo ovamo i stupimo u pregovore nalik na ove sada. Takođe smo započeli pregovore sa nekim zemljama koje su još nezavisne. Ali ni u jednu od ovih zemalja nismo ušli sami i nismo pokušavali da nametnemo svoju ekonomsku politiku. Nastojali smo da se držimo svog transnacionalnog obrasca, ali u metanacionalnim razmerama. Nadamo se da ćemo za zemlje sa kojima poslujemo biti alternativa metanacionalizmu. Još jedan činilac, uz Svetski sud, Švajcarsku i neka druga tela, izvan rastućeg metanacionalnog poretka."
     "Praksis je drugačiji", reče Art.
     "Ali sistem je sistem", podseti Kojot iz dna prostorije.
     Fort slegnu ramenima. "Mislim da mi predstavljamo sistem."
     Kojot je samo tresao glavom.
     Saks reče: "Moramo da krademo - da radimo sa njima."
     Onda poče da postavlja pitanja Fortu. "Koja je najljuća - najveća?" Bila su to škripava, skrpljena, zastajkujuća pitanja - ali Fort nije obraćao pažnju na ove teškoće, tako da se većina sledećih radionica sastojala od njegovih odgovora Saksu, gde je svako imao priliku da sazna dosta toga o drugim metanacionalkama, njihovim vođama, njihovoj unutrašnjoj strukturi, zemljama klijentima, njihovom međusobnom odnosu, prošlosti, naročito o ulozi koju su njihove prethodne organizacije imale u haotičnim godinama pre i posle 2061. "Zašto su reagovali - zašto su razbili jaja - mislim, kupole?"
     Fortovo znanje o istorijskim pojedinostima bilo je slabo; povremeno je sa uzdahom napominjao da se baš i ne seća dobro tog razdoblja. Ali njegov opis sadašnje situacije na Zemlji bio je potpuniji od ijednog koji su do tad dobili, i pomogao im je da razjasne neka pitanja, koja su ranije mučila sve njih, o aktivnosti metanacionalki na Marsu. Metanacionalne kompanije koristile su Prelaznu upravu Ujedinjenih nacija kao posrednika za razrešavanje sporova između njih samih. Njihovi sukobi bili su uglavnom oko teritorija. Takozvani 'polusvet' Marsa ove kompanije ostavljale su na miru zato što su smatrale da je zanemarljiv i da se može lako nadgledati. I tako dalje. Nađa je tad mogla poljubiti Saksa - i ne samo 'mogla', nego ga je stvarno poljubila - a i Spensera i Majkla zato što su podržavali Saksa na tim sastancima. Saks je, naime, vrlo uporno navaljivao da govori uprkos svojim teškoćama u govoru, i često je trpeo neuspeh, pa je onda, sav crven u licu od osujećenje, lupao pesnicama po stolu. Pred kraj ovog razgovora rekao je Fortu: "Onda šta 'Praksis' voće... Tras! ...šta 'Pra-kiks'... Tras!... hoće od Marsa?"
     Fort mu je odgovorio ovako: "Mi smatramo da će ono što se odigrava ovde imati odraza i kod kuće. Na Zemlji. Mi smo na Zemlji uočili jednu koaliciju progresivnih elemenata, koja polako izranja. Najveći članovi te koalicije su Kina, 'Praksis' i Švajcarska. Ali postoje i desetine manjih elemenata, manje moćnih. Od presudnog značaja moglo bi da bude na koju će stranu Indija krenuti u ovom trenutku. Većina metanacionalnih kompanija smatra da je Indija bure bez dna, u koje možeš ulagati koliko hoćeš, a da se tamo ništa ne promeni. Mi se s tim ne slažemo. Osim toga, mi smatramo da je i Mars, kao sila čije vreme dolazi, od presudnog značaja, mada na drugi način. Zato smo želeli da pronađemo i na Marsu progresivne elemente, vidite, i da vam pokažemo šta radimo. Pa i da čujemo vaše komentare."
     "Zanimljivo", odgovorio mu je Saks.
     Bilo je, zaista, zanimljivo, ali mnogi ljudi su ostali čvrsto protiv ma kakvog savezništva sa jednom zemaljskom metanacionalnom kompanijom. A sve druge rasprave o svakojakim temama nastavile su se u Dorsa Breviji bez popuštanja. U nekim od tih rasprava uspostavljala se, što su duže trajale, sve veća polarizacija stavova.
     Te večeri na njihovom sastanku na terasi Nađa je odmahivala glavom čudeći se otkud ljudima sklonost da prenebregavaju sve ono, mnogobrojno, što im je zajedničko, i da se zakrve oko najmanjih sitnica koje ih dele. Rekla je Artu i Nirgalu: "Možda je svet naprosto suviše složen da bi se mogao dovesti u red pomoću samo jednog, pa makar i najboljeg, plana. Možda ne bi ni trebalo da se mučimo oko nekakvog plana za celu planetu, nego samo da smislimo nešto što bi nama odgovaralo. Pa, nek bude na Marsu nekoliko različitih sistema. U tom slučaju živeli bismo nadajući se da to može tako i ostati."
     Art reče: "Ja bih rekao da ni to neće uspeti."
     "Pa šta će onda uspeti?"
     Art je slegnuo ramenima. "To još ne znam." Onda su on i Nirgal otišli da pregledaju trake. Nađi se činilo da oni jure za fatamorganom koja se uvek izmakne u nove daljine.

     Nađa je te noći otišla na spavanje razmišljajući: da je ovaj njihov projekat, kojim slučajem, građevina, ona bi tu građevinu srušila do temelja i započela izgradnju nečeg novog. Hipnagogična slika građevine koja pada navela ju je da se, sa trzajem, prene iz sna. Posle nekog vremena uzdahnula je, odustala od spavanja, i pošla u još jednu noćnu šetnju. Art i Nirgal su zaspali u sobi sa trakama, njihova faca bila su 'razgnječena' po radnom stolu, treperavo osvetljena ubrzanim snimcima sa monitora. Napolju je vazduh odmicao, hujeći ka severu kroz Gurnijsku kapiju, a Nađa pođe takođe tamo, visokim stazama. Kvrckali su bambusovi listovi sudarajući se, nebo je iznad njene glave bilo puno zvezda... Zatim, slabi odjeci nečijeg smeha, koji su doprli niz tunel od bazena Faistos.
     U bazenu su podvodne svetiljke bile upaljene. U vodi se opet stvorila gomila kupača. Ali sada je na suprotnom kraju tunela, otprilike jednako visoko na povijenom zidu koliko je i Nađa bila visoko na svojoj strani, bila jedna osvetljena platforma na koju se naguralo možda osam ljudi. Jedan od njih se ukrcao na neku vrstu daske sa točkićima, na koju je čučnuo; trenje između daske i podloge bilo je očigledno vrlo malo. Goli čovek na dasci leti niz povijenu stranu tunela, kosa šiba na vetru koji se iza njega, njegovim prolaskom, stvara, on ubrzava, a onda izleće preko ruba jedne kamene litice i leti nad bazenom, kovitla se i vrti po vazduhu, pada u vodu uz ogroman pljesuk, izroni uzvikujući nešto, i dobija aplauz i klicanje mnogobrojnih gledalaca.
     Nađa siđe do bazena, da pogleda šta se tamo radi. Neko je već dohvatio dasku i nosio je, trčećim korakom, uz stepenice, ka platformi. Onaj goli čovek koji je upravo pao u bazen pa izronio sada je stajao u plićaku, zaglađujući kosu unazad. Nađa ga nije prepoznala sve dok nije prišla ivici bazena. Za to vreme on je, probijajući se bučno kroz vodu, došao takođe do ivice, u tečnu svetlost koja je na tom mestu sijala iz vode nagore. Bio je to Vilijam Fort.
     I Nađa skide sve sa sebe i zađe čvrstim koracima u bazen, u vodu koja je bila veoma topla, na temperaturi ljudskog tela ili i nešto višoj. Neka druga figura već je letela kroz vazduh, dernjajući se. "Izgleda kao da ima ogromno da se padne", reče Fort jednom od svojih pratilaca, "ali pošto je gravitacija tako slaba, skok je izvodljiv."
     Ta nova osoba koja je pomoću daske izletela 'u prazno' i sada strmoglavo padala ka vodi bila je žensko. Ona izvi leđa i zabi se u vodu tiho, glatko, onda izroni i dobi takođe pljesak i klicanja. Neka druga žena dočepa dasku i poče se sa njom penjati uz stepenište usečeno u stene.
     Fort pozdravi Nađu klimanjem glave. Stajao je u vodi do pojasa. Telo mu je bilo mršavo i žilavo pod prastarom, zboranom kožom. Na licu je i sad imao isti onaj izraz neodređenog zadovoljstva kao u radionicama. "Hoćeš da probaš i ti?" upita on Nađu.
     "Možda kasnije", reče ona, gledajući unaokolo. Gledala je ljude u vodi, nastojala da vidi ko je prisutan i iz koje partije ili grupe na kongresu. Ali ubrzo je shvatila šta čini, a onda je frknula zgađeno, zbog tog svog postupka i zbog sklonosti politike da se uvuče u sve i svašta, da sve inficira, ako se to dopusti.
     Ipak, htela-ne htela, primetila je da su kupači uglavnom mladi urođenici Marsa, iz Zigota, Sabišija, Novog Vanuatua, Dorsa Brevije, iz mohoul rupe u kojoj je Višnjak, iz Kristijanopolisa. Ali gotovo niko od njih nije bio aktivan, govoreći delegat; zato Nađa i nije mogla da proceni stupanj njihove vlasti. Verovatno nema nikakvog dubljeg značaja u tome što se oni ovde sreću ovako, u sred noći, goli u toploj vodi, što imaju svojevrsnu žurku ovde - većina su poreklom iz gradova gde je javno kupanje normalna stvar, tako da su navikli da se prskaju vodom sa nekim ko im u drugoj prostoriji može biti najžešći protivnik.
     Još neko se otisnu vrišteći niz strminu, pa kroz vazduh, i pljusnu u duboki deo bazena. Ljudi počeše da plivaju ka Nađi, privučeni kao što ajkule dolaze na krv. Nađa šmugnu pod vodu, koja je imala pomalo slan ukus; otvori oči i vide kristalne mehure kako eksplodiraju posvuda, zatim tela plivača kako se izvijaju kao delfini, između površine i glatkog tamnog dna bazena. Vanzemaljski prizor...
     Ona izroni i ocedi kosu. Fort je stajao među omladinom kao neki ostareli, smežurani Neptun, gledao ih je sa tom svojom radoznalom, bez-strasnom opuštenošću. Možda su ovi mladi Marsovci zapravo ta nova marsovska kultura o kojoj je govorio Džon Bun; možda je izrasla tu, među njima, a da je oni nisu ni primetili. U prenošenju informacija sa jedne generacije na drugu, uvek ima mnogo grešaka; tako se događa evolucija. Iako su građani Marsa odlazili u ilegalu iz veoma različitih razloga, ipak se činilo da se sada okupljaju ovde, da stvaraju jednu kulturu koja ima maltene paleolitske aspekte, što bi značilo povratak jednoj ur-kulturi koja stoji kao davna prošlost iza svih njihovih današnjih različitosti. Ili je to stremljenje ka nekoj sintezi u budućnosti? Nije bitno šta je od ta dva. Mogu biti obe te pojave istovremeno. Znači, tu možda postoji neka veza.
     Tako je, bar, nagoveštavao Fortov blagi izraz zadovoljstva. To je bio Nađin utisak, u trenutku kad je Džeki Bun poletela preko njihovih glava, veličanstvena kao Valkira, brza kao da je ispaljena iz cirkuskog topa.

     Program konferencije bili su napravili Švajcarci, i taj program se odmotao do kraja. Organizatori su proglasili tri dana pauze posle čega bi se održala plenarna sednica.
     Te dane Art i Nirgal su proveli u svojoj konferencijskoj sobici, pregledajući videotrake po dvadeset sati na dan, pričajući beskrajno, i kuckajući sa nekom očajničkom hitnjom po tastaturama svojih AI. Nađa je insistirala da ne odustaju, presuđivala kad se njih dvojica u nečemu ne slože, pisala pasuse koji su njima bili preteški. Često se dešavalo da uđe i zatekne jednog kako spava u fotelji a drugog kako zuri u ekran nepomično, 'hipnotisan'. Taj što je ipak koliko-toliko budan, grakne: "Ej, Nađa! Šta misliš o ovome?" Onda Nađa pročita to sa ekrana, kaže šta misli, podmeće im tanjire sa hranom pod nos - što je ponekad dovoljno da se onaj sasvim zaspali probudi. "Izgleda ohrabrujuće", kaže im ona. "Sad na posao."

     I tako dođe jutro plenarne sednice u Dorsa Breviji i na pozornicu velikog amfiteatra stupiše zajedno Art, Nirgal i Nađa. Art je nosio i svoju AI. Stao je, pogledao okupljeno mnoštvo, kao da je zapanjen prizorom, i posle duge pauze rekao: "Mi se zapravo o mnogo čemu slažemo."
     Ovo izazva smeh. Art podiže veštačku inteligenciju iznad glave, kao kamene tablice sa božjim zapovestima, pogleda na njen ekran i sa ekrana pročita: "Prvi radni poeni koje je osvojila marsovska Vlada!"
     Onda spusti AI do visine svojih prsa i zagleda se pažljivo u gomilu. Nastade ćutanje puno koncentrisane pažnje.
     "Jedan. Marsovsko društvo biće sačinjeno od mnogo kultura, različitih. Bolje je smatrati ga za jedan svet, nego za jednu naciju. Sloboda religije i kulturnih opredeljenja moraju biti garantovani. Ne sme se dopustiti da jedna kultura, ili jedna grupa kultura, uspostavi svoju vladavinu nad ostalima.
     "Dva. U ovom okviru raznovrsnosti, ipak se mora garantovati da svaki pojedinac na Marsu ima izvesna neotuđiva prava, uključujući i pravo na najosnovnije materijalno blagostanje, zdravstveno osiguranje, školovanje i zakonsku jednakost.
     "Tri. Zemlja, vazduh i voda Marsa jesu pod zajedničkim starateljstvom ljudske porodice, i ne mogu biti u vlasništvu nijedne individue, niti grupe.
     "Četiri. Plodovi rada jednog pojedinca pripadaju tom pojedincu, i ne može ih prisvojiti nijedan drugi pojedinac niti ikakva grupa. Ali, u isti mah, rad i trud svih ljudi na Marsu deo su zajedničkog, komunalnog truda i rada, i moraju biti posvećeni opštem dobru. Ekonomski sistem Marsa mora da odrazi obe ove činjenice, da uravnoteži lične i zajedničke, opštedruštvene interese.
     "Pet. Metanacionalni društveni poredak koji sada vlada planetom Zemljom nije sposoban da u sebe ugradi ta dva principa, i ne može biti ovde primenjen. Umesto tog poretka, moramo proglasiti i ozakoniti jednu ekonomiju koja će biti zasnovana na ekološkoj nauci. Cilj privrede Marsa nije 'trajno održivi razvoj' nego trajno održivo blagostanje cele biosfere.
     "Šest. Marsovski pejzaž, sam po sebi, ima izvesno 'pravo da postoji', i to pravo se mora poštovati. Ciljevi naših intervencija na životnoj okolini moraju, dakle, biti minimalistički i ekopoetski, moraju odražavati vrednosti areofanije. Preporučuje se da cilj svih naših ekoloških intervencija bude da samo ispod granice od četiri kilometra nadmorske visine ostvarimo životnu sredinu u kojoj ljudska bića mogu opstajati. Veće nadmorske visine, koje čine oko trideset procenata površine Marsa, treba da ostanu u stanju bar približno onom koje je tamo vladalo od najdrevnije prošlosti; to treba da budu prirodne zone divljine.
     "Sedam. Naseljavanje Marsa je unikatan istorijski proces, prvo ljudsko nastanjivanje ijedne planete osim Zemlje. Pošto je tako, treba nastupati u duhu poštovanja prema ovoj planeti, ali i prema činjenici da živih bića u svemiru ima tako malo. Radeći ovde, uspostavljamo presedane za kasnije ljudsko naseljavanje Sunčevog sistema, ali takođe predlažemo i modele za odnos ljudskog roda prema životnoj okolini na Zemlji. Iz tog razloga, Mars ima posebno mesto u istoriji, što moramo imati na umu kad donosimo potrebne odluke o životu ovde."

     Art spusti ruke tako da mu je AI sada bila uz bok. Zagleda se ćutke u gomilu. Sa mnogih nivoa amfiteatra, koji su većinom bili iznad njega, gledali su ga redovi ljudi, ćutke. "Pa, eto", reče on, i pročisti grlo. Pokretom ruke pokaza ka Nirgalu, a ovaj priđe ivici pozornice i stade uz njega.
     Nirgal reče: "To je sve što smo uspeli izabrati iz rada svih radnih grupa, a što je, po našem utisku, prihvatljivo za svakoga ovde. Ima još mnogo drugih stavova koje bi, čini nam se, rado prihvatila većina vas - ali, ne baš svako. Sačinili smo spiskove i tih stavova, o kojima postoji parcijalni konsenzus, što bi značilo saglasnost opšta ali ne baš sasvim opšta. Te stavove ćemo istaći da ih svi mogu čitati. Naše je veoma snažno ubeđenje da ako budemo u stanju da odavde odemo sa makar i veoma uopštenim dokumentom, time već postižemo značajan uspeh. Na ovakvim kongresima postoji sklonost da učesnici, proticanjem vremena, postaju u sve većoj meri svesni onoga u čemu se razlikuju. Mi smo u ovoj situaciji, rekao bih, otišli s time baš predaleko, zato što Vladu još i nemamo nego samo teoretišemo o njoj. Ali, kad iskrsnu problemi prakse - kad budemo prinuđeni da nešto i činimo - tada ćemo potražiti oslonce koji su nam svima zajednički, a jedan ovakav dokument pomoći će u tome.
     "Imali smo, za svaku od glavnih poenti u našem dokumentu, mnogo zabeleženih vaših konkretnih izjašnjavanja. O tome smo razgovarali sa Jirgenom i Priskom, a oni su nam predložili da zakažemo sedam dana sastanaka, i da svaki dan posvetimo po jednoj od tih pročitanih sedam glavnih tačaka, tako da svi dobiju šansu da komentarišu i predlažu revizije. Pa, na kraju da pogledamo... da li će išta ostati."
     Dvoranom se pronese smeh, ali slab. Mnogi su klimali glavom.
     "A kako bi bilo da se prvo izborimo za nezavisnost, a?" dopre iz zadnjih redova Kojotov povik.
     Art reče: "Nismo uspeli smisliti neku sličnu rečenicu o kojoj bi se svako saglasio. Možda bi trebalo oformiti jednu radnu grupu i za to."
     "Možda!" povika Kojot. "Svi su saglasni da sve treba da bude pošteno, a svet pravedan. Ali, kako stići do toga, e tu uvek zapne."
     "Pa, hm, da i ne", reče Art. "Ovo što ovde imamo je više od puke želje da sve bude pošteno. A što se tiče metoda, pa, možda bi trebalo, kad se saglasimo o ciljevima, da pristupimo razmišljanju i o načinima za ostvarenje tih ciljeva. A ti načini će nam prirodno dolaziti na um. Naime, pitaćemo se: kako najpouzdanije ostvariti rečene ciljeve? Kakva sredstva se podrazumevaju ako se ovi ciljevi žele ostvariti?"
     Pogledao je levo-desno po dvorani, slegnuo ramenima. "Čujte, nastojali smo da sačinimo kompozitnu celinu od svega onoga što ste svi vi ovde, svako na svoj način, govorili. Ako nema dovoljno konkretnih predloga o načinima ostvarivanja nezavisnosti, to je možda zato što ste se svi 'zaglavili' na nivou uopštenih filozofiranja o akciji, a u tim uopštenim stvarima se razišli. Jedino što meni pada na um da predložim je sledeće: da pokušamo da identifikujemo različite snage na ovoj planeti i da ocenimo do koje mere, do kog stupnja bi se koja od tih snaga mogla opirati ideji nezavisnosti; onda da skrojimo svoje akcije prema očekivanom ukupnom otporu. Nađa je govorila da treba preispitati celu metodologiju revolucije; neki su predlagali ekonomske modele, nešto kao: da otkupimo ovu planetu ali pod povlašćenim uslovima. Ja sam više pomišljao na zemaljske načine suzbijanja biljnih štetočina, znate. Tamo poljoprivrednici kombinuju više metoda, različite oštrine, da bi suzbili štetočine koje ih napadaju."
     Ljudi se na ovo nasmejaše, ali Art to kao da ne primeti; činilo se da je razočaran i uzdrman činjenicom da je njihov dokument ovako odbijen. Nirgal je izgledao ljut.
     Nađa se okrete i reče vrlo glasno: "Je l' može jedan aplauz za ove naše prijatelje, zato što su uspeli išta da skrpe iz svega ovoga!"
     Ljudi počeše da aplaudiraju, začulo se i poneko klicanje. Na trenutak je zvučalo poprilično oduševljeno. Ali je brzo utihnulo i prestalo. Delegati počeše da izlaze iz amfiteatra, razgovarajući između sebe, i tonući, već, u nove nesloge.

     I tako su se debate nastavile, sada strukturisane oko Artovog i Nirgalovog dokumenta. Pregledajući trake, Nađa je videla da postoji znatan stupanj saglasnosti o svim tačkama osim šeste, one o nivou teraformiranja. Većina Crvenih odbili bi gornju granicu od četiri kilometra, zato što glavnina planete leži ispod 'konture' od četiri kilometra, a i zato što bi i mnogo veće nadmorske visine bile znatno izmenjene prisustvom tako velike količine atmosferskih gasova da čovek može slobodno disati na samoj koti '4.000'. Crveni su nastavili da zahtevaju da se industrijski mehanizmi teraformiranja zaustave i bace u staro gvožđe, i da se Mars vrati najsporijim metodima teraformiranja, onim biološkim, koji su pominjani u radikalnim tekstovima o ekopoetici. Neki su se zalagali za uspostavljanje jedne razređene atmosfere od C02, u kojoj bi mogle živeti biljke ali ne i životinje, zato što bi, po njihovom mišljenju, to bolje odgovaralo zapaljivom Marsovom inventaru i Marsovoj istoriji. Treći su govorili da površinu ne treba menjati uopšte, nego je ostaviti da bude što je moguće približnija prvobitnom, zatečenom stanju, a čovečanstvo zadržati samo u malenim dolinama koje bi bile pokrivene naduvanim kupolama. Takvi su ogorčeno napadali industrijsko preoblikovanje Marsove površine kao 'brzu destrukciju', a kao najgora zlodela isticali su potapanje Vastitas Borealisa i rastapanje ogromnih prostranstava Marsa pomoću solete i letećeg sočiva.
     Njihovih sedam dana je 'curelo' i učesnici su postepeno shvatali da se rasprave vode uglavnom o toj, šestoj tački, a da je kod svih ostalih na delu samo još 'fino podešavanje'. Mnogi ljudi bili su prijatno iznenađeni saznanjem da čak i ovoliko saglasnosti o nacrtu dokumenta postoji, a Nirgal je više nego jednom rekao, razdražljivo: "Šta tu ima iznenađijuće? Nismo mi ništa smislili, samo smo zapisivali šta su ljudi govorili."
     Ljudi su to slušali, klimali glavama, zainteresovani; pa opet odlazili na sastančenja, razrađivali stavove. Nađi se počinjalo činiti da saglasnost niče na mnogo mesta, prizvana iz haosa Nirgalovom i Artovom tvrdnjom da već postoji. Nekoliko sednica krajem te nedelje okončalo se u nekoj vrsti opijenosti od kavadžave i zanesenosti političkim konsenzusom, što je svedočilo da je iskovano nešto prihvatljivo za mnoge strane i mnoge stranke.
     Ali je zato rasprava o metodima postajala sve ogorčenija. Nađa se svađala sa Kojotom, Kaseijem, Crvenima, Mars-prvistima, i sa mnogim bogdanovistima. "Ne možemo naše ciljeve ostvariti pomoću ubistva!" "A oni ne odustaju od vladavine nad ovom planetom! Politička vlast izrasta iz puščane cevi!"
     Jedne noći, posle još jednog dana tvrdoglavog sudaranja ovnova na brvnu, okupili su se mnogi u plitkom delu bazena Faistos, nastojeći da se relaksiraju. Saks je sedeo na jednoj podvodnoj klupi i vrteo glavom. "Klasični problem naselja... ne, nasilja, reče on. "Radi-kali, libe-rali. Opet se nisu nikad saglasili."
     Art gnjurnu glavu u vodu pa je izvuče frkćući da zbaci mlazeve vode s lica. Umoran i frustriran, on reče: "Šta je bilo sa kombinovanim metodima suzbijanja gamadi? Šta sa prinudnim penzionisanjem?"
     "To se zove 'prisilno odpošljavanje", ispravi ga Nađa.
     "Iliti odsecanje glave", reče Maja.
     "Nek se zove bilo kako!" reče Art i poprska ih vodom. "Plišana revolucija. Svilena revolucija."
     "Aerogel", reče Saks. "Lak, a jak. Nevidljiv."
     "Vredi pokušati!" reče Art.
     En odmahnu glavom. "Nema šanse da uspe."
     "Bolje nego još jedna šezdeset prva", reče Nađa.
     Saks reče: "Pa onda da mi se dor-gorvorimo da smislimo neki dan. Plan."
     "Al' mi to ne možemo", reče Nađa.
     "Front je širok", insistirao je Art. "Da mi krenemo pa da vidimo šta se može komotno učiniti."
     Saks i Maja i Nađa svi odjednom zavrteše glavom; videći to, En se najednom nasmeja, na sav glas. Onda su svi samo sedeli u bazenu i kikotali se - ne znajući čemu.

     Završna plenarna sednica u Dorsa Breviji bila je u kasno popodne. Održana je ne u dvorani, nego u parku Zakros gde je sve i počelo. Sednica je počela u nekoj čudnovato konfuznoj atmosferi; Nađa je to osećala. Većina delegata bila je samo delimično, 'uz gunđanje', zadovoljna tekstom 'Dorsa-brevijske deklaracije', koja je sad bila nekoliko puta duža od onog Artovog i Nirgalovog nacrta u sedam tačaka. Svaku tačku novog teksta čitao je naglas Priska, i svaka zaredom je usvojena opštim klicanjem i odobravanjem, dakle, aklamacijom; ali nije svaka grupa učesnika klicala svakoj tački jednako glasno, a kad je čitanje završeno, završni aplauz celoj deklaraciji bio je kratak i 'kao od bede', tek da se odradi. Niko nije mogao biti baš srećan sa takvim ishodom. Art i Nirgal su izgledali iscrpljeni.
     Aplauzu je došao kraj. Nekoliko sekundi svi su naprosto sedeli i čekali. Nije se značo šta sad. Odsustvo saglasnosti o metodima ostvarivanja ciljeva kao da se proteglo i na sam ovaj trenutak. Šta dalje? Šta sad? Idu svi kući? Imaju li oni kuće? Nelagodni, čak i neodređeno bolni trenutak (kako im je sad nedostajao Džon Bun!) trajao je i trajao, tako da je Nađi laknulo kad je čula nečiji uzvik. Taj jedan uzvik kao da je prekinuo neku zlu opčinjenost. Delegati su se okretali na jednu stranu, pokazivali prstom. Pogleda i Nađa tamo.
     Na stepeništu, visoko na crnom tunelskom zidu, stajala je zelena žena. Bez odeće, ali zelene kože. Blistala je u mlazu popodnevne sunčeve svetlosti koja je uletala kroz jedan od svetlarnika. Žena sive kose, bez nakita, bosa - potpuno gola, ali ofarbana u zeleno. Ono isto što se u bazenu smatralo za normalno tokom noći, bilo je sada, u dnevnoj svetlosti, opasno i provokativno; takva golotinja, šok za čula, izazov onome što po opštem mišljenju jedan kongres može i treba da bude.
     Ta žena bila je Hiroko. Počela je silaziti niz stepenice, postojanim, odmerenim koracima. Ariadna i Šarlota i nekoliko drugih minoanskih žena stajale su u podnožju stepeništa i čekale je. Uz njih, i drugi Hirokini najbliži sledbenici iz skrivene kolonije - Ivao, Raja, Evgenija, Mičel, cela ta malena družina. Hiroko je nastavila svoj silazak, a oni počeše da pevaju. Kad je sišla do njih, ogrnuli su je niskama blistavog crvenog cveća. Ovo je neki ritual plodnosti, pomisli Nađa; ovo seže direktno u neki paleolitski deo našeg uma, i na tom nivou se meša sa Hirokinom areofanijom.
     Hiroko pođe od podnožja stepenica u park, a za njom mala kolona njenih sledbenika. Oni su sad pevali razna imena Marsa: "Al Kahira, Ares, Aukvakuh, Bahram" i tako dalje, veliki potpuri arhaičnih slogova, ispresecan uzvicima "Ka... Ka... Ka..."
     Povela ih je stazom između drveća, pa preko travnjaka, pravo u okupljenu masu delegata. Hodala je kroz sred gomile. Na njenom zelenom licu lebdeo je dalek, svečan izraz. Mnogi delegati su ustajali dok je prolazila pored njih. Džeki Bun izađe iz gomile i pridruži se grupi sledbenika, a njena zelena baka uze je za ruku. Tako su njih dve dalje stupale zajedno na čelu povorke, stara matrijarhinja visoka, ponosita, temeljito prastara, kvrgava kao staro drvo, ali i zelena kao lišće; a Džeki još viša, mlada i graciozna kao plesačica, crne kose koja se u talasima spuštala do pola leđa. Kroz gomilu se pronese neko šuštanje, neki uzdah; počeše mnogi da ustaju i da se pridružuju koloni koja je odmicala srednjom stazom pored kanala, a prisutni Sufi derviši počeše da plešu i da svojim bržim kretanjem opisuju krugove oko kolone. "Ana el Hak, Ana el Kahira, Ana el Hak, Ana el Kahira..." i tako pođe hiljadu ljudi za tim dvema ženama. Sufiji su pevali svoje, mnogi su napevali isto što i Hirokina grupa, a mnogi su, opet, samo šetali sa kolonom.
     Nađa je stupala držeći se za ruke sa Nirgalom i Artom, srećna. Oni su, ipak, životinje, pa ma gde odlučili da žive. Osećala je nešto nalik na obožavanje, emociju veoma retku u njenom dosadašnjem životu - obožavanje prema nekom božanstvu života samog, prema toj pojavi koja iskrsava u tako divnim oblicima.
     Kod bazena Džeki skide džemper boje rđe, pa ona i Hiroko stadoše u vodu duboku do članaka, licem u lice, držeći se za ruke ali visoko podignute, kao most. Druge žene minoanske pridružiše se tom mostu. Mlada i stara, zelena i ružičasta...
     Ispod ovog mosta prvo su prešli skriveni kolonisti, ilegalci, među njima i Maja koja se držala za ruke sa Mičelom. Onda ispod ovog majčinskog mosta počeše da defiluju razni ljudi, svakojaki, i osećaj je bio da se sad po milioniti put ponavlja neki ritual milion godina star, nešto što je kodirano u svačijim genima i što su svi uvežbavali celog života. Prošli su i derviši ne prestajući da se vrte i razmahuju svojom belom odećom, a mnogui drugi su odeveni ugazili u vodu, ispod mosta golih žena, pa još dublje u bazen. među prvima su bili Zejk i Nazik koji su pevali svoje "Ana el Kahira, Ana el Hak, Ana el Hakira, Ana el Hak" i izgledali kao Indusi kad zalaze u reku Gang ili baptisti u reku Jordan. Mnogi su se usput i svlačili, mnogi ne, ali u vodu uđe cela skupština. Osvrtali su se i zurili u ovo instinktivno ali i visoko-svesno novo rođenje, mnogi su pljeskali rukama po vodi u ritmu sa nekom pesmom, nekim napevom... Nađa je uviđala, sve iznova i iznova, koliko su ljudi lepi. Golotinja je opasna za društveni poredak, pomisli ona, zato što otkriva previše stvarnosti. Sad stoje jedni pred drugima sa svim svojim nesavršenostima i polnim karakteristikama i nagoveštajima smrtnosti, ali, ponajviše, sa svojom zapanjujućom lepotom, koja je u crvenkastoj svetlosti tunelskog zalaska sunca bila tolika da se teško moglo poverovati, shvatiti, ili odgovoriti. Koža je pri zalasku sunca poprilično crvena - ali, činilo se, ne dovoljno crvena za pojedine Crvene koji su žurno tapkali jednusvoju žensku sunđerom koji su stigli da natope nekakvom njihovom crvenom bojom, očigledno sa namerom da imaju figuru koja bi bila protivteža za Hiroko. Političko kupanje! Nađa zastenja. Istina je bila da su se sve boje rastvarale u vodi bazena, koja je zbog toga poprimala neku pomešanu blatnu boju.
     Maja dopliva u plićak i zalete se u Nađu, pa je plaho zagrli i pogura dublje u vodu. "Hiroko je genijalna", reče Maja na ruskom jeziku. "Možda je luda, ali je ludi genije."
     "Boginja majka jednog sveta", reče Nađa, pa se prebaci na engleski i poče razgovarati sa drugima oko sebe. Probi se kroz mlaku vodu do jednog malog čvora Prvostotinaša i Sabišijevaca iseija. Tu su stajali En i Saks, rame uz rame, En visoka i mršava, Saks mali i debeo; izgledali su isto kao u starim danima u kupatilima Anderhila, to jest, Podbrega. I sad su, kao i onda, diskutovali nečemu. Saks je, nastojeći da se koncentriše na ono što će reći, krivio facu u svakojake grimase. Nađa se nasmeja tom prizoru i pljusnu vodu na njih.
     Do nje dopliva Vilijem Fort. "Trebalo je celu konferenciju ovako da vodite", reče on. "U, je, al' će onaj da rokne." I stvarno, jedan od jahača na dasci sa točkićima koji se sjurivao odozgo po krivini zida izgubio je ravnotežu i tresnuo u vodu vrlo neslavno. "Čuj, ja da bih mogao nešto da vam budem od koristi, moram da se vratim kući. Osim toga, jedna moja pra-pra-pra-praunuka se udaje kroz četiri meseca."
     "Zar možeš tako brzo da se vratiš?" reče Spenser.
     "Da, moj brod je brz." Kosmičko odeljenje kompanije 'Praksis' pravilo je rakete sa modifikovanom Dajsonovom propulzijom koje su mogle da ubrzavaju do polovine puta a zatim odmah da usporavaju tako da je ceo let proticao pod akceleracijom. Zato je i putanja između dvaju planeta postajala vrlo direktna.
     "Funkcionerski stil", reče Spenser.
     "Ti brodovi su na raspolaganju svakom članu 'Praksisa', ako postoji hitna potreba. Možda biste i vi, narode, voleli da posetite Zemlju, da se lično uverite kakvi su uslovi tamo."
     Niko ne prihvati ovu ponudu, ali neki počeše uzvijati obrve. Od tada niko više ne pomenu mogućnost da Fort bude silom zadržan na Marsu.
     Ljudi su plutali kao meduze u sporom vrtlogu, najzad umireni toplotom, vodom, ali i vinom i kafom koji su dodavani svakome u bambusovim šoljama, i, takođe, umireni činjenicom da su završili posao zbog koga su došli u Dorsa Breviju. Dokument je nesavršen, govorili su, svakako nesavršen - ali svi su izgledi da će biti upamćen kao dobar. "Dobro, ali, ovo ovde je religija", reče neko ko je sedeo u plićaku. "Sviđaju se i meni sva ova lepa tela, ali, mešati državu i veru, to su opasna posla..."
     Nađa i Maja odoše u dublju vodu, držeći se za ruke, usput pričajući sa svakim koga su poznavale. Jedna grupa mlađarije iz Zigota ih vide, Rejčel i Tiu i Franc i Stiv i svi drugi, pa povika: "Ej, vi, dve veštice!" i priđe da ih 'gnjavi' zagrljajima i poljupcima. Ova realnost je kinetička, pomisli Nađa; somatska; haptička; ah, kakva je moć dodira! Njen 'sablasni' prst, onaj izgubljen u nesreći na gradilištu, poče opet da je pomalo svrbi i golica - a to joj se nije desilo godinama.
     Gazile su dalje kroz vodu, a za njima čitava gomila ektogena iz Zigota; tako dođoše do Arta, koji je stajao sa Nirgalom i još nekoliko drugih muškaraca u tesnom krugu, kao magnetom privučeni, oko mesta gde je Džeki stajala pored Hiroko sada samo napola zelene, Hiroko čija se mokra kosa lepila po ramenima. Zabacujući glavu, Hiroko se smejala na sav glas, a svetlost zalazećeg sunca blještavo se odbijala od nje i davala joj neku nadrealnu, heraldičku moć. Art je izgledao zaista srećan, a kad ga je Nađa zagrlila, on nabaci ruku preko njenog ramena i ostade tako. Stvarno, jedna vrlo realna somatska činjenica: Art, njen dobar prijatelj.
     "Dobro je ovo bilo izvedeno", reče im Maja. "Tako bi Džon Bun postupio."
     "Ne bi", reče Džeki automatski.
     "A, pa ja sam ga znala", reče Maja i pogleda je oštro, "a ti ne. Ja kažem: ovako bi i Džon Bun postupio."
     Stajale su i zurile jedna u drugu, prastara lepotica bele kose i mlada lepotica crne kose - a Nađi se činilo da u tom prizoru postoji nešto prastaro, praiskonsko, praistorijsko... ovo su dve veštice, požele ona da kaže Džekinoj gomili braće i sestara iza nje. Ali oni, nesumnjivo, i sami već to znaju. "Niko nije kao što je Džon bio", reče ona, nastojeći da razbije čaroliju. Steže Arta oko struka. "Ali, ovo je izvedeno dobro."
     Dođe Kasei, batrgajući se kroz vodu i pljuskajući. Do tada je stajao nedaleko od njih i ćutao, a Nađa se pomalo čudila: takav čovek, sin slavnog oca, ali i slavne majke, ima slavnu ćerku... Pa tek sad, polako, postaje i on neka sila, i to među Crvenima i radikalnim mars-prvistima, na udaljenom rubu nekih frakcija tako orijentisanih. Što se na kongresu i pokazalo. Ne, stvarno nije lako znati šta Kasei misli o svom životu. On dobaci Džeki jedan pogled isuviše kompleksan da bi se mogao pročitati - mešavinu ponosa, možda, i ljubiomore, i nekakvog prekora - pa joj reče: "Dobro bi nam sad došao Džon Bun." Njegov otac. Prvi čovek na Marsu. Njen veseli Džon. Onaj koji je rado plivao baterflaj stilom u Podbregu, u popodnevima koja su davala osećaj kao ova svečanost sad, osim što je njima svaki dan bio takav, tokom prvih, otprilike, godinu dana...
     "I Arkadij", reče Nađa, još i sad nastojeći da 'izvadi kapislu iz mine' u ovoj situaciji. "I Frenk."
     "A, možemo mi bez Frenka Čalmersa", reče Kasei ogorčeno.
     "Zašto to kažeš?" uzviknu Maja. "Sreća bi bila za nas da je on sad ovde! Znao bi on kako da izađe na kraj i sa Fortom, i sa 'Praksisom', i Švajcarcima, Crvenima, Zelenima, sa svima. Frenk, Arkadij, Džon - sva trojica bi nam dobro došli sad." Njene usne bile su tvrde i povijene nadole. Zurila je preteći u Džeki i Kaseija kao da ih izaziva da progovore ako smeju; onda još više izvi usta i otkloni pogled od to dvoje.
     Nađa reče: "Eto zašto moramo izbeći reprizu šezdeset prve."
     "Izbeći ćemo", reče Art i stisnu je još jednom.
     Nađa tužno odmahnu glavom. Vrhunac uvek prođe tako brzo. "Ne zavisi to samo od naše volje", reče mu ona. "Nije sve u našim rukama. Dakle, videće se šta će biti."
     "Ali će drugačije biti, ovog puta", istrajavao je Kasei.
     "Videćemo."









Osmi deo: SOCIJALNI INŽENJERING
     Gde si se rodio?
     U Denveru.
     Gde si odrastao?
     U Roku. U Bolderu. Saks, zbog afazije, pogrešno bira reči. Ovde je umesto imena grada Boulder dao ime Rock, zato što oba na engleskom mogu da znače i kamen, stena. Prim. prev.
     Kakav si bio kao dete?
     Ne znam.
     Reci mi svoje utiske.
     Oduvek sam hteo da saznam zašto.
     Bio si radoznao?
     Veoma radoznao.
     Jesi li se igrao naučnim kompletima?
     Svima koji postoje.
     A tvoji drugovi?
     Mislim da nisam imao mnogo drugova.
     Jesi li se koristio i levom i desnom rukom?
     Ne sećam se.
     Seti se svojih naučnih opita. Jesi li se služio obema rukama kada si ih vršio?
     Mislim da je to često bilo obavezno.
     Pisao si desnom rukom?
     Sada pišem desnom. Mislim... da sam i tada. Da. I tada.
     A da li se sećaš da si bilo šta radio levom rukom? Prao zube, češljao kosu, jeo, pokazivao prstom, bacao loptu?
     Sve sam to radio desnom rukom. Kakve to ima veze?
     Pa, vidiš, u slučajevima afazije, svi pravi dešnjaci mogu se podvesti pod određeni profil. Aktivnosti su locirane, ili bolje reći koordinirane, na određenim mestima u mozgu. Kada tačno utvrdimo probleme koje ima afazični pacijent, možemo dosta tačno da odredimo mesto povreda na mozgu. I obrnuto. Ali sa levorukima i ambideksternim osobama ne postoji profil. Može se reći da je mozak svake levoruke i ambideksterne osobe organizovan na drugačiji način.
     Verovatno znaš da su gotovo sva Hirokina ektogena deca levoruka.
     Da, znam. Razgovarao sam sa njom o tome, ali ona tvrdi da ne zna zašto je tako. Kaže da je to možda zato što su se rodili na Marsu.
     Misliš da je to dobar razlog?
     Pa, to je ionako nedovoljno ispitana oblast, a uticaj niske sile teže... time ćemo se baviti vekovima, zar ne?
     Valjda.
     Ne dopada ti se to, a?
     Voleo bih da saznam odgovor.
     A kada bi ga dobio? Da li bi tada bio zadovoljan?
     Teško mi je da zamislim takvo... stanje. Mali broj mojih pitanja imaju odgovore.
     Zar ti se ne čini da je divno što je tako?
     Bilo bi nenaučno kada bi mi se tako činilo.
     Nauka je za tebe odgovaranje na pitanja?
     Sistem pronalaženja odgovora.
     A kakva je njegova svrha?
     ...Saznanje.
     Ali kakva je svrha saznanja?
     ...Saznati više.
     Ali zašto?
     Ne znam zašto. Jednostavno sam takav.
     Možda bi neka pitanja trebalo da usmeriš u tom pravcu - da saznaš zašto si takav kakav jesi?
     Mislim da nije moguće naći valjane odgovore o... ljudskoj prirodi. O njoj je najbolje misliti kao o crnoj kutiji. Naučni metod je neprimenjiv. Ili nedovoljno dobar da bismo bili sigurni u odgovore.
     U psihologiji se veruje da je naučno utvrđen određeni vid patološkog ponašanja u kome osoba želi da zna sve zato što se boji neznanja. Ta vrsta ponašanja se zove monokauzatofilija, kako ju je nazvao Popel, sklonost ka odgovorima koji sve objašnjavaju. Ovo može da se pretvori u strah od nedostatka uzroka. Zato što taj nedostatak može da bude opasan. Traženje odgovora tada postaje prevashodno odbrambeni mehanizam, to jest odbijanje da se prizna strah koji postoji. U najgorem slučaju, to prestaje da bude i traženje odgovora, jer ovi prestaju da budu zanimljivi onog trenutka kada se pronađu, pošto više ne predstavljaju opasnost. Otuda takva osoba više ne mari za stvarnost.
     Svako se trudi da izbegne opasnost. Ali motivi su uvek višestruki. I različiti od postupka do postupka. Od slučaja do slučaja. Svaka pravilnost je stvar... posmatračevog viđenja stvari.
     Psihologija je nauka u kojoj se posmatrač lično vezuje za objekt posmatranja.
     To je jedan od razloga zbog kojih mislim da to nije nauka.
     A, to jeste nauka. Jedna od njenih maksima glasi: ako želiš da znaš više, osećaj više. Svaki astronom voli zvezde. Zašto bi ih inače toliko proučavao?
     Zato što su zagonetne.
     Do čega je tebi stalo?
     Do istine.
     Istinu je nezahvalno voleti.
     Ja ne tražim ljubav.
     Jesi li siguran?
     Ništa manje siguran od onih koji razmišljaju o... motivaciji.
     Slažeš se da nam je svima potrebna motivacija?
     Da. Ali nauka ne može da je objasni.
     I ona je, dakle, deo tvog velikog neobjašnjivog.
     Da.
     Zato usmeravaš pažnju na druge stvari?
     Da.
     Ali motivi su i dalje tu.
     Oh, da.
     Šta si čitao kada si bio mali?
     Sve i svašta?
     Koje su bile tvoje omiljene knjige.
     One o Šerloku Holmsu. I drugi detektivski romani. Mašina koja misli. Doktor Torndajk.
     Jesu li te roditelji kažnjavali kada bi se razbesneo?
     Mislim da nisu. Iako nisu voleli da bacam ćifte. Mislim da su bili normalni u tom pogledu.
     Jesi li ih ikad video iznervirane?
     Ne sećam se.
     Jesi li ih ikad čuo da viču ili da plaču?
     Nikada ih nisam čuo da viču. Mislim da je mama ponekad plakala.
     Da li se sećaš zašto?
     Ne sećam se. Da li bi trebalo da se sećam?
     Šta ti misliš?
     Mislim, ako sam imao određenu prošlost. Opet mogao da postanem bilo šta. Zavisno od moje reakcije na... događaje. I da sam imao drugačiju prošlost. Usledile bi iste varijacije. Stoga su ova tvoja pitanja beskorisna. Zato što nemaju moć da objasne. To je oponašanje naučnog metoda.
     Tvoj stav o nauci smatram uskogrudim i reduktivnim, kakve su i tvoje naučne aktivnosti. Ti u suštini tvrdiš da ljudski um ne treba naučno proučavati zato što je suviše složen i težak za proučavanje. To nije baš hrabro od tebe. Vaseljena tamo napolju takođe je složena, ali ne pominješ da nju treba izbegavati. Zašto to radiš sa Vaseljenom u nama?
     Nemoguće je izolovati činjenice, nemoguće je ponoviti uslove, nemoguće je praviti kontrolisane opite, nemoguće je stvoriti primenljive hipoteze. Nedostupan vam je čitav naučni sistem.
     Seti se malo prvih naučnika.
     Grka?
     Pre njih. Znaš, praistorija nije bila samo bezoblično i bezvremeno ponavljanje godišnjih doba. O tadašnjim ljudima težimo da razmišljamo kao da su slični našoj podsvesti, ali u tome grešimo. Naš sadašnji intelektualni nivo postoji već najmanje sto hiljada godina. Ili, tačnije, pola miliona godina. I svako doba ima svoje velike naučnike, koji su morali da rade u uslovima svoga vremena, baš kao i mi. Oni najstariji nisu imali gotovo objašnjenje ni za šta - priroda je bila celovita pojava, složena i zagonetna baš kao što su naši umovi za nas, ali kakvog su imali izbora? Moralo se odnekud početi, zar ne? Ovo moraš uvek da imaš u vidu. I prošle su hiljade godina dok nisu upoznali biljke, životinje, upotrebu vatre, kamena, sekire, luka i strele, zaklona, odeće. Potom grnčarstva, poljoprivrede, metalurgije. Sve je to išlo polako i teško. I sve se prenosilo usmeno, od jednog naučnika drugom. I nema sumnje da su ti ljudi neprestano ponavljali: suviše je složeno da bi išta bilo sigurno. Zašto se onda uopšte mučiti? Galilej je rekao: "Naši preci imaju puno pravo što svrstavaju prve naučnike u bogove, s obzirom na to da obični umovi poseduju tako malo radoznalosti. Mali nagoveštaji koji su prethodili velikum izumima bili su deo nadljudskog, a ne trivijalnog duha." Nadljudskog! Ili jednostavno najboljeg dela nas, smelih umova iz svakog pokolenja. Naučnika. I uspeli smo da sastavimo, tokom milenijuma, model sveta, paradigmu koja je i precizna i snažna, zar ne?
     Ali zar nismo sve to vreme... bez mnogo uspeha... pokušavali da razumemo sebe?
     Recimo da jesmo. Možda je potrebno više vremena. Ali gledaj, i u tome smo dosta napredovali. I to ne samo u poslednje vreme. Grci su pukim posmatranjem otkrili četiri vrste naravi, a tek smo nedavno dovoljno naučili o mozgu da utvrdimo neurološku osnovu za ovaj fenomen.
     Veruješ u četiri vrste naravi?
     Oh, da. Mogu se utvrditi opitom, ako baš tako hoćeš. Kao i mnogo drugih činjenica o ljudskom umu. Možda to nije fizika, možda nikad neće ni biti. Moguće je da smo zaista složeniji i nepredvidljiviji od Vaseljene.
     To je malo verovatno. Na kraju krajeva, i sami smo načinjeni od atoma.
     Ali živih! Vođenih zelenom silom, prožetih duhom, velikim neobjašnjivim!
     Hemijske reakcije...
     Ali otkud život? Tu nije reč samo o reakcijama. Postoji težnja prema usložnjavanju koja je u direktnoj suprotnosti za fizičkim zakonom entropije. Otkuda to?
     Ne znam.
     Zašto mrziš kada na nešto nemaš odgovor?
     Ne znam.
     Tajna života je svetinja. To je naša sloboda. Uzdigli smo se iznad fizičke stvarnosti i postojimo u božanskoj slobodi koja podrazumeva i misteriju.
     Nije tačno. I dalje smo fizička stvarnost. Atomi na svojim putanjama. Određenim u većini razmera, i samo u nekim nasumičnim.
     Ah, u redu. Ne slažemo se. Ali bilo kako bilo, posao naučnika jeste da ništa ne izuzme od proučavanja. Bez obzira na teškoće! Da ostane otvoren, da prihvati dvoznačnost. Da pokuša da se sjedini sa predmetom saznavanja. Da prizna da je sam čin prožet vrednostima. Da ga voli. Da teži otkrivanju vrednosti po kojima bi trebalo da živimo. Da radi na uspostavljanju tih vrednosti u svetu. Da istražuje - i više od toga - da stvara!
     Moraću da razmislim o tome.









27.
     Posmatranje nikada nije dovoljno. Osim toga, to nije bio njihov opit. U Dorsa Breviju svratio je Dezmond, i Saks ode da ga vidi. "Piter još leti?"
     "Boga mi, da. Najveći deo vremena provodi u svemiru, ako na to misliš."
     "Da. Možeš li da me povežeš s njim?"
     "Naravno." Radoznao izraz na Dezmondovom napuklom licu. "Tvoj govor se sve više popravlja, Sakse. Šta su ti to radili?"
     "Gerontološki tretmani. Osim toga hormon rasta, L-dopa, serotonin i druge hemikalije. Materija iz morskih zvezda."
     "Odgajili ti novi mozak, a?"
     "Da. Delove. Sinergički stimulus sinapsi. Kao i mnogo razgovora sa Mišelom."
     "Uh!"
     "To sam još ja."
     Dezmondov smeh bio je glasanje životinje. "To vidim. Slušaj, za par dana ponovo polazim, pa ću te povesti do Piterovog aerodroma."
     "Hvala."
     Odgajiti novi mozak. Ne baš sasvim tačan opis. Povreda je utvrđena u zadnjoj trećini donjeg prednjeg režnja. Mrtva tkiva, kao posledica primene usmerene ultrazvučne stimulacije pamćenja i govora prilikom ispitivanja. Moždani udar. Brokina afazija. Teškoće sa motornim aparatom govora, sužena muzikalnost, problemi sa započinjanjem rečenica, redukcija na telegramski izbor, uglavnom imenica i najjednostavnijih vrsta glagola. Komplet testova pokazao je da je većina kognitivnih ćelija neoštećena. On sam nije bio tako siguran; razumeo je ono što mu je bilo rečeno, proces razmišljanja bio je, koliko je on mogao da proceni, uglavnom isti kao pre, i nije imao problema sa prostornim i drugim nejezičkim testovima. Ali kada bi pokušao da govori, iznenadna izdaja - u ustima i u umu. Stvari su gubile imena.
     Ali, za čudo, i bez imena su to bile one iste stvari. Video ih je i mislio o njima kao o oblicima ili brojevima. Opisna formula. Različite kombinacije konusnih preseka i šest ravni koje se simetrično okreću oko osovine, ravni, lopte, valjka, katenoida, unduloida i nodoida; oblici bez imena, ali sami oblici kao imena. Prostorni jezik.
     Međutim, pokazalo se da je teško pamtiti bez reči. Bilo je potrebno pozajmiti metod, metod palate sećanja, za početak prostornog. Zamislio je prostor u glavi, nalik na unutrašnjost laboratorija u Vidikovcu Ehus, koje se dovoljno dobro sećao da bi mogao da šeta kroz njih u umu, sa imenima za stvari ili bez njih. I svuda su bili razmešteni predmeti. Ili druga mesta. Na jednoj radnoj površini, sve laboratorije u Aheronu. Na frižideru, Boulder, u Koloradu. Na taj način je sve oblike pomoću kojih je mislio pamtio prema njihovom položaju u mentalnoj laboratoriji.
     A onda bi mu se, povremeno, vratilo neko od imena. Ali kada bi ga prepoznao i pokušao da izgovori, bilo je sasvim moguće da će mu iz usta izići pogrešno. Oduvek je bio sklon ovome. Posle nekih njegovih najplodnijih razmišljanja, kada mu je sve bilo savršeno jasno, događalo se da mu bude teško da prevede svoje misli na jezičku ravan, koja se nije u dovoljnoj meri poklapala sa načinom njegovog razmišljanja. Stoga je govor za njega bio crnački posao. Ali ne i ovo sad, ovo zastajkivanje, slepo, varljivo traženje koje je propadalo ili promašivalo. Izluđujuće. Bolno. Ali, svakako, bolje od Vernikeove afazije, kod koje čovek brblja kao navijen, nesvestan da to što govori nema nikakvog smisla. Slično njegovoj vazdašnjoj sklonosti da gubi reči za račun stvari, postojali su ljudi skloni Vernikeovoj afaziji, bez opravdanja da im je oštećen mozak. Bilo je to Artovo zapažanje. Saks je više voleo svoj problem.

     Ursula i Vlad došli su da ga posete. "Afazija je različita kod svake osobe", reče Ursula. "Postoje pravilnosti i grupe simptoma koji obično prate određene oblike povreda kod odraslih desnorukih osoba. Ali kod izuzetnih umova pojavljuje se niz izuzetaka. Već je jasno da su tvoje kognitivne sposobnosti ostale veoma visoke s obzirom na stepen poteškoća u govora. To je verovatno zato što veliki deo tvog razmišljanja u matematici i fizici nije zahtevao upotrebu reči."
     "Tačno."
     "A ako je to bilo više geometrijsko nego analitičko razmišljanje, verovatno se odigravalo prvenstveno u desnoj hemisferi mozga. A ona je kod tebe neozleđena.'
     Saks klimnu glavom, ne usuđujući se da progovori.
     "Izgledi za oporavak stoga veoma variraju. Gotovo uvek dolazi do poboljšanja. Deca su posebno prilagodljiva. Kod povreda glave čak i lokalna lezija može da izazove ozbiljne probleme, ali gotovo uvek dolazi do oporavka. Kod deteta je moguće, ako nužda zahteva, odstraniti čitavu hemisferu mozga, i da sve njene funkcije preuzme preostala polovina. Ovo je zbog neverovatnog rasta ćelija u mozgu deteta. Kod odraslih je drugačije. Tu već postoji podela poslova, tako da lokalne lezije izazivaju specifična, ograničena oštećenja. Ali kada se u odraslom mozgu uništi neka sposobnost, retko se događa da dođe do značajnijih poboljšanja."
     "Nega. Tretman."
     "Tako je. Ali, vidiš, mozak je jedno od mesta do kojih gerontološki tretman najteže dopire. No, radili smo i na tome. Razvili smo paket stimulusa koji se u slučaju oštećenja mozga koristi uporedo sa tretmanom. Ako probe nastave da daju dobre rezultate, ovo može da postane sastavni deo tretmana. Za sad je, doduše, bilo malo proba na ljudima. Ubrizgavanje povećava plastičnost mozga tako što podstiče rast aksonskih i dendritskih stabala, kao i osetljivost Hebovih sinapsi. Posebno se utiče na korpus kalosum i na hemisferu koja nije oštećena. Učenjem je tamo moguće izgraditi potpuno nove neuralne mreže."
     "Učinite to", reče Saks.

     Uništavanje je stvaranje. Postati kao malo dete. Jezik je prostor, neka vrsta matematičkog notnog sistema, geometrijski raspored laboratorije pamćenja. Čitanje. Mapa. Kodova, supstitucija, tajnih naziva stvari. Veličanstveno rađanje reči. Ushit ćaskanja. Svaka boja je talasna dužina, izražena brojevima. Onaj pesak je narandžast, mrk, bledožut, sijena, amber, mrki amber, oker. Nebo je azurno, kobaltno, boje lavande, bledo ljubičasto, jarkoljubičasto, prusko plavo, indigo, ponoćno plavo. Samo gledati mape boja sa rečima, bogatstvo boja, zvuk reči - ne, on je hteo više. Naziv za svaku talasnu dužinu vidljivog spektra, zašto ne? Čemu škrtarenje - 0,59 mikrona talasne dužine mnogo je više plavo nego 0,6, a 0,61 je mnogo crvenije... Potrebno je naći više naziva za ljubičastu, kao što Eskimi imaju više naziva za sneg. Ljudi su uvek koristili taj primer, a Eskimi imaju dvadesetak imena za sneg; da, ali naučnici imaju više od tri stotine imena za sneg, i da li je ikada ikoga bilo briga što se oni bave svojim svetom? Ne postoje dve iste pahuljice. Ovisnost. Ba, ba. Bara, belo, biće, brdo, buna, bomba. Ba. Mesto gde mi se savija ruka zove se lakat! Mars liči na bundevu! Vazduh je hladan. I otrovan od ugljen-dioksida.
     Postojali su delovi njegovog unutrašnjeg govora koji su bili sastavljeni isključivo od starih fraza, poreklom iz onoga što je Mišel nazivao 'prenaučenim' aktivnostima iz prošlosti, koje su mu toliko prožele um da su preživele sva oštećenja. Čist projekt, koristan podatak, delova u milijardu, negativni rezultati. Zatim, probijajući se kroz ove udobne formulacije, kao da dolaze iz nekog drugog jezika, nova opažanja i novi izrazi u težnji da ih izraze. Sinaptička sinergija. Stvarni govor iz oba ova carstva i dalje je bio dobrodošao. Ushićenje običnošću. Sve ono što je uzimao zdravo za gotovo. Mišel je svaki dan dolazio da razgovara s njim, pomažući mu da razvije svoj novi mozak. Mišel je gajio neka veoma uznemirujuća verovanja za čoveka od nauke. Četiri elementa, četiri temperamenta, alhemijske formule svih vrsta, filozofske stavove u kostimu naučnih... "Jesi li me ti jednom upitao mogu li da pretvorim olovo u zlato?"
     "Ne verujem."
     "Zašto provodiš toliko vremena razgovarajući sa mnom, Mišele?"
     "Volim da razgovaram s tobom, Sakse. Svaki dan kažeš nešto novo."
     "Sviđa mi se ovo bacanje levom rukom."
     "Vidim. Možda ćeš čak postati levoruk. Ili ambideksteran, zato što je tvoja leva polovina mozga tako moćna da ne verujem da će biti većih gubitaka, bez obzira na povredu."
     "Mars podseća na kuglu od starih planetezimala sa jezgrom od gvožđa."

     Dezmond je odleteo s njim do utočišta Crvenih u krateru Valas, gde je Piter često odsedao. Zatekli su ga tamo. Piter, sin Marsov, visok, brz i snažan, graciozan, srdačan na formalan način, odsutan, zaokupljen svojim radom i svojim životom. Nalik na Sajmona. Saks mu je objasnio šta želi da uradi i zašto. I dalje se povremeno spoticao u govoru. Međutim, poboljšanje je bilo takvo da se više uopšte nije sekirao kada bi se to dogodilo. Guraj dalje! Kao da govori strani jezik. Za njega su sada svi jezici bili strani. Osim njegovog idiolekta oblika. Ali to nije bila smetnja - naprotiv, bilo je neizmerno olakšanje što mu ide i ovoliko dobro. Što se sa imena stvari podiže magla, što oživljavaju veze mozak-usta. Pa bilo to i na ovaj novi, nepredvidljivi način. Prilika da se uči. Ponekad mu se čak dopadao novi način. Čovekova stvarnost zaista može da zavisi od njegove naučne paradigme, ali svakako zavisi od strukture njegovog mozga. Promeniš li je, menjaju se i paradigme. Ne možeš se odupreti napretku. Niti progresivnoj diferencijaciji. "Razumeš?"
     "Oh, da. Razumem", reče Piter, sa širokim kezom. "Mislim da je to veoma dobra ideja. Važna stvar. Trebaće mi dva dana da pripremim avion."
     Dan kasnije stigla je i En. Izgledala je staro i umorno. Kratko je pozdravila Saksa, pokazujući neizmenjenu antipatiju. Saks nije znao šta da joj kaže. Da li je ovo novi problem?
     Odlučio je da sačeka da Piter razgovara s njom i da vidi hoće li to nešto promeniti. Čekao je. U poslednje vreme, patio je kada nije imao s kim da razgovara. Svuda poboljšanja.
     Pošto je razgovarala s Piterom, otišla je da obeduje sa Crvenima u njihovim odajama i zaista mu je uputila radoznao pogled. Gledala ga je preko glava ostalih kao da proučava novu liticu u marsovskom predelu. Pažljivo i objektivno. Procenjivački. Promena stanja u dinamičkom sistemu jeste vrednosna tačka koja govori o teoriji. Podržava ili pobija. Šta si ti? Zašto ovo radiš?
     Mirno je dočekao njen pogled, pokušao da ga preuzme i okrene prema njoj. Jeste, to sam ja, Saks. Promenio sam se. Ko si ti? Zašto me i dalje gledaš na taj način? Bio sam povređen. Prethodna osoba nije više ovde, ne sasvim. Bio sam podvrgnut eksperimentalnom tretmanu, dobro mi je, nisam onaj čovek koga si poznavala. Kako to da se ti nisi promenila?
     Ako teoriju ugrožava preveliki broj vrednosnih tačaka, može biti da je pogrešna. Ako je reč o osnovnoj teoriji, moguće je da treba menjati paradigmu.
     Sela je da jede. Sumnjao je da mu je u toj meri pročitala um. No ipak, kakvo zadovoljstvo, biti spreman da dočeka njen pogled!

     Uvukao se sa Piterom u tesnu pilotsku kabinu, i oni malo posle vremenskog pomaka pojuriše niz neravnu kamenu pistu, uz naglo ubrzanje i uzlet u crno nebo, u velikom, izduženom svemirskom avionu koji je podrhtavao pod njima. Saks je ležao pritisnut u sedište i čekao da avion premosti to asimptotičko brdo na vrhu putanje i da počne da usporava uporedo sa smanjenjem ugla uspona, da se putanja pretvori u blagi uspon kroz visoku atmosferu, sa pretvaranjem aviona u raketu kada se atmosfera proredi do najmanje merljive vrednosti na visini od sto kilometara, gde su gasovi Raselovog koktela svakodnevno bili na udaru ultraljubičastog zračenja. Spoljnji omotač aviona žario se od toplote. Njegova boja kroz filtersko staklo kokpita podsećala je na Sunce na zalasku. Ovo je očigledno uticalo na njihov noćni vid. Planeta ispod njih bila je u tami, izuzev veoma bledih mrlja lednika u Basenu Helas, obasjanih zvezdama. I dalje su se peli. Uspon u sve široj spirali. Zvezde su gusto ispunjavale nešto što je podsećalo na ogromnu crnu poluloptu smeštenu na ogromnoj crnoj ravni. Noćno nebo, noćni Mars. Uspon je trajao i trajao. Usijana raketa bila je prozirno žute boje, halucinantno blistava i izdužena. Najnoviji model izišao iz Višnjaka, delimično Spenserov projekt, načinjen od intermetalnog jedinjenja, uglavnom gamatitanijumskog aluminijuma, kome su razvijena superplastična svojstva radi izrade delova pogona otpornih na toplotu i spoljnjeg omotača, koji je sad polako tamneo, hladeći se. Saks je zamišljao prelepe latice gamatitnijumskog aluminijuma, protkane nodoidima i katenoidima nalik na kuke i očice, kako mahnito trepere od toplote. Proizvodnja ovih stvari nedavno je počela. Svemirski avioni. Iziđeš u dvorište i odletiš do Marsa u aluminijumskoj konzervi.
     Saks objasni šta želi da uradi posle ovoga. Piter se nasmeja.
     "Misliš da u Višnjaku mogu to da urade?"
     "Kako da ne."
     "Postoje izvesni problemi u projektovanju."
     "Znam, znam. Rešiće oni to. Mislim, ne moraš da budeš stručnjak za rakete da bi bio stručnjak za rakete."
     "Potpuno si u pravu."
     Piter je pevao da ubije vreme. Saks bi mu se prodružio kada je znao reči - kao u 'Šesnaest tona' - veoma solidna pesma. Piter mu ispriča kako se spasao iz lifta u padu. Kako mu je bilo dok je lebdeo u EVA odelu, sam, dva dana. "Eto, izgleda da sam tako stekao naviku. Znam da to zvuči uvrnuto."
     "Shvatam te." Oblici su ovde napolju bili tako veliki i čisti. Boja stvari.
     "Kako to izgleda kada ponovo učiš da govoriš?"
     "Moram da se usredsredim na to. Da mislim iz sve snage. Neprestano me iznenađuju stvari. Stvari koje sam znao i zaboravio. Stvari koje nikad nisam znao. Stvari koje sam naučio neposredno pre povrede. To razdoblje obično je zauvek izgubljeno. Ali za mene je bilo neobično važno. Vreme kada sam radio na ledniku. Moram da razgovaram sa tvojom mamom o tome. Nije onako kao što ona misli. Tle, znaš. Tamo rastu nove biljke. Žuto Sunce. Ne mora da bude..."
     "Bilo bi dobro da razgovaraš s njom."
     "Ona me ne voli."
     "Razgovarajte kada se vratimo."
     Altimetar je pokazivao dvesta pedeset kilometara iznad površine. Avion se probijao prema Kasiopeji. Svaka zvezda imala je određenu boju, drugačiju od ostalih. Bilo je bar pedeset boja. Ispod njih, na istočnom rubu crnog diska, pojavila se granica dana i noći, sa zebrastim prugama peščanooker i senovitocrne boje. Tanki srp Suncem obasjanog Marsa učinio je da disk izgleda kao veliki sferoid. Lopta koja se vrti kroz galaksiju zvezda. Iznad horizonta uzdizala se džinovska planina-kontinent Elizijum, savršeno ocrtana horizontalnim senkama. Gledali su odozgo na njeno dugačko sedlo, Hekates Tolus, gotovo skriveno iza kupe Elizijum Monsa, i na Albor Tolus po strani.
     "Eto ga", reče Piter i pokaza kroz nevidljivo staklo kabine. Iznad njih, na istoku, srebrila se na jutarnjem Suncu istočna ivica letećeg sočiva, dok joj je ostatak još bio u senci planete.
     "Jesmo li dovoljno blizu?" upita Saks.
     "Uskoro ćemo biti."
     Saks ponovo pogleda dole na sve širi srp jutra. Tamo, u krševitim i mračnim visijama Hesperije, sa tamne površine odmah pored granice dana i noći u svetlost jutra dizao se oblak dima. Čak i na ovoj visini bili su u tom oblaku, u njegovom delu koji više nije bio vidljiv. Samo sočivo jedrilo je na tom nevidljivom termalu, koristeći svoj uzgon i potisak Sunca da održi položaj iznad zone sagorevanja.
     Sada je celo sočivo bilo na Suncu, nalik na ogromnu srebrnu kupolu padobrana. Njegovo srebro takođe je bilo ljubičasto, boje neba. Kupola je bila deo kruga, prečnika hiljadu kilometara, sa središtem pedeset kilometara iznad ruba. Okretala se kao frizbi. Sočivo je na vrhu imalo otvor koji je propuštao Sunčevu svetlost. Ispod otvora nizali su se prstenovi ogledala od kojih je bila načinjena kupola, odbijajući svetlost Sunca i solete prema unutra i dole prema putujućoj tački na površini, prikupljajući količinu svetlosti dovoljnu da zapali bazalt. Ogledala sočiva zagrevala su se gotovo do 900 stepeni Kelvina, a tečni kamen na tlu dostizao je 5000 stepeni Kelvina. Razlaganje slobodnih gasova.
     U Saksov um, dok je proučavao veliki leteći predmet iznad njih, dođe slika uveličavajućeg stakla, postavljenog iznad suvog korova i jasikine grane. Dim, plamen, vatra. Sabrani zraci Sunca. Fotonski udar. "Jesmo li sad dovoljno blizu? Reklo bi se da nam visi nad glavama."
     "Ne, još smo daleko ispod ivice. Ne bi valjalo da zalazimo ispod te stvari, iako pretpostavljam da je žiža mnogo niže da bi nas spržila. Inače, kreće se preko zone sagorevanja brzinom od gotovo hiljadu kilometara na sat."
     "Kao mlaznjaci kada sam bio dete."
     "Uh." Na jednoj od konzola zatreptaše zelene diode. "U redu, idemo."
     Povukao je upravljačku palicu i avion se prope okomito na rep, dižući se pravo prema sočivu, i dalje sto kilometara iznad njih, i nešto dalje na zapad. Piter pritisnu dugme na konzoli. Čitav avion se zatrese kada su se ispod kratkih krila aviona pojavili redovi strelastih projektila, zaustavili se paralelno sa njima, buknuli kao magnezijumske baklje i jurnuli uvis i u stranu, prema sočivu. Iglice žute vatre na ogromnom srebrnom letećem tanjiru, koje se gotovo odmah ugasiše. Saks je čekao, stisnutih usana, i trudio se da zaustavi treptanje.
     Prednja strana sočiva poče da se odvaja. Bila je to krhka stvar, ništa više nego velika obrtna kupola traka solarnih jedara, i raspadala se iznenađujućom brzinom, odmotavajući pod sobom prednju stranu koja zatim odlebde naniže, vukući za sobom trake nalik na umršene repove nekoliko pokidanih zmajeva. Milijardu i po kilograma materijala solarnih jedara, u stvari, koja su se raspadala dok su se obrušavala dugačkom spiralnom putanjom, naizgled sporo zbog svojih razmera, iako se ta ogromna masa verovatno kretala znatno većim brzinom od terminalne. Dobar deo će sagoreti pre nego što stigne do površine. Silikonska kiša.
     Piter okrenu avion i polete putanjom pada, držeći se istočno od sočiva. Tako su i dalje mogli da ga vide ispod sebe, na ljubičastom nebu jutra, kada se glavna masa dovoljno zagrejala da bukne, slična velikoj žutoj kometi sa čupavim, zamršenim, srebrnim repom, padajući prema tamnoj planeti. Opšti pad.
     "Dobar pogodak", reče Saks.

     U krateru Valas dočekali su ih kao heroje. Piter je odbijao čestitanja: "Bila je to Saksova zamisao, a sam let nije bio nikakav podvig, i da nije gađanja, bila bi to samo još jedna vežba. Ne znam zašto nam to nije ranije palo na pamet."
     "Zato što će ubrzo postaviti drugo", reče En sa ivice okupljenih, zureći u Saksa sa ogromnom radoznalošću.
     "Ali tako su ranjiva", reče Piter.
     "Projektili zemlja-svemir", reče Saks, osećajući se nervozno. "Možete li da postrojite... pobrojite sve što kruži na orbiti?"
     "Već jesmo", reče Piter. "Neki od objekata ne mogu se identifikovati, ali je većina očigledne namene."
     "Voleo bih da vidim spisak."
     "Htela bih da razgovaram s tobom", reče En mrko.
     Ostali požuriše da napuste prostoriju, dižući obrve jedni na druge kao dvojnici Arta Randolfa.
     Saks sede na stolicu od bambusa. Prostorija je bila mala i bez prozora. Podsećala je na zasvođene odaje u ranim danima Podbrežja. Oblik se slagao. I tekstura. Cigla je tako trajan žig. En dovuče stolicu i sede naspram njega, nagnuvši se napred, zagledana u njegovo lice. Činilo se da je ostarila. Slavljeni vođa Crvenih, slavljeni, smlavljeni, zatravljeni. On se nasmeši. "Hoćeš li skoro na tretman?" iziđe iz njegovih usta, iznenadivši oboje.
     En odmahnu na pitanje kao na muvu. "Odakle ti pomisao da oboriš sočivo?" upita, probadajući ga pogledom.
     "Nije mi se dopadalo."
     "To znam", reče ona. "Ali zašto?"
     "Bilo je suvišno. Zagrevanje je i inače zadovoljavajuće. Nema razloga da ide brže. Možda nam više i ne treba toliko toplote. Osim toga, oslobađalo je ogromne količine ugljen-dioksida. Posle će biti teško očistiti vazduh od njega. A tako se lepo ustalio - teško je dobiti CO 2 iz karbonata. Ako se ne tope stene, zadržava se." Zatresao je glavom. "Bilo je glupo postavljati ga. Uradili su to samo zato što mogu. Kanali. Ne verujem u kanale."
     "Reč je, dakle, samo o tome da to za tebe nije bio odgovarajući vid teraformiranja?"
     "Tako je." Mirno je izdržao njen pogled. "Verujem u osnove teraformiranja date u Dorsa Breviji. I ti si to potpisala. Koliko se sećam."
     Ona odmahnu glavom.
     "Ne? Ali Crveni jesu?"
     Potvrdila je.
     "Pa... meni se čini razumno. Već sam ti to rekao. Uslovi za život ljudi do određene visine. Iznad toga, redak i hladan vazduh. Ići polako. Ekopoezija. Ne dopadaju mi se oni novi, veliki metodi iz teške industrije. Možda nešto azota sa Titana. Ali samo to."
     "A okeani?"
     "Ne znam. Vidiš šta se dešava bez ispumpavanja?"
     "Soleta?"
     "Ne znam. Dodatno zagrevanje Sunčevim zracima znači manju potrebu za gasovima industrijskog porekla. Ili drugim metodima. Ali... moglo se i bez nje. Mislim da su jutarnja ogledala bila dovoljna."
     "Ali to više nije u našim rukama."
     "Ne."
     Neko vreme su sedeli u tišini. En je izgledala zamišljeno. Saks je posmatrao njeno izborano lice, pitajući se kada je imala poslednji tretman. Ursula je preporučila da se obnavlja najduže na četrdeset godina.
     "Nisam bio u pravu", rekoše njegova usta. Ona se zagleda u njega, a on pokuša da shvati šta je rekao. Bila je to stvar oblika, geometrije, matematičkog sklada. Kaskadni rekombinantni haos. Lepota je delo neznanog činioca. "Trebalo je da sačekamo pre nego što smo počeli. Nekoliko decenija proučavanja zatečenog stanja. Naučili bismo šta treba da radimo. Nisam očekivao da će promene biti ovako brze. Moja prvobitna zamisao bila je nešto slično ekopoeziji."
     Ona stisnu usne. "Ali je sada kasno."
     "Da. Žao mi je." On okrenu dlan naviše, zagleda se u njega. Linije su bile tu, nepromenjene. "Trebalo bi da odeš na tretman."
     "Više neću ići na tretman."
     "Oh, En. Ne govori tako. Da li Piter zna za to? Potrebna si nam. Mislim... potrebna si nam."
     Ona ustade i iziđe iz sobe.
     Njegov sledeći projekt bio je složeniji. Iako je Piter bio uveren u uspeh, ljudi u Višnjaku bili su sumnjičavi. Saks je objasnio najbolje što je mogao šta želi. Njihove primedbe pretvoriše se u praktična pitanja. Projekt je preveliki? Uposliti još bogdanovista. Tajnost je nemoguća? Prekinuti mrežu za osmatranje. Nauka je stvaranje, rekoše mu. Ovo nije nauka, odgovorio im je Piter. Ovo je inženjering. Mihail se složio, ali ne u potpunosti. Ekotaža, grana ekološkog inženjeringa. Nešto što je teško ostvariti. Uključite Švajcarce, rekao im je Saks. Ili ih bar obavestite. Ionako ne vole da ih nadgledaju. Obavestite Praksis.
     Stvari su počele da dobijaju oblik. Međutim, prošlo je dosta vremena pre nego što su Saks i Piter ponovo poleteli svemirskim avionom. Ovaj put su potpuno napustili stratosferu i otišli daleko napolje. Dvadeset hiljada kilometara, dok nisu stigli u blizinu Deimosa, a zatim se spustili na njega.
     Mali mesec imao je tako nisku silu teže da je to bilo više pristajanje nego sletanje. Sletanjem je upravljala Džeki Bun, koja je pomagala na projektu, uglavnom da bi bila blizu Pitera (oblik je bio jasan). Dok su se približavali, Saks je imao odličan vidik kroz staklo kabine. Crna površina Deimosa kao da je bila pokrivena debelim omotačem prašnjavog regolita - svi krateri bili su gotovo zatrpani, i videli su se samo njihovi rubovi, blage izbočine u pokrivaču prašine. Mesec nije bio pravilnog oblika, već kao da je bio sastavljen od nekoliko zaobljenih faseta. Troosovinski elipsoid, maltene. Blizu središta kratera Volter ležao je stari robotski lender, ukopanog stajnog trapa, sa nosačima i sanducima boje bakra pod slojem fine prašine.
     Izabrali su da se spuste na jedan greben između faseta, gde je gola stena svetlije boje štrčala iz nanosa prašine. Grebeni su bili stari ožiljci od udara, mesta gde su bili odvaljeni delovi meseca. Džeki ih je meko vodila ka mestu zapadno od kratera Svift i Volter. Deimos je bio plimno vezan, kao i Fobos, i to je bila povoljna okolnost za projekt. Podmarsovska tačka bila je upotrebljena kao nulti stepen geografske širine i dužine; veoma razuman plan. Njihov greben nalazio se blizu polutara, na 90 stepeni geografske dužine. Desetak kilometara od podmarsovske tačke.
     Kada su se približili grebenu, rub Voltera nestao je iza crne krivine obzorja. Sa grebena se podigla prašina kada su se rakete aviona našle iznad njega. Stena je bila pokrivena sa samo nekoliko centimetara prašine. Ugljenični hondrit, star pet milijardi godina. Pristali su uz tvrd udar, odskočili i polako se spustili. Osećao je privlačenje prema podu aviona, ali neznatno. Verovatno je težio svega par kilograma, a možda ni toliko.
     Oko njih su na greben počele da se spuštaju i druge rakete, dižući oblake prašine u vakuum, koja se potom dugo slegala. Svaki avion odskočio bi pri sletanju, a onda se blago prizemljio usred vela prašine. U roku od pola sata na grebenu se poređalo osam aviona, zauzevši ga do oba bliska horizonta. Zajedno su predstavljali neobičan prizor; intermetalna jedinjenja njihovih zaobljenih oklopa svetlucala su kao hitin pod hirurškim osvetljenjem neublažene Sunčeve svetlosti, a jasnoća vakuuma nestvarno je isticala njihove obrise. Snovidno.
     Svaki avion nosio je deo sistema. Robotske bušilice, tunelirke i sabijače. Sabirne galerije za vodu, za topljenje ledenih vena unutar Deimosa. Postrojenje za izdvajanje teške vode, oko jedan u šest hiljada delova obične vode. Još jedno postrojenje, za dobijanje deuterijuma iz teške vode. Mali tokamak, koji će se napajati fuzionom reakcijom deuterijuma. I na kraju navigacione rakete, uglavnom kao deo aviona koji su se spustili sa druge strane meseca.
     Tehničari bogdanovisti koji su stigli sa opremom bili su zaduženi za najveći deo montaže. Saks se obukao u jedno od glomaznih odela pod pritiskom koja su se nalazila u avionu i izišao iz komora na površinu da vidi da li se spustio avion sa navigacionom mlaznicom za oblast kratera Svift i Volter.
     Velike čizme sa grejanjem bile su otežane, zbog čega mu je bilo drago; brzina odvajanja nije bila veća od dvadeset pet kilometara na sat, što je značilo da bi čovek uz zalet mogao da skoči sa meseca. Bilo je veoma teško održavati ravnotežu. Osećao se svaki od miliona mikronskih pokreta. Svaki korak podizao je gust oblak crne prašine, koja je polako padala na tle. Povrh prašine bilo je razbacano kamenje, obično u džepovima koje su načinili prilikom sletanja. Izbačeni materijal koji je, izbačen, bez sumnje dugo kružio oko meseca, pre nego što je bio ponovo privučen. Podigao je jedan kamen nalik na crnu loptu za bezbol. Baciš je odgovarajućom brzinom, okreneš se, sačekaš da obiđe svet i dočekaš je u visini grudi. Uhvaćeno prvo bacanje. Novi sport.
     Horizont je bio udaljen svega nekoliko stotina metara, i svakim korakom se vidno menjao - rubovi kratera, grebeni od udara, stene koje su iznicale iza prašnjave ivice dok je išao prema njoj. Ljudi na grebenu, između aviona, već su stajali pod drugim uglom u odnosu na površinu, i na njega. Kao u 'Malom princu'. Jasnost je bila zapanjujuća. Tragovi njegovih stopa bili su duboka brazda u prašini. Prašina iznad udaljenijih tragova lebdela je niže, da bi se četiri ili pet tragova iza njega spuštala.
     Iz komore iziđe Piter i pođe prema njemu; za njim je išla Džeki. Piter je bio jedini čovek za koga je Saks video da je privlači, na onaj bespomoćni način predmeta na orbiti, nevoljenog, željnog konačnog, poništavajućeg sjedinjenja. Izopačenost srca. Kao što je njega opčinila Filis, žena koju nije voleo. Ili njegova želja da dobije priznanje od En, žene koja ga nije volela. Žene sa ludim pogledima na svet. Ali ko zna, možda je u njima i bilo smisla. Ako se neko ponaša nenormalno prema tebi, treba da se zapitaš zašto je to tako. Ili tako nešto.
     Sada je Džeki pratila Pitera kao kuče, i iako su njihovi viziri bili boje bakra, Saks je po njihovim pokretima zaključio da mu ona nešto govori, kao da mu se umiljava. Saks uključi zajedničku frekvenciju i upade u njihov razgovor.
     "...zašto se zovu Svift i Volter?" upita Džeki.
     "Obojica su predvidela postojanje Marsovih meseca", reče Piter, "u knjigama koje su napisali ceo vek pre nego što su otkriveni. U Guliverovim putovanjima Svift čak daje njihovu udaljenost od planete i vremena orbita, i to dosta precizno."
     "Šališ se!"
     "Ne."
     "Kako mu je, pobogu, to uspelo?"
     "Ne znam. Čista sreća, pretpostavljam."
     Saks pročisti grlo. "Niz."
     "Šta?" upitaše oni.
     "Venera nema mesec, Zemlja ima jedan, a Jupiter četiri. Bilo je logično da Mars ima dva. Pošto nisu mogli da ih vide, verovatno su bili mali. I blizu. Dakle, brzi."
     Piter se nasmeja. "Svift mora da je bio klikeraš."
     "On, ili njegov izvor. Ali je ipak bila čista sreća. Niz je samo podudarnost."
     Zastali su na novom grebenu od udara, sa koga se video rub kratera Svift, kao gotovo zatrpan greben na novom horizontu. Na crnoj prašini je, poput čuda, stajao mali, crni, raketni avion. Najveći deo neba nad njihovim glavama zauzimao je Mars, bezmerni narandžasti svet. Njegov istočni srp osvajala je noć. Pravo iznad njih video se Izidis, i iako nije mogao da razazna Barouz, ravnice severno odatle bile su išarane velikim, belim mrljama. Lednici koji se spajaju da bi postali ledena jezera, začeci ledenog mora. Okeanus Borealis. Prilepljen uz kopno, ležao je nabrani prekrivač oblaka, koji ga odjednom podseti na Zemlju viđenu iz Aresa. Bio je to hladni front, koji je silazio sa Sirtis Majora. Ustrojstvo belih oblaka bilo je isto kao na Zemlji. Kružni talasi čestica kondenzacije.
     Sišao je sa grebena i uputio se prema avionima. Samo su ga visoke i krute čizme održavale u uspravnom položaju, i od toga su ga boleli članci. Kao hod po morskom dnu, ali bez otpora. Vaseljenski okean. On posegnu rukom i zahvati prašinu; na deset centimetara nije naišao na stenu, niti na dvadeset; prašina je mogla da bude duboka pet ili deset metara, i više. Oblaci prašine koju je podigao padali su na površinu posle petnaestak sekundi. Prašina je bila tako fina da bi u svakoj vrsti atmosfere ostala beskrajno da lebdi. Ali ovde, u vakuumu, padala je kao i sve drugo. Izbačeni materijal. Nije bilo sile koja bi je povukla nazad. Čovek bi mogao da šutne prašinu u svemir. Prešao je nizak greben i odjednom se pred njim pružio pogled na padinu sledeće fasete. Bilo je tako očigledno da je mesec oblika nekog paleolitskog ručnog oruđa, sa fasetama koje su isklesani drevni udari. Troosovinski elipsoid. Zato je njegova savršeno kružna putanja, jedna od najpravilnijih u celom Sunčevom sistemu, bila pravo čudo. Nešto što se ne bi očekivalo od zarobljenog asteroida, niti od materijala izbačenog sa Marsa prilikom nekog velikog udara. Da bi ostalo - šta? Zarobljavanje mora da se odigralo u davnoj prošlosti. Uz druga tela u drugim orbitama, da ga stabilizuju. Lom. Krnjenje. Klesanje. Brazdanje. Jezik je tako divna stvar. Udar kamena u kamen, u okeanu kosmosa. Odbijanje komada, koji su odletali. Da padnu na planetu, ili zauvek odlutaju. Svi sem dva. Dva od milijardi. Mesec bomba. Topovsko postolje. Sa rotacijom nešto bržom od Marsove, tako da je svaka tačka na njegovoj površini bila šezdeset sati izložena njegovom udaru. Zgodno. Poznato je opasnije od nepoznatog. Bez obzira na to šta kaže Mišel. Čuk, čuk, po devičanskoj steni, na devičanskom mesecu, sa devičanskim umom. Mali princ. Ravni koje su se dizale iznad obzorja izgledale su apsurdno, poput insekata iz sna, hitinska, uobličena, obojena, sićušna u zvezdanoj tmini, na prašnjavoj steni. Popeo se u komoru.

     Bilo je to mesecima kasnije, i on je bio sam u Ponoru Ehus, kada su roboti na Deimosu dovršili gradnju i kada je deuterijumski upaljač pokrenuo pogon. Pogon je svake sekunde izbacivao hiljadu tona zdrobljenog kamena, brzinom od dve stotine kilometara u sekundi, tangencijalno u odnosu na orbitu i u ravni orbite. Za četiri meseca, kada bude izbačeno otprilike pola postotka ukupne mase meseca, pogon će se isključiti. Prema Saksovim proračunima, Deimos će tada biti udaljen od Marsa 614.287 kilometara i potpuno izvan njegovog uticaja, na putu da ponovo postane slobodni asteroid.
     Sada je leteo na noćnom nebu, nepravilni, sivi krompir, tamniji od Venere ili Zemlje, s tim što mu je iz boka gorela nova kometa. Spektakl. Vest na oba sveta. Skandalozno! Protivurečan čin čak i u podzemlju, sa komentarima za i protiv. Ponovo natezanje. Hiroko će se jednom umoriti od svega toga i odmagliti, ko zna gde, osećao je oblik toga. Da, ne, šta, gde. Ko je to uradio? Zašto?
     En mu se javila preko pločice da postavi ista pitanja, natuštenog lica.
     "Bila bi to savršena platforma za oružje", reče Saks. "Da su ga pretvorili u vojnu bazu, kao što su učinili sa Fobosom. Bili bismo potpuno izloženi udaru."
     "Znači, učinio si ovo samo zato što su mogli da ga pretvore u vojnu bazu?"
     "Da Arkadije i njegovi nisu sredili Fobos za svaki slučaj, ne bismo mogli da se odbranimo. Sve bi nas pobili. Uostalom, Švajcarci su čuli da se to sprema."
     En je odmahivala glavom, zureći u njega kao da je lud. Mahniti saboter. Po njegovom mišljenju, loš grdi rđavoga. Odlučno je izdržao njen pogled. Kada je prekinula vezu, slegnuo je ramenima i pozvao bogdanoviste. "Crveni imaju listu... svega što kruži oko Marsa. Trebaće nam lansirni sistemi zemlja-svemir. Pomoći će vam Spenser. Silosi na polutaru. Neaktivni mohouli. Razumete li me?"
     Rekli su da razumeju. Ne moraš da budeš stručnjak za rakete. Ako ikada ponovo dođe do toga, neće ih više tući iz svemira.

     Nešto kasnije, nije bio siguran koliko, na malom ekranu u maskirnom roveru koji je pozajmio od Dezmonda pojavi se Piter. "Sakse, čuo sam se sa nekim prijateljima koji rade na liftu. Sad kad Deimos ubrzava, poremećene su oscilacije kabla kojima ovaj izbegava mesec. Postoji mogućnost da će se pri sledećem prolasku sudariti sa kablom, ali moji prijatelji ne mogu da dopru do navigacione VI kabla. Izgleda da se zaista zatvorila za spoljnje podatke, radi prevencije sabotaža, i nikako da je ubede da je Deimos promenio brzinu. Imaš neki predlog?"
     "Neka se uveri sama."
     "Šta?"
     "Nahranite je podacima o Deimosu. To ionako morate. Programirana je da ga izbegne. Usmerite joj pažnju na podatke. Objasnite šta se dogodilo. Verujte joj."
     "Da joj verujemo?"
     "U redu, pričajte s njom."
     "Već smo pokušali, Sakse, ali je taj program protiv sabotaže veoma moćan."
     "Upravlja oscilacijama kojima se izbegava Deimos. Sve dok je to na listi ciljeva, trebalo bi da bude u redu. Samo joj dajte podatke."
     "Dobro, pokušaćemo."
     Bila je noć, i Saks iziđe napolje. Lutajući u tami, pod džinovskom liticom Velikog Nagiba, u oblasti severno od mesta gde su se Kasei Valis probijale iz zida. Sei na japanskom znači zvezda, ka vatra. Vatrena zvezda. Na kineskom je isto, huo je slog koji Japanci izgovaraju ka, i hsing, sei. Izraz kineskog porekla, Huo Hsing: vatrena zvezda, oganj na nebu. Kažu da ga je mali crveni narod zvao Ka. Živimo u vatri. Saks je sadio seme u zemlju, male, tvrde koštice, utisnute plitko ispod površine peska u ponoru. Džoni Vatreno Seme. Tamo, na južnom nebu, goreo je Deimos, polako se gubeći među zvezdama, kotrljajući se na zapad na svoj neužurbani način. Sada guran vatrom komete na istočnoj strani. Lift je bio nevidljiv iznad Tarzisa, novi Klark je možda bio jedna od tamnijih zvezda na jugozapadnom delu neba; bilo je teško pronaći ga. Nogom je slučajno zakačio kamen, sagnuo se i posadio semenku. Kada svo seme bude u zemlji, biće potrebno zasaditi pakete novih lišaja. Čazmoendolitički soj, veoma otporan, veoma plodan, veoma brzo počinje da oslobađa kiseonik. Veoma visok tempo širenja. Veoma suv.
     Signal na pločici. Uključio je interkom u šlemu i nastavio da vadi koštice iz džepa na boku i da ih gura u pesak, pazeći da ne ošteti korenje oštrike ili drugog bilja koje je išaralo tlo kao čupavo crno kamenje.
     Bio je to Piter. Zvučao je uzbuđeno. "Sakse, Deimos ide prema njima, i čini se da je VI prihvatila da se ne nalazi na uobičajenom položaju na orbiti. Kažu da obrađuje podatke. Korekcione rakete u njihovom delu aktivirale su se nešto ranije, pa se nadaju da sistem reaguje."
     "Zar ne možete da izračunate oscilaciju?"
     "Da, ali se VI ponaša neposlušno. Tvrdoglava beštija; njeni bezbednosni programi prilično su nepropusni. Iz samostalnih proračuna jedino se može zaključiti da će to biti tesan prolazak."
     Saks se uspravi i poče da računa na pločici. Početno trajanje orbite Deimosa bilo je otprilike 109.077 sekundi. Pogon je bio uključen, recimo, milion sekundi, i već je znatno ubrzao mali mesec, ali i proširio radijus putanje... Kucao je u savršenoj tišini. Kada je Deimos prolazio pored kabla lifta, ovaj je obično bio u punoj oscilaciji u tom svom delu, nekih pedeset kilometara daleko, dovoljno da gravitacioni poremećaji budu tako mali da ne zahtevaju uključivanje raketa. Ovaj put će ubrzanje i promena putanje Deimosa poremetiti ovaj odnos; kabl će se prerano vratiti na orbitalno polje Deimosa. Složena rabota, i nikakvo čudo što VI nije mogla da se bakće obaveštavanjem o onome što radi. Verovatno je bila zauzeta povezivanjem sa drugim VI da bi postigla neophodnu moć proračunavanja. Oblici situacije - Mars, kabl, Klark, Deimos - bili su prava poslastica za razmišljanje.
     "Aha, evo ide prema njima", reče Piter.
     "Jesu li tvoji prijatelji u visini orbite?" upita Saks, prenut.
     "Par stotina kilometara niže, ali njihovo vozilo ide uvis. Povezali su me sa jednom od svojih kamera i hej, evo ga... Da! Oh! Boga ti, Sakse, promašio ih je za najviše tri kilometra! Upravo je prošišao pored njihove kamere!"
     "Rastojanje je sasvim dovoljno."
     "Šta kažeš?"
     "Bar u vakuumu." Ali sad nije reč samo o steni u prolazu. "Šta je sa repom izbačenog materijala?"
     "Pitaću... Kažu da su prošli ispred Deimosa."
     "Dobro je." Saks se isključi. VI je dobro predvidela. Još nekoliko prolazaka i Deimos će biti iznad Klarka, tako da kabl više neće morati da mu se uklanja. U međuvremenu, sve dok navigaciona VI bude verovala u opasnost, biće bezbedni.
     Saks nije bio načisto u pogledu ovoga. Dezmond je jednom rekao da bi mu bilo drago da vidi još jedan pad kabla. Međutim, činilo se da se malo ko slaže s njim oko toga. Saks nije bio siguran šta oseća o toj vezi sa Zemljom, i zato je odustao od jednostrane akcije. Ako odluči da radi sam, bolje da to budu stvari u koje je siguran. Stoga se sagnu i zasadi još jednu semenku.









Deveti deo: TRENUTNI HIR
     Naseljavanje nove zemlje uvek je izazov. Odmah po završetku pokrivanja Nirgal Valisa, kompanija Separation de L'Atmosphere postavila je jedan od svojih najvećih aeratora mezokozma, i šator je ubrzo bio ispunjen mešavinom azota, kiseonika i argona u vrednosti od 500 milibara, izvučenom i pročišćenom iz ambijentalnog vazduha, koji je sada bio pod pritiskom od 240 milibara. Ljudi su počeli da dolaze, iz Kaira, Senzeni Naa i odasvud, sa oba sveta.
     Prvi ljudi živeli su u pokretnim prikolicama uz male prenosive staklenike koje su koristili, dok su kultivisali tlo kanjona bakterijama i plugovima, za sađenje početnih letina, kao i drveća i bambusa za gradnju domova, i pustinjskih biljaka za rasađivanje izvan farmi. Smektitska glina na dnu kanjona bila je veoma dobra podloga za obrađivanje, iako su morali da dodaju organske materije, azot i kalijum - kao i obično, fosfora je bilo napretek, i više soli nego što je bilo potrebno.
     Tako su im prolazili dani, u obogaćivanju zemljišta, u gajenju letine u staklenim baštama, u sađenju žilavih biljaka u slanoj pustinji. Trgovali su duž cele doline, i mala trgovačka sela nicala su gotovo odmah po dolasku ljudi, kao i putevi između imanja, i put za prevoz balvana u sredini doline, pored potoka. Nirgal Valis nije imao akvifer na ulazu, ali je cevovod iz Marinerisa slao dovoljno vode da se obrazuje manji potok. Njegova voda se sakupljala na Azbua Kapiji i odvodila ponovo do vrha šatora.
     Imanja su imala po otprilike pola hektara, i gotovo svi su se trudili da uzgaje najveći deo letine za svoje potrebe na toj površini. Mnogi su podelili prostor na šest minijaturnih polja, i svake godine menjali raspored zasada. Svako je imao svoju filozofiju o uzgajanju i kultivisanju tla. Bilo je puno ljudi koji su uzgajali deo letine za prodaju, koštuničavo i drugo voće i drvo. Mnogi su držali živinu, neki ovce, koze, svinje, krave. Krave su uglavnom bile patuljaste, ne veće od svinja.
     Pokušali su da grupišu farme na dnu kanjona, pored potoka, ostavivši više zemljište u podnožju zidova kanjona divljini. Uveli su pustinjsku životinjsku zajednicu američkog jugozapada, tako da su oko njih počeli da žive gušteri, kornjače i kunići, kao i kojoti, divlje mačke i jastrebovi, radi održavanja broja ovaca i živine. Imali su najezdu aligatorskih guštera, a zatim i žaba. Množenje vrsta ubrzo se svelo na prirodnu meru, ali sa čestim oštrim oscilacijama. Biljke su stale i same da se razmnožavaju. Predeli su počeli da izgledaju kao da su stvoreni za život. Samo su zidovi od crvene stene ostali nepromenjeni, goli i nazubljeni iznad novog prirečnog sveta.
     Subota ujutru bila je pijačni dan, i ljudi su dolazili u seoca sa punim kamionima. Jednog jutra početkom 42. godine, okupili su se u Plaja Blanku, pod mrkim, oblačnim nebom, da prodaju kasno povrće, mlečne proizvode i jaja. "Znate kako možete da prepoznate jaja u kojima su živi pilići - potopite ih sva u kadu punu vode, i sačekate da se voda potpuno smiri. Jaja koja tada malo zadrhte jesu ona sa živim pilićima. Njih možete da vratite pod kvočku, a ostala da pojedete."
     "Kubni metar hidrogena ti je isto što i dvanaest stotina kilovat-sati! A težina mu je tonu i po. Nema izgleda da ti zatreba toliko."
     "Pokušavamo da ga svedemo na manje od deset u milijardu, ali za sad bez uspeha."
     "Centro de Educacion y Technologia u Čileu, tamo su postigli takve stvari sa rotacijom da ne poveruješ. Svratite da vidite."
     "Sprema se oluja."
     "I mi držimo pčele."
     "Maja je na nepalskom, Bahram na farsiju, a Mawrth na velškom. Jeste, zvuči kao vrskanje, ali moj izgovor verovatno nije pravilan. Velšani čudno govore. To kod verovatno zvuči kao Mof, Mort, ili Mars."
     Tada se pijacom pronese glas, od grupe do grupe kao požar. "Nirgal je ovde! Nirgal je ovde! Govoriće u paviljonu..."
     I zaista, bio je to on; išao je brzim korakom ispred rastuće svite, pozdravljajući stare prijatelje i rukujući se sa ljudima koji su mu prilazili. Pratilo ga je celo seoce, slivajući se prema paviljonu i terenu za odbojku na zapadnom kraju pijace. Iznad žagora gomile čulo se divlje zavijanje vetra.
     Nirgal stade na klupu i poče da govori. Govorio je o njihovoj dolini i drugim zajednicama pod šatorima na Marsu i o njihovom značaju. Ali kada je prešao na širu sliku dva sveta, iznad glava im se razbesne oluja. Gromobrani se okruniše munjama, i za kratko vreme ljudi videše kako se smenjuju kiša, sneg, susnežica i blato.
     Šator iznad doline imao je nagib kao krov crkve, a prašinu je odbijao statički naboj njegovog piezoelektričnog spoljnjeg sloja; kiša se odmah slivala sa njega, a sneg je klizio i padao na gomile oko podnožja, stvarajući smetove koje su razgonile ogromne robotske mašine sa dugačkim, izvijenim duvačima; za vreme oluja kretale su se gore-dole stazom oko temelja. Međutim, problem je bilo blato. Pomešano sa snegom, pravilo je hladne, kao beton tvrde naslage na platnu šatora iznad samog podnožja, čija je težina mogla da izazove oštećenja konstrukcije - to se već jednom dogodilo na severu.
     Kada je oluja bila u najvećem zamahu, a svetlost u kanjonu dobila boju grane drveta, Nirgal reče: "Trebalo bi da odemo gore", i svi se ukrcaše u kamione i odvezoše se do najbližeg lifta u zidu kanjona za prevoz do vrha. Kada su se našli gore, oni koji su umeli da rade sa snegokopačima uzeše da ih voze sami, ispuštajući paru preko nanosa da bi ih sprali sa šatora. Ostali se udružiše i izvedoše ručna parna kolica, pa počeše da odvoze blato koje su kopači sprali sa zida šatora. U ovome je pomagao i Nirgal, trčeći okolo sa parnim šmrkom kao da igra neku novu, napornu sportsku igru. Niko nije mogao da postigne njegovu brzinu, ali su se ubrzo svi našli do bokova u ledenom, uskovitlanom blatu, na vetru brzine od preko sto pedeset kilometara na sat, neprestano posipani blatom iz niskih crnih oblaka. Udari vetra dostizali su svih sto osamdeset kilometara na sat, ali niko nije mario za to, jer se tako bolje spiralo blato. Čistili su i čistili, krećući se na istok niz vetar, gurajući reke blata u nepokriveni deo Azboa Valisa.
     A kada je prošla oluja, šator je osvanuo dosta čist, ali je zemljište na obe strane Nirgal Valisa bilo duboko u smrznutom blatu, a radne ekipe mokre do kože. Nagurali su se u liftove i spustili se do dna kanjona, iscrpljeni i promrzli, i kada su se našli na dnu, pogledaše jedni druge. Bili su potpuno crni, izuzev vizira. Nirgal smaknu šlem i otkri lice, nasmejan, nepokolebljiv, i kada je pokupio blato sa šlema i bacio ga na njih, nastade bitka. Mnogi su smatrali da je pametno da zadrže šlem na glavi, tako da su činili neobičnu sliku na tamnom podu kanjona: slepe, blatnjave prilike koje bacaju pregršti blata jedna na drugu i utrčavaju u potok, rvući se i zaranjajući u vodu.









28.
     Maja Katarina Tojtovna probudila se u lošem raspoloženju, uznemirena snom koji se potrudila da zaboravi dok je ustajala. Kao puštanje vode prilikom jutarnjeg odlaska u kupatilo. Snovi su bili opasni. Obukla se okrenuta leđima malom ogledalu iznad umivaonika, i sišla u trpezariju. Ceo Sabiši bio je izgrađen u osobenom marsovsko-japanskom stilu, tako da je njen kvart imao izgled budističke bašte, sav u borovima i mahovini između uglačanih ružičastih stena. Njegova lepota bila je u čistoti koja je Maji bila neprijatna, kao da želi da istakne njene bore. Nastojala je da je ne primećuje i usredsredila se na doručak. Ubistvena dosada svakodnevnih radnji. Za susednim stolom su Vlad, Ursula i Marina doručkovali sa grupom sabišijanskih iseija. Sabišijanci su imali obrijane glave i podsećali su, u svojim radnim kombinezonima, na budističke monahe. Jedan od njih uključi mali ekran iznad stola, na kome su išle zemaljske vesti, program metanacionalke iz Moskve, sa istim odnosom prema stvarnosti kakav je imala nekadašnja Pravda. Neke stvari nikad se nisu menjale. Vesti su bile na engleskom jeziku, a glas koji ih je čitao govorio ga je bolje nego ona koja ga je koristila više od veka. "Slede događaji ovog dana, 5. avgusta 2114."
     Maja se ukoči na stolici. U Sabišiju je bio L 246, uoči perihela - četvrti dan drugog novembra - dani su bili kratki, noći pretople za ovo doba 44. marsovske godine. Maja već godinama nije imala pojma koji je datum na Zemlji. Danas bi joj tamo bio rođendan. Njen... morala je da izračuna... 130. rođendan.
     Odjednom osetivši mučninu, ona iskrivi lice i baci načeti hlepčić na tanjir, pa se zagleda u njega. Misli su joj proletale glavom kao preplašene ptice; nije uspevala da ih prati, i bilo joj je isto kao da ih nema. Šta znači ova užasna, neprirodna starost? Zašto su baš u ovom trenutku morali da uključe televizor?
     Ostavila je polumesec hleba, koji je zbog nečega počeo da joj deluje zlokobno, i izišla u svetlost jesenjeg jutra. Pošla je živopisnim glavnim bulevarom starog dela Sabišija, zelenim od ulične trave, crvenim od vatrenih javorova širokih krošanja - jedan javor zaklanjao je nisko Sunce, rumeneći se skerletom. Na drugom kraju trga ispred njihovih soba ugledala je Jelija Zudova, kako se igra obaranja čunjeva sa nekom devojčicom, verovatno prapraunukom Meri Dankl. Sabiši je sada postao demimond za mnoge članove Prvih stotinu, udomljene u lokalnoj ekonomiji i starom gradu, sa lažnim identitetima i švajcarskim pasošima - sve je bilo zapanjujuće solidno i omogućavalo im da žive na površini. I to bez potrebe za plastičnom hirurgijom koja je toliko izmenila Saksa, jer se za to već postarala starost: bili su neprepoznatljivi takvi kakvi jesu. Mogla je slobodno da šeta ulicama Sabišija, a ljudi bi videli samo još jednu babuskeru. Da su je zaustavili službenici Prelazne vlade, identifikovali bi je kao izvesnu Ljudmilu Novosibirskaju. Ali je nikada niko nije zaustavio.
     Išla je gradom, bežeći od sebe. Sa severnog kraja šatora pružao joj se pogled na veliko brdo stena dovučenih iz Sabišijevog mohoula. Bila je to dugačka, krivudava humka koja se pružala uzbrdo do horizonta, preko visokih krummholz dolina Tirene. Bila je tako oblikovana da je iz visine predstavljala crtež zmaja, sa jajolikim šatorima grada u kandžama. Senoviti usek u humci označavao je mesto gde je iz oklopljenog prsta stvorenja štrčala kandža. Jutarnje Sunce blistalo je kao srebrno oko zmaja, zagledano u njih preko ramena nemani.
     Pločica na njenom zglobu zapišta, i ona uzrujano primi poziv. Bila je to Marina. "Saksifrejdž je ovde", reče ona. "Sastaćemo se u zapadnom kamenom vrtu, za jedan sat."
     "Biću tamo", reče Maja i prekinu vezu.
     Kakav će to biti dan. Išla je nasumce na zapad obodom grada, odsutna i potištena. Sto trideset godina. Dole u Gruziji, u Abhaziji na Crnom Moru, živeli su ljudi koji su navodno živeli toliko i bez tretmana. Verovatno je ostalo tako - tretman dugovečnosti bio je na Zemlji samo delimično dostupan, prema izobarima novca i moći, a Abhazijanci su odvajkada bili ubogi. Srećni, ali siromašni. Pokušala je da se seti kako je bilo u Gruziji, oblasti gde se Kavkaz sreće sa Crnim Morem. Grad se zvao Sukumi. Imala je utisak da ga je posetila u mladosti, jer joj je otac bio Gruzijac. Ali nikako nije uspevala da prizove neko sećanje, sliku, ništa. U stvari, jedva se sećala bilo čega sa Zemlje - Moskve, Bajkonura, pogleda sa Novog Mira - sve je to nestalo. Lice njene majke za kuhinjskim stolom, njen gorki smeh dok je peglala ili kuvala. Maja je znala da je sve to postojalo zato što je s vremena na vreme ponavljala reči iz sećanja, kada je bila tužna. Ali slike... Njena majka je umrla samo deset godina pre pronalaska tretmana, inače bi možda još bila živa. Imala bi sto pedeset godina, što više nije bilo nikakvo čudo; trenutni rekord u doživljenoj starosti bio je oko sto sedamdeset godina, i neprestano se pomerao dalje, bez pokazatelja da će se ikada zaustaviti. Ljude pod tretmanom su u poslednje vreme ubijali samo nesrećni slučajevi, retke bolesti i povremene greške u lečenju. To, i ubistva. I samoubistva.
     Stigla je u zapadne vrtove ne videvši ništa od uskih, čistih ulica starog kvarta Sabišija. Na taj način je starcima nedostajalo sećanje na poslednje događaje - pre svega zato što ih nisu videli. Zbog obuzetosti prošlošću, sećanja su bila izgubljena pre nego što bi bila stečena.
     Vlad, Ursula, Marina i Saks sedeli su na klupi u parku, preko puta prvobitnih stanova Sabišijanaca koji su još bili nastanjeni, ali guskama i patkama. Ribnjak i most, i obale obrasle riprapom i bambusom, bili su kao na starim slikama na drvetu ili svili: kliše. Iza zida šatora beleo se uskovitlani termalni oblak mohoula, deblji nego ikada, jer je jama sada bila dublja, a atmosfera vlažnija.
     Sela je na klupu preko puta svojih starih drugova i tmurno se zagledala u njih. Pegave, izborane starkelje i babuskere. Izgledali su joj gotovo kao neznanci, ljudi koje prvi put vidi. Bili bi, da nije Marininih utonulih, pohotnih očiju i Vladovog osmejka - ništa neobično za čoveka koji je živeo sa dve žene, reklo bi se u skladu i svakako u potpuno izolovanoj prisnosti, već četrdeset godina. Mada se pričalo da su Marina i Ursula lezbijski par, a Vlad samo neka vrsta sadruga ili mezimca. No, u to niko nije bio siguran. Ursula je, kao i uvek, izgledala zadovoljno. Tetka-ljubimica sviju. Da - sa malo pažnje, mogli su se prepoznati. Samo je Saks izgledao sasvim drugačije, dobrodržeći muškarac sa slomljenim nosom, koga mu još nisu bili ispravili. Taj nos se isticao usred njegovog naočitog lica kao da je optužuje, kao da mu je to ona učinila, a ne Filis. Nije gledao prema njoj, već u patke koje su mu se motale oko nogu, kao da ih proučava. Naučnik na poslu. Da, ali to je sada bio ludi naučnik koji je pravio pustoš svojim planovima, bez ikakvog razumnog sleda.
     Maja skupi usne i pogleda Vlada.
     "Subaraši i Ameks pojačavaju trupe na strani Prelazne vlade", reče on. "Dobili smo poruku od Hiroko. Jedinica koja je napala Zigot sada je pretvorena u kaznenu ekspediciju koja se kreće na jug, između Argire i Helasa. Stiče se utisak da ne znaju gde su skrivena utočišta, ali proveravaju sva sumnjiva mesta i ušli su u Kristijanopolis, od koga su napravili bazu. Ima ih oko pet stotina, teško su naoružani i imaju zaštitu sa orbite. Hiroko kaže da na jedvite jade zadržava Kojota, Kaseija i Harmakisa da ne povedu prvomarsovske gerilce u napad na njih. Ako pronađu još nekoliko utočišta, radikali će tražiti da ih napadnemo."
     Tačnije, neobuzdani mladi domoroci iz Zigota, pomisli Maja gorko. Loše su ih vaspitavali, ektogene i celo pokolenje sanseija - bilo im je gotovo četrdeset godina i bili su željni borbe. A Piter, Kasei i ostali iz pokolenja nizeija bližili su se sedamdesetoj, i u normalnom razvoju stvari sada bi bili vođe na svom svetu, ali su i dalje bili u senci svojih besmrtnih roditelja, i kako su mogli da se osećaju zbog toga? I šta da preduzmu u skladu sa onim što osećaju? Možda su neki među njima došli do zaključka da bi još jedna revolucija bila dobra prilika za njih. Možda jedina prilika. Uostalom, revolucija je vladavina mladih.
     Starci su sedeli u tišini i posmatrali patke. Sumorna, obeshrabrena grupa. "Šta se dogodilo sa stanovnicima Kristijanopolisa?" upita Maja.
     "Neki su otišli u Hiranjagarbu. Drugi su ostali."
     Ako je Prelazna vlada zauzela južne visije, možda se podzemlje uvuklo u gradove. Ali sa kakvom svrhom? Tako raštrkani ne mogu da uzdrmaju poredak dva sveta, sa težištem moći na Zemlji. Maju odjednom obuze ružan osećaj da je čitav poduhvat sticanja nezavisnosti samo pusti san, maštarija koja starcima treba da nadoknadi nedostatak razloga za život.
     "Poznato vam je otkud ove aktivnosti snaga bezbednosti", reče ona, besno zureći u Saksa. "Zbog onih velikih sabotaža."
     Saks kao da je nije čuo.
     Vlad reče: "Šteta što nismo napravili neki plan delovanja u Dorsa Breviji."
     "Dorsa Brevija", reče Maja podrugljivo.
     "Bila je to dobra zamisao", reče Marina.
     "Možda jeste. Ali bez plana koji ima odobrenje svih, sve ustavotvorne aktivnosti su samo..." Maja odmahnu rukom. "Kule od peska. Igra."
     "Zaključak je bio da svaka grupa radi ono što misli da je najbolje", reče Vlad.
     "Isto kao šezdeset prve godine", reče Maja. "Ako sada Kojot i radikali započnu gerilski rat i tako potpale vatru, ponovo ćemo se naći u šezdeset prvoj."
     "Šta ti misliš da bi trebalo da radimo?" upita je Ursula radoznalo.
     "Treba da uzmemo stvari u svoje ruke! Da sami napravimo plan i da odlučimo šta da radimo. Da to proširimo na celo podzemlje. Ako ne preuzmemo odgovornost za ovo, bićemo krivi za sve što se dogodi."
     "To je ono što je pokušao da učini Arkadije", primeti Vlad.
     "Arkadije je bar pokušao! Trebalo bi da gradimo na onome što je bilo dobro u njegovom radu!" Kratko se nasmejala. "Nikad nisam verovala da ću to reći. Ali stvarno bi trebalo da radimo zajedno sa bogdanovistima, kao i sa svima ostalima spremnim da nam se pridruže. Moramo da povedemo ljude! Mi smo Prvih stotinu, jedini sa dovoljno uticaja da to ostvarimo. Pomoći će nam Sabišijanci, a bogdanovisti će se pridružiti."
     "Trebaće nam i Praksis", reče Vlad. "Praksis, i Švajcarci. To treba da bude udar, a ne opšti rat."
     "U Praksisu su spremni da pomognu", reče Marina. "Ali šta ćemo sa radikalima."
     "Moramo da ih prisilimo", reče Maja. "Da prestanemo da ih snabdevamo, da im preotmemo pristalice..."
     "Taj put vodi u građanski rat", pobuni se Ursula.
     "Pa, moraju biti zaustavljeni! Ako prerano podignu ustanak i metanacionalke se obruše na nas pre nego što budemo spremni, propali smo. Svi ovi nekontrolisani udari na njih moraju da prestanu. Njima se ništa ne postiže, već se samo podiže nivo bezbednosnih mera i otežava nam se posao. Stvari kao što je izbacivanje Deimosa sa orbite samo ih čine svesnijim našeg prisustva."
     Saks, koji je i dalje posmatrao patke, progovori na svoj čudan, ritmičan način: "Postoji stotinu četrnaest brodova Zemlja-Mars. Četrdeset sedam objekata na Marsovoj dobiti... Marsovoj orbiti. Novi Klark je dobro branjena svemirska stanica. Deimos je trebalo da postane isto. Vojna baza. Nosač oružja."
     "Bio je to pust mesec", reče Maja. "Što se tiče objekata na orbiti, njima ćemo se pozabaviti kada za to dođe vreme."
     Saks ponovo kao da nije bio svestan da mu je nešto rekla. Zurio je u proklete patke, pitomo trepćući, povremeno pogledajući Marinu.
     Marina reče: "To mora da bude obezglavljivanje, kao što su Nađa, Nirgal i Art rekli u Dorsa Breviji."
     "Videćemo da li ćemo moći da pronađemo vrat", reče Vlad suvo.
     Sve se više ljuteći na Saksa, Maja reče: "Trebalo bi da zauzmemo jedan od njihovih glavnih gradova i da povežemo tamošnje ljude u organizovan pokret otpora. Mislim da ću se vratiti u Helas."
     "Nađa i Art su u Južnoj Fosi", reče Marina. "Ali da bi ovo uspelo, treba da okupimo sve ostale iz Prvih stotinu."
     "Prvih trideset devetoro", reče Saks.
     "Treba nam Hiroko", reče Vlad, "između ostalog i zato da bi urazumila Kojota."
     "To niko ne može", reče Marina. "Ali nam je Hiroko svejedno potrebna. Otići ću do Dorsa Brevije da razgovaram s njom, da pokušamo da obuzdamo jug."
     "Sakse?" reče Vlad.
     Saks se trgnu iz razmišljanja i zatrepta prema Vladu. Ni sada nije pogledao Maju, iako su raspravljali o njenom planu. "Integralna kontrola štetočina", reče on. "Usred korova rastu otpornije biljke. Koje ga potom potiskuju. Ja uzimam Barouz."
     Besna što Saks ne obraća pažnju na nju, Maja ustade i pođe oko ribnjaka. Na suprotnoj strani zastade i obema rukama stisnu ogradu. Natušteno osmotri grupu preko vode, posađenu na klupama poput penzionera koji razglabaju o cenama na pijaci, vremenu, patkama i poslednjem šahovskom meču. Bog ubio Saksa! Hoće li ikad prestati da joj prebacuje zbog one zlobnice, Filis...
     Odjednom začu njihove glasove, udaljene ali razgovetne. Iza staze se nalazio lučni zid od keramike, koji je gotovo sasvim okruživao ribnjak; činilo se da služi kao galerija odjeka, tako da ih je čula u savršenoj minijaturi, bestelesne glasove trenutak pošto bi pokrenuli usta.
     "Šteta što Arkadije nije živ", reče Vlad. "Bilo bi lakše pridobiti bogdanoviste."
     "Da", reče Ursula. "On i Džon. I Frenk."
     "Frenk", reče Marina prezirno. "Da nije ubio Džona, ništa od ovoga se ne bi dogodilo."
     Maja zatrepta. Ograda ju je održala na nogama.
     "Šta?" jeknu, ne razmišljajući. Umanjeni likovi preko vode se trgoše i pogledaše prema njoj. Ona se odvoji od ograde, prvo jednu pa drugu ruku, i požuri prema njima, dvaput posrnuvši.
     "Šta ti to znači?" povika na Marinu kada im se približila. Marina je ostala da sedi, natmureno gledajući u stranu. Vlad je bio ispružio ruke, i Maja ih odgurnu da bi prišla Marini. "Zašto govoriš takve gadosti?" dreknu, glasom koji joj je razdirao grlo. "Zašto? Zašto? Džona su ubili Arapi, i to svi znaju!"
     Marina iskrivi lice i zatrese glavom, oborenog pogleda.
     "Dakle?" uzviknu Maja.
     "Pogrešno se izrazila", reče Vlad iza nje. "Frenk je u to vreme učinio mnogo toga na Džonovu štetu, što je i tebi poznato. Neki kažu da je potpalio Bratstvo Muslimana protiv Džona, i to je sve."
     "Bah!" obrecnu se Maja. "Svi smo bili posvađani, pa šta!"
     Onda primeti da je Saks posmatra - konačno, sad kada je bila van sebe - da zuri u nju sa neobičnim izrazom lica, hladnim i neodgonetljivim - je li to bio optužujući pogled, osvetnički, ili nešto drugo? Bila je povikala na ruskom, i ostali su joj na jednak način odgovorili, tako da nije verovala da je Saks progovorio. Možda je samo hteo da zna šta ih je toliko uzrujalo. Ali antipatija u tom nepomičnom pogledu - kao da potvrđuje ono što je rekla Marina - zarivala se u nju kao ekser!
     Maja se okrenu i pobeže.

     Našla se pred vratima svoje sobe, ne sećajući se da je prošla kroz Sabiši, i jurnula unutra kao u majčino naručje, ali se u prijatnoj spavaćoj sobi sa drvenim nameštajem zaustavila ispred kreveta, potresena sećanjem na drugu sobu koja se za nju pretvorila iz utočišta u zamku, u nekom drugom trenutku povređenosti i straha... bez odgovora, bez zaborava, bez izlaza... Uhvatila je svoj odraz u ogledalu iznad umivaonika kao na uramljenom portretu - ispijeno, drevno lice, očiju uokvirenih crvenim kapcima, nalik na oči guštera. Gadna slika. Jeste, to je bilo to - kada je prvi put ugledala slepog putnika na Aresu, kroz staklenu posudu sa algama. Kojot: šok koji se pokazao kao stvarnost, a ne priviđenje.
     Isto tako je moglo biti i sa ovim što je čula o Frenku i Džonu.
     Pokušala je da se seti. Napregla je sve snage da se seti Frenka Čalmersa, da ga se zaista seti. Razgovarala je s njim te noći u Nikoziji, u susretu koji je bio za zaborav zbog svoje nelagodnosti i napetosti, a Frenk je kao i uvek izgledao povređeno i odbačeno... Bili su zajedno baš u trenutku kada su obeznanili Džona, odvukli ga na farmu i ostavili da umre. Frenk nije mogao...
     Ali, naravno, postojali su zamenici. Uvek možeš nekome da platiš da nešto uradi umesto tebe. Arape teško da je zanimao novac kao takav. Ali ponos, čast - isplata u časti, ili u nekom političkom quid pro quo, novcu koji je Frenk tako majstorski kovao...
     Ali se tako malo sećala tog vremena, tako malo pojedinosti. Kada bi se usredsredila na to i prisilila se da prizove, da obnovi, bilo je zastrašujuće koliko se malo toga vraćalo. Odlomci; trenuci; krhotine čitave jedne civilizacije. Jednom je zbog toga bila toliko ljuta da je oborila šolju sa kafom sa stola; odlomljena drška se optužujuće isticala na stolu kao načet hlepčić. Ali gde je to bilo, i kada, i sa kim? Nije nikako mogla da odredi. "Ahh", ote joj se, i odjednom joj se smuči zbog patetičnog reptilskog bola na ispijenom prepotoskom licu u ogledalu. Bilo je tako ružno. Nekada je bila lepotica, ponosna na svoju lepotu, koju je koristila kao skalpel. A sada... kosa joj je poslednjih godina prešla iz sede u mutnosivu boju, promenjena prilikom poslednjeg tretmana. A u poslednje vreme počela je i da se proređuje, zaboga, i to samo na nekim mestima. Odvratno. Bila jednom jedna lepotica, nekada davno. To kraljevsko lice, crta oštrih kao u sokola - a sada - kao što se baronica Bliksen, nekada takođe izuzetno lepa žena, pretvorila u sifilističkog vešca Isaka Dinezena i nastavila tako da živi vekovima, poput vampira ili zombija - izmučeni živi gušteroliki leš, star sto trideset godina, sre-ćan ti ro-đen-dan, sre-ćan ti ro-đen-dan...
     Otišla je do umivaonika i otvorila krilo ogledala, iza koga je bio prenatrpani ormarić. Na gornjoj polici makazice za nokte. Negde na Marsu pravili su makazice za nokte, svakako od magnezijuma. Uzela ih je i povukla pramen kose tako da ju je zabolelo, i odsekla ga uz samu kožu glave. Makaze su bile tupe, ali su, kada bi dovoljno jako povukla, sekle. Onaj preostali delić taštine u njoj terao ju je da pazi da ne poseče kožu. Bio je to zato otegnut, mučan, naporan i bolan posao. Ali i uteha, na neki način, što joj je omogućavao da bude tako obuzeta, tako metodična, tako destruktivna.
     Početni rez bio je nepravilan i zahtevao je dosta doterivanja, što je prilično potrajalo. Ceo sat. Ali nikako joj nije polazilo za rukom da izjednači dužinu vlasi, pa je na kraju uzela brijač i izbrijala glavu, upijajući krv iz posekotina toaletnim papirom i ne obraćajući pažnju na ogoljene stare ožiljke, ružne kvrge i udubljena na goloj lobanju, tako plitko pod kožom. Bilo je teško raditi i izbegavati da pogleda čudovišno lice koje joj je visilo ispred lobanje.
     Kada je dovršila posao, hladno je osmotrila nakazu u ogledalu - bespolnu, sasušenu, bezumnu. Orao se pretvorio u lešinara: kožnata glava, naboran vrat, sitne oči, kukast nos i oborena, mala usta bez usana. Zureći u ovo užasavajuće lice, prolazila je kroz duge trenutke u kojima nije mogla da se seti ničega o Maji Tojtovnoj. Stajala je zamrznuta u sadašnjosti, stranac za sve oko sebe.
     Kucanje na vratima ju je trglo i oslobodilo. Na trenutak je oklevala, iznenada postiđena i preplašena. Nešto u njoj zaškripa: "Otključano je."
     Vrata se otvoriše. Bio je to Mišel. Ugledao ju je i zastao u dovratku. "Pa?" reče ona, gledajući ga i osećajući se naga.
     On proguta knedlu i nagnu glavu. "Prelepa kao i uvek." Uz lukav osmeh.
     Morala je da se nasmeje. Onda sede na krevet i zajeca. Šmrktala je i šmrktala. "Ponekad", reče, brišući oči, "ponekad poželim da više nisam Tojtovna. Toliko sam umorna od toga, od svega što sam učinila."
     Mišel sede pored nje. "Do samog kraja ostajemo sopstveni sužnji. To je cena koju plaćamo zato što mislimo. Ali šta bi radije bila - osuđenik, ili idiot?"
     Maja odmahnu glavom. "Bila sam dole u parku sa Vladom, Ursulom, Marinom i Saksom, koji me ne podnosi, i posmatrala sam ih, i iako mislim da zaista moramo nešto da učinimo, kada ih vidim i setim se svega - kada pokušam da se setim - odjednom svi izgledamo toliko oštećeni."
     "Mnogo toga se dogodilo", reče Mišel i položi ruku na njenu.
     "Da li i ti imaš problema sa pamćenjem?" Maja zadrhta i ščepa njegovu ruku kao pojas za spasavanje. "Ponekad se toliko plašim da sve zaboravim." Kratko se nasmeja kroz nos. "Mislim da to znači da bih radije bila osuđenik nego idiot, ako hoćeš da ti odgovorim. Ako zaboraviš, oslobođen si prošlosti, ali više ionako ništa nije važno. Izlaza, dakle, nema" - i ona ponovo zaplaka - "sećala se ili ne, podjednako boli."
     "Problemi sa pamćenjem prilično su uobičajeni za naše godine", reče Mišel blago. "Naročito događaji sa srednjeg rastojanja, da tako kažem. Postoje vežbe koje pomažu."
     "To nije mišić."
     "Znam, ali izgleda da se moć prisećanja pojačava vežbom. A čin prisećanja ojačava uspomene. Kad malo razmisliš, izgleda logično. Fizički ojačane ili zamenjene sinapse, nešto u tom smislu."
     "Ali onda, ako ne možeš da se suočiš sa sećanjima... oh, Mišele..." Duboko je i drhtavo udahnula. "Rekli su... Marina je rekla da je Frenk ubio Džona. Rekla je to ostalima kada je mislila da ja ne čujem, i zvučalo je kao da je to nešto što svi znaju!" Stisnula mu je rame, kao da želi da istrgne istinu iz njega svojim kandžama. "Reci mi istinu, Mišele! Je li to tačno? Zaista svi mislite da je bilo tako?"
     Mišel odmahnu glavom. "Niko ne zna šta se dogodilo."
     "Bila sam tamo! Te noći sam bila u Nikoziji, a oni nisu! Bila sam sa Frenkom kada se to dogodilo! Kunem se da nije imao pojma o tome!"
     Mišel stisnu oči, nesiguran, i ona reče: "Ne pravi takvo lice!"
     "Ne pravim, Majo, ne pravim. To ništa ne znači. Hoću da ti ispričam sve što sam čuo, ali prvo moram i sam da se setim. Kružile su priče - svakojake priče! - o onome što se dogodilo te noći. Istina je da neki tvrde da je Frenk bio umešan. Ili povezan sa Saudijcima koji su ubili Džona. Da se sastao sa onim koji je umro sledećeg dana, i tako dalje."
     Maja zajeca glasnije. Povila se napred i položila lice na Mišelovo rame; rebra su joj se trzala. "Ne mogu to da podnesem. Ako ne znam šta se dogodilo... kako mogu da se setim? Kako uopšte da mislim na njih?"
     Mišel ju je držao, umirivao svojim zagrljajem. Masirao joj je mišiće leđa, neumorno. "Ah, Majo."
     Posle dužeg vremena se uspravila, otišla do umivaonika i umila lice hladnom vodom, izbegavajući da se pogleda u ogledalu. Vratila se do kreveta i sela, potpuno potištena, osećajući kako joj crnilo prožima svaki mišić.
     Mišel je ponovo uze za ruku. "Pitam se da li bi ti pomoglo kada bi saznala. Ili kada bi saznala bar ono što se može. Kada bi ispitala stvar, mislim. Kada bi pročitala sve što postoji o Džonu i Frenku. Sada, naravno, postoje knjige o njima. I kada bi pitala druge koji su bili u Nikoziji, posebno Arape koji su videli Selima el-Hajila pre no što je umro. Takve stvari. To bi ti dalo izvesnu kontrolu nad tim. Ne bi to bilo isto što i sećanje, ali ne bi bio ni potpuni zaborav. Ma koliko to neobično izgledalo, postoji više mogućnosti. Znaš, moramo da imamo u vidu našu prošlost. Moramo od nje da načinimo deo onoga što smo sada, snagom mašte. To je kreativna stvar, aktivni čin, i nije nimalo jednostavan proces. Ali ja te znam, i znam da se uvek bolje osećaš kada si aktivna, kada bar donekle držiš stvari u rukama."
     "Ne znam da li sam spremna za to", reče ona. "Ne mogu da podnesem da ne znam, a bojim se da saznam. Ne želim da saznam. Posebno ako je to istina."
     "Već ćeš videti kako ćeš se osećati u pogledu toga", reče joj Mišel. "Pokušaj i videćeš. Pošto su obe mogućnosti bolne, možda je bolje biti aktivan."
     "Pa..." Šmrknula je i pogledala preko sobe. Iz sobe sa one strane ogledala, posmatrao ju je manijakalni ubica. "Bože, kako sam ružna", reče ona, jedva se uzdržavajući od povraćanja.
     Mišel ustade i ode do ogledala. "Postoji nešto što se zove poremećaj telesne dizmorfije", reče. "Povezan je sa opsesivno-kompulzivnim poremećajima i sa depresijom. Kod tebe već duže primećujem znake toga."
     "Danas mi je rođendan."
     "Ah. Pa, to je problem koji se da rešiti."
     "Rođendan?"
     "Poremećaj telesne dizmorfije."
     "Neću lekove."
     Obesio je peškir preko ogledala i okrenuo se da je pogleda. "Kako to misliš? Možda je reč samo o nedostatku serotonina. Biohemijski nedostatak. Bolest. Ništa zbog čega bi se trebalo stideti. Svi mi uzimamo lekove. Klomipramin je od velike pomoći kod ovih problema."
     "Razmisliću o tome."
     "I, bez ogledala."
     "Nisam dete!" zareža ona. "Znam kako izgledam!" Skočila je i smaknula peškir sa ogledala. Bezumni reptilski lešinar, pterodaktilski, krvožedan - prizor je bio, na svoj način, upečatljiv.
     Mišel slegnu ramenima. Na licu mu je bio osmejak, po kome joj je dolazilo da ga raspali, ili poljubi. Oduvek je voleo guštere.
     Protresla je glavom da je razbistri. "Pa, dobro. Preduzmi nešto, kažeš ti." Razmislila je o tome. "Sigurno je da mi se više dopada akcija, u situaciji u kojoj se nalazimo." Prenela mu je novosti sa juga, i svoj predlog ostalima. "Toliko sam ljuta zbog njih. Samo sede i čekaju da sve ponovo ode u propast. Svi osim Saksa, a on je, sa svim tim sabotažama, potpuno izvan kontrole, ne pita nikog za mišljenje osim onih svojih budala - moramo da preduzmemo nešto organizovano!"
     "Dobro", reče on, sa razumevanjem. "Slažem se. Treba nam to."
     Ona ga pogleda. "Hoćeš li poći sa mnom u Basen Helas?"
     On se osmehnu, spontanim osmehom čistog zadovoljstva. Obradovalo ga je što ga je pitala! To ju je pogodilo u srce.
     "Hoću", reče on. "Imam neka posla da završim ovde, ali to ću brzo. Za par nedelja." I ponovo se nasmeši. Voleo ju je, videla je to, ne samo kao prijatelj ili terapeut, već i kao ljubavnik. A opet sa izvesnom uzdržanošću, mišelovskom uzdržanošću, u kojoj je bilo nečeg terapeutskog. Nečeg što joj je dopuštalo da diše. Da bude voljena i da ipak diše. I da i dalje ima prijatelja.
     "Da li to znači da ćeš ostati sa mnom, iako ovako izgledam?"
     "Oh, Majo." On se nasmeja. "Jesi, još si lepa, ako baš hoćeš da znaš. A znaš, hvala Bogu." Zagrlio ju je, odmakao od sebe i osmotrio. "Deluješ malčice preozbiljno. Ali može da prođe."
     Ona ga odgurnu. "I niko me neće prepoznati."
     "Niko ko te već ne poznaje." On ustade. "Ja sam ogladneo; hoćeš sa mnom?"
     "'Oću. Samo da se presvučem."
     Seo je na krevet i posmatrao je kako to radi, upijajući je očima, stari jarac. Njeno telo još je bilo ljudsko, i te kako, upadljivo ženstveno bez obzira na njenu apsurdnu, zagrobnu starost. Mogla je da mu priđe i da mu pritisne dojku na lice, a on bi sisao kao dete. Umesto toga se obukla, osećajući kako joj se raspoloženje otiskuje sa dna i počinje da se diže; najbolji trenutak u čitavom sinusnom talasu, sličan zimskoj ravnodnevici u paleolitu, trenutku olakšanja zbog saznanja da će se Sunce opet vratiti, jednog dana. "Ovo je dobro", reče Mišel. "Potrebna si nam da nas ponovo povedeš, Majo. Znaš, imaš to u sebi. Prirodni autoritet. Osim toga, dobro je proširiti posao na druge, tako da možeš da se usredsrediš na Helas. Dobar je to plan. Ali, znaš... za to će biti potrebno još nešto osim besa."
     Navukla je majicu preko glave (koža joj je čudno bridela, naga i ranjava) i pogledala ga, iznenađeno. "Tvoj bes će biti koristan, ali ne može da bude dovoljan. Frenk je bio sam bes, sećaš se? I kuda ga je to odvelo? Moraš da se boriš ne samo protiv onoga što mrziš, već i za ono što voliš. Zato moraš da otkriješ šta je to što voliš. Da se setiš ili da to nanovo stvoriš."
     "Da, da", reče ona, odjednom nestrpljiva. "Volim te, ali sad malo ućuti." Oholo je podigla bradu. "Hajdemo da jedemo."









29.
     Voz iz Sabišija do piste Barouz-Helas imao je samo malu lokomotivu i tri putnička vagona, i bio je poluprazan. Maja je prošla kroz ceo voz do zadnjih redova u poslednjem vagonu; ljudi su je zagledali, ali samo nakratko. Činilo se da nikog ne zanima njena obrijana glava. Na Marsu je ionako bilo dosta matorih veštica, čak i u istom vozu, takođe u radnim kombinezonima boje kobalta, rđe ili svetlozelenim, i podjednako starim i izbledelim od ultraljubičastog zračenja: bila je to neka vrsta klišea, prastari veterani iz marsovskih prapočetaka, svedoci svega što se dogodilo, spremni da vas udave pričama o peščanim olujama i zaglavljenim vratima komora.
     To joj je, zapravo, odgovaralo. Bilo bi mnogo gore da su se ljudi gurkali laktovima i uzvikivali: Evo Tojtovne! A opet, nije mogla da se ne oseti ružna i zaboravljena, sama u dnu vagona. Što je bilo glupo. Bilo joj je potrebno da je zaborave. Ružnoća je pomagala u tome; svet teži da zaboravi ružne.
     Skljokala se u sedište i zagledala se ispred sebe. Sabiši je očigledno posetila grupa japanskih turista sa Zemlje; bili su okupljeni na prednjim sedištima vagona, gde su čavrljali i gledali okolo video naočarima, bez sumnje snimajući svaki minut filma svog života i praveći snimke koje nikad niko neće gledati.
     Voz blago kliznu napred i pođe. Sabiši je i dalje bio mali šator u brdima, ali je valovito zemljište između naselja i glavne piste bilo načičkano izvajanim stenama i malim zaklonima u liticama. Sve severne padine imale su pokrivač od snega prvih jesenjih oluja, a Sunce se zaslepljujuće odražavalo sa glatkih ogledala leda dok su lebdeli pored zamrznutih bara. Nisko, mrko žbunje bilo je listom potomstvo biljaka sa Hokaida i davalo je zemljištu trnovitu, crnozelenu strukturu. Bio je to skup bonsai vrtova, ostrva razdvojenih surovim morem od izlomljenog kamena.
     Za japanske turiste ovaj predeo bio je očaravajući. Iako su verovatno bili iz Barouza - novi doseljenici u poseti mestu spuštanja prvih Japanaca, kao da idu na izlet iz Tokija u Kjoto. A možda su bili i domoroci, ljudi koji nikada nisu videli Japan. Da ih je videla kako hodaju, odmah bi znala; no, to ionako nije bilo važno.
     Pista je prolazila severno od kratera Žari-Delož, koji je spolja podsećao na veliku, okruglu mezu. Kecelja kratera bila je široka lepeza od snegovitog krša, išarana niskim drvećem i dvobojnim mrljama tamnozelenih i svetlozelenih lišaja, alpskim cvećem i vresom, svaka vrsta u svojoj prepoznatljivoj boji, a čitava površina belela se od rasejanog kamenja koje je palo sa neba prilikom nastanka kratera. Ishod je bilo polje crvenkastog kamena, potapano odozdo duginom plimom.
     Maja je posmatrala ove živopisne padine, osećajući se pomalo ošamućeno. Sneg, lišaji, vres, borovi: znala je da se svet izmenio dok se krila pod polarnom kapom - da je pre bio drugačiji, jer je živela u tom kamenitom svetu i bila svedok svih burnih događaja iz tih godina, koji su joj zgnječili srce kao stišovit. Istovremeno, bilo je teško dovesti se u vezu sa bilo kojim od njih. Setiti se, ili osetiti nešto u pogledu onoga čega se još sećala. Zavalila se u sedište, sklopila oči i pokušala da se opusti, da otvori vrata onome što bude htelo da joj se vrati.
     ...Nije to bilo neko određeno sećanje na određeni događaj, već pre mešavina: Frenk Čalmers, njegovo ljutito poricanje, ismejavanje ili mahnitanje. Mišel je bio u pravu: Frenk je bio gnevan čovek. A s druge strane, bio je i nešto više. Ona je to znala bolje od ostalih, možda, jer ga je videla na miru, ili ako ne na miru - možda ga nikad nije videla takvog - barem srećnog. Ili nešto nalik tome. Bojao je se, imao zaštitnički nagon prema njoj, voleo ju je - sve je to videla. I njegovo besno izdiranje na nju zbog neke male izdaje, ili ni za šta; i to je, Boga mi, videla. Zato što ju je voleo.
     Ali kakav je zaista bio? Ili zašto je bio takav? Da li uopšte ima objašnjenja za ikoga od njih? Pre nego što su se upoznali, tako malo je znala o njemu: ceo život je proveo u Americi, kao čovek koga nije poznavala. Krupni, crni muškarac sa kojim se upoznala na Antarktiku - čak je i taj lik bio izgubljen za nju, potisnut onim što se dogodilo na Aresu i na Marsu. Ali pre toga praznina, ili gotovo praznina. Bio je na čelu NASA-e, pretvorio program za Mars u stvarnost, svakako u istom korozivnom stilu koji je ispoljio kasnije. Kratko vreme je bio oženjen, činilo joj se da se seća tog podatka. Kakva li je ona bila? Sirota žena. Maja se osmehnu. A onda ponovo začu Marinin glasić: 'Da Frenk nije ubio Džona', i zadrhta. Japanci u prednjem delu vagona pevali su neku pesmu, očito bekrijsku, jer je među njima kružila pljoska sa pićem. Žari-Delož je ostao iza njih, i klizili su severnim rubom jame Japiđa, ovalne udoline čiji su dobar deo stigli da sagledaju pre nego što ju je odsekao horizont. Udolina je bila izbušena kraterima, i sada je unutar svakog prstena postojala različita ekologija; prizor je podsećao na bombardovanu cvećarsku radnju, sa posvuda razbacanim i uglavnom raskidanim korpama, ovde korpa žutog pokrova, tamo ružičastog palimpsesta, beličastih, plavičastih ili zelenih persijskih tepiha...
     Uzela je beležnicu i otkucala: Čalmers.
     Bibliografija je bila ogromna: članci, intervjui, knjige, video snimci, čitava biblioteka poruka upućenih na Zemlju, još jedna biblioteka razmišljanja, političkih, istorijskih, biografskih, psiholoških, psihobiografskih - istorije, komedije i tragedije u svim vrstama medija, uključujući, izgledalo je, i operu. Odnosilo se na neku razbojničku koloraturu na Zemlji, koja je pevala svoje misli.
     Isključila je beležnicu, zgrožena. Posle nekoliko minuta dubokog disanja, ponovo ju je uključila i pozvala dosje. Nije imala snage da gleda video snimke i fotografije; potražila je najkraće štampane biografske članke iz visokotiražnih časopisa, pozivala jedan po jedan i čitala ih.

     Rodio se u Savanou, u Džordžiji, 1976, a odrastao je u Džeksonvilu, na Floridi. Roditelji su mu se razveli kada mu je bilo sedam godina, i posle toga je živeo uglavnom sa ocem, u stanovima blizu Džeksonvil Biča, četvrti jeftinih placeva na obali, izgrađenih četrdesetih godina, iza starih molova sa restorančićima, u kojima su služili rakove, i ćevabdžinicama. Povremeno je živeo sa ujnom i ujakom blizu centra, ispod oblakodera osiguravajućih kompanija. Kada mu je bilo osam godina, majka mu se preselila u Ajovu. Njegov otac je u tri prilike bio član Anonimnih Alkoholičara. Frenk je u srednjoj školi bio predsednik razredne zajednice, kapiten ragbi tima, u kome je igrao srednjeg beka, i bezbol tima, kao hvatač. Bio je na čelu tima za odgušivanje reke Svetog Jovana vađenjem žbunja hijacinta. 'Njegov dosje u četvrtoj godini tako je dug da je odmah jasno da tu nešto ne valja!' Dobio je stipendiju Harvarda, da bi posle godinu dana prešao na MIT, gde je diplomirao inženjering i astronomiju. Četiri godine je živeo sam, u sobi iznad jedne garaže u Kembridžu, i iz tog razdoblja sačuvano je malo podataka o njemu; činilo se da je imao malo poznanika. 'Prošao je kroz Boston kao duh.'
     Posle koledža zaposlio se u Službi Nacionalnih Poslova u Fort Volton Biču, na Floridi, gde se dogodio njegov prodor na nacionalnu scenu. Vodio je jedan od najuspešnijih programa građevinskih radova u okviru SNP-a, gradnju stanova za smeštaj izbeglica sa Kariba u prolazu preko Pensakole. Odatle ga je pamtilo na hiljade ljudi, bar za vreme posla. 'Svi se slažu da je bio inspirativan vođa, sav posvećen problemima emigranata; radio je neprekidno na njihovom uklapanju u američko društvo.' U to vreme se oženio Prisilom Džons, prelepom devojkom iz ugledne porodice sa Pensakole. Ljudi su govorili o političkoj karijeri. 'Svet je bio njegov!'
     Onda je 2004. SNP bila ukinuta, a on se 2005. uključio u program obuke za astronaute u Hantsvilu, u Alabami. Iste godine se razveo. Godine 2007. postao je astronaut i ubrzo je prešao u 'letačku administraciju'. Jedan od njegovih najdužih letova bio je šestonedeljni boravak na američkoj svemirskoj stanici sa još jednom tadašnjom zvezdom u usponu, Džonom Bunom. Godine 2015. je došao na čelo NASA-e, a Bun je postao zapovednik svemirske stanice. Čalmer i Bun su zajedno progurali projekt 'Mars Apolo' kroz američku administraciju, i pošto je Bun 2020. postao prvi čovek koji je kročio na Mars, obojica su bila uvršćena u Prvih stotinu i 2027. poletela na Mars.
     Maja je zurila u jasna crna slova latinice. Prozorski članci sa svojim rezimeima u jednom redu i znacima uzvika svakako su imali određenu sugestivnu moć. Dečak bez majke, sa ocem koji pije, radeni, idealistički omladinac, prvo momak koji obećava, a onda u istoj godini bez posla i bez žene; ta 2005. bila je sigurno vredna pažnje. Posle toga se činilo da se uglavnom izborio za sebe. Biti astronaut obično je značilo baš to, u NASA-i i u Glavkosmosu: stalna borba da se dobije više vremena u svemiru, administrativni poslovi da bi se stekao uticaj da se obezbedi još letova... U to vreme njegovog života, kratki opisi odgovarali su Frenku koga je poznavala. Ne, bila je to mladost, detinjstvo; bilo je teško prepoznati ih kao Frenkov život.
     Ponovo je pozvala indeks i prelistala spisak biografskog materijala. Jedan članak imao je naslov 'Neispunjena obećanja: Frenk Čalmers i Služba Nacionalnih Poslova.' Maja otkuca pozivnu šifru i pojavi se tekst. Listala ga je dok nije ugledala njegovo ime.

     Kao i mnoge druge osobe sa temeljnim strukturnim problemima u životu, Čalmers je tokom boravka na Pensakoli ovo nadoknađivao neprekidnim delovanjem. Uskrativši sebi slobodno vreme, nije imao vremena ni da razmišlja. Tu strategiju je uspešno koristio još od srednje škole, kada je pored svih školskih aktivnosti radio dvadeset sati nedeljno na programu opismenjavanja. U Bostonu su ga zbog njegovih akademskih zaduženja zvali 'nevidljivi čovek'. Ovaj deo njegovog života predstavlja najveću tajnu za nas. Postoje nagađanja da je svoju prvu bostonsku zimu proveo u automobilu, koristeći kupatila u gimnastičkoj sali u univerzitetskom naselju. Prva njegova studentska adresa pojavljuje se tek kada je obezbedio prelazak na MIT...

     Maja pritisnu brzo premotavanje, klik klik.

     Početkom dvadeset prvog veka, floridska prevlaka bila je jedna od najsiromašnijih oblasti u Americi, gde su se priliv izbeglica sa Kariba, zatvaranje tamošnjih vojnih baza i uragan Dejl udružili da stvore posvemašnju bedu. 'Imali ste utisak da radite u Africi', rekao je jedan od radnika Službe Nacionalnih Poslova. Tri godine koje je Čalmers proveo tamo stvaraju sliku o njemu kao o društvenom biću, naročito pošto se izborio za budžet za proširenje programa zapošljavanja koji je imao ogroman uticaj na čitavu obalu, pomogavši hiljadama ljudi koji su posle uragana morali da se presele u montažna naselja. Programi obuke naučili su ljude da sagrade sebi domove, ostavivši im zanat koji će moći da upotrebe i na drugoj strani. Programi su naišli na izuzetno dobar prijem kod pohađača, ali i na otpor tamošnje građevinske industrije. Čalmers je, dakle, u to vreme imao protivurečni ugled, i u prvim godinama novog veka često se pojavljuje u lokalnim medijima, vatreno braneći program i reklamirajući ga kao deo masovnog talasa korenitih socijalnih reformi. Kao gostujući uvodničar Fort Volton Bič Žurnala, napisao je: 'Rešenje je očigledno u tome da usmerimo svu svoju energiju na problem i da sistematski radimo na njemu. Treba da gradimo školu u kojoj će naša deca naučiti da čitaju, da bismo mogli da ih pošaljemo da postanu lekari koji će nas lečiti ili advokati koji će se zalagati za naša prava tamo na vrhu. Treba sami da sagradimo sebi domove i farme koje će nas prehranili.'
     Rezultati na Pensakoli i u Fort Volton Biču naveli su Vašington, kao i korporacije-učesnice, da lokalnoj SNP odobre dodatna sredstva. Na vrhuncu svojih aktivnosti, 2004. godine, SNP je na obali Pensakole zapošljavala dvadeset hiljada ljudi, i bila je jedan od najzaslužnijih činilaca u takozvanom 'Zalivskom preporodu'. Čalmersov brak sa Prisilom Džons, devojkom iz jedne od starih bogataških porodica iz Panama Sitija, kao da je simbolizovao novu sintezu siromašnih i privilegovanih na Floridi, i njih dvoje su sledeće dve godine bili najznamenitiji par u društvu Galfa Kousta.
     Izbori 2004. označili su kraj tog razdoblja. Iznenadno ukidanje SNP-a bio je jedan od prvih poteza nove administracije. Čalmers je proveo dva meseca u Vašingtonu, svedočeći pred pododborima Doma i Senata i nastojeći da pomogne izglasavanje povelje o ponovnom uvođenju programa. Povelja je izglasana, ali su dva demokratska senatora sa Floride i jedan kongresmen sa Pensakole odbili da ga podrže, tako da Kongres nije mogao da poništi izvršni veto. SNP je, po rečima predstavnika nove vlasti, predstavljala 'pretnju tržištu', i tako joj je došao kraj. Optužnica i presuda protiv devetnaest kongresmena (uključujući i predstavnika Pensakole) za prikrivanje nepravilnosti u građevinskoj industriji došla je osam godina kasnije, kada je SNP već bila stvar prošlosti, a njeni veterani nepovratno raštrkani.
     Za Frenka Čalmersa to je bio potop. Pao je u zaborav u kome je, po mnogo čemu, zauvek ostao. Brak nije preživeo selidbu u Hantsvil, i Prisila se ubrzo preudala za porodičnog prijatelja koga je poznavala pre Čalmersovog dolaska. Čalmers je u Vašingtonu živeo asketskim životom u kome je NASA, izgleda, bila njegov prevashodni interes; bio je čuven po svojim radnim danima od osamnaest sati, kao i po ogromnom uticaju koji je imao na poslovanje organizacije. Ovi uspesi doneli su Čalmersu nacionalnu slavu, ali niko u NASA-i i u Vašingtonu nije mogao da se pohvali da ga dobro poznaje. Opsesivna prezauzetost ponovo je poslužila kao maska, iza koje je zauvek nestao lik idealističkog socijalnog radnika iz Zaliva.

     Komešanje u prednjem delu vagona natera Maju da podigne pogled. Japanci su stajali, skidajući prtljag, i sada je bilo jasno da su domoroci iz Barouza; većina su bili dvometraši, viloviti klinci zubatih osmeha i sa jednoobrazno sjajnom crnom kosom. Sila teže, ishrana, ili nešto treće, činilo je da ljudi rođeni na Marsu budu visokog rasta. Ova grupa Japanaca podsećala je Maju na ektogene u Zigotu, onu čudnu decu koja su rasla kao korov... A sada su bila raštrkana po planeti, lišena svog malog sveta, kao i svih drugih pre njega.
     Maja iskrivi lice i mahinalno uključi premotavanje do ilustracija članka. Tu naiđe na Frenkovu fotografiju kada je imao dvadeset tri godine, u početku njegovog rada za SNP: mladić tamne kose, oštrog, samouverenog osmeha, zagledan u svet kao da je spreman da mu kaže nešto što ovaj ne zna. Bio je tako mlad! Tako mlad i tako star. Maja je isprva pomislila da je za to kriva nevinost mladosti, ali onda vide da to lice ne izgleda nevino. Njegovo detinjstvo nije bilo nevino. Ali on je bio borac, borac koji je pronašao svoj stil, stil koji pobeđuje. Silu kojoj se nije moglo odupreti, govorio je taj osmeh.
     Ali ako se ritaš na svet, slomićeš nogu. Tako se govorilo na Kamčatki.
     Voz je usporio i neprimetno se zaustavio. Bili su na stanici Furnije, gde se sabišijanski ogranak ukrštao sa glavnom pistom Barouz-Helas.
     Japanci iz Barouza se iskrcaše iz vagona, a Maja isključi beležnicu i pođe za njima. Stanica je bila samo mali šator južno od kratera Furnije; unutrašnjost joj je bila jednostavno uređena, standardna T-kupola. Trima nivoima stanice kretale su se desetine ljudi, sami ili u grupama, većina u jednostavnim radnim kombinezonima, ali je bilo dosta onih koji su nosili poslovna odela ili uniforme metanacionalki, ili civilnu odeću, koja se po poslednjoj modi sastojala od komotnih pantalona, bluze i mokasina. Maja je bila pomalo uznemirena zbog tolikog mnoštva ljudi, i ukočeno je prolazila pored nizova kioska i krcatih kafea duž pista. Ljudi su odvraćali pogled od ćelave, sasušene androgine. Sa povetarcem veštačkog porekla na koži glave, stala je u red za sledeći voz na jug, prevrćući u mislima fotografiju iz knjige. Je li moguće da je ikad bio tako mlad?
     U jedan sat, voz sa severa kliznu u stanicu. Iz prostorije pored kafea iziđoše službenici obezbeđenja, i pod njihovom nezainteresovanom paskom ona položi zglob na ručni čitač i ukrca se u voz. Nova, jednostavna procedura, ali joj je srce ipak tuklo dok je tražila svoje sedište. Zaključila je da su Sabišijanci, uz pomoć Švajcaraca, nadmudrili novi sistem provere Prelazne vlade. Međutim, imala je još razloga za strah - pa, bila je Maja Tojtovna, najslavnija žena u istoriji, svrstana među najtraženije zločince na Marsu, izložena pogledima putnika dok je išla prolazom između sedišta, naga pod plavim pamučnim kombinezonom.
     Naga, ali nevidljiva, zbog svog odbojnog izgleda. Istine radi, bar polovina putnika u vagonu bili su njenih godina, marsovski veterani kojima se po izgledu ne bi dalo više od sedamdeset godina, iako su verovatno bili dvostruko stariji, izborani, sedi, proređene kose, ozračeni i sa naočarima, raštrkani među visokim, mladim domorocima poput jesenjeg lišća među zimzelenim. A među njima, jedan za koga bi se zaklela da je Spenser Džekson. Bacivši torbu na policu iznad glave, pogledala je pažljivije prema sedištu tri reda ispred; čovekov ćelavi potiljak malo joj je govorio, ali je bila prilično sigurna da je to on. Loša sreća. Prema opšte prihvaćenom načelu, Prvih stotinu (Prvih trideset devetoro) izbegavali su da putuju zajedno. Ali uvek je postojala mogućnost da im se u ovu računicu umeša slučaj.
     Sela je pored prozora, pitajući se kakav posao ima Spenser. Poslednje što je čula o njemu bilo je da su on i Saks u mohoulu Višnjak sastavili tim tehnologa za istraživanje oružja o kome, po Vladovim rečima, nisu hteli ništa da kažu. Spenser je, dakle, bio na neki način povezan sa Saksovim timom ludih otpadnika, ekotera. To joj nije ličilo na njega, i pitala se da li je on zaslužan za promene koje su se u poslednje vreme primećivale u Saksovim akcijama. Putuje li u Helas, ili se vraća u južna utočišta? Pa - to nikako neće moći da utvrdi sve do Helasa, jer je po dogovoru trebalo da izbegavaju bilo kakvo saobraćanje sve dok ne budu sami.
     Stoga se pravila da ne primećuje Spensera, ako je to bio on, kao i druge putnike koji su se još ukrcavali u voz. Sedište do nje ostalo je prazno. Naspram nje su sedela dva muškarca pedesetih godina u odelima, po izgledu doseljenici, očigledno na putu zajedno sa drugom dvojicom koji su sedeli ispred nje. Dok je voz polazio iz stanice, razgovarali su o nekoj igri koju su igrali zajedno: "Poslao ju je milju daleko! Imao je sreće da ju je uopšte našao!" Golf, verovatno. Amerikanci, ili tako nešto. Službenici neke metanacionalke, na putu u Helas radi nekakve inspekcije, nisu rekli kakve. Maja izvadi beležnicu i uključi slušalice. Pozva Novaju pravdu i zagleda se u majušne slike iz Moskve. Bilo je teško usredsrediti se na glasove, a i uspavljivalo ju je. Voz je hitao na jug. Izveštač je izražavao brigu zbog sve oštrijeg sukoba između Armskora i Subarašija oko uslova razvojnog plana Sibira. Bile su to krokodilske suze, jer se ruska vlada godinama nadala da posvadi ova dva džina i stvori uslove za licitaciju za sibirska naftonosna polja, umesto da bude suočena sa jedinstvenim frontom metanata koji diktira uslove. Bilo je, u stvari, iznenađujuće da su dva metanata na taj način oslabila rovove. Maja se nije nadala da će to potrajati; metanatima je bio u interesu da se drže zajedno i da se staraju da podele plen bez svađe. Sukob bi mogao da obruši građevinu moći na njih, čega su sigurno bili svesni.
     Pospano je naslonila glavu i zagledala se kroz prozor u predeo u prolazu. Klizili su pored jame Japuđa, gde je pogled pucao daleko na jugozapad. Predeo je podsećao na razmeđu tajge i tundre u Sibiru, kako ju je opisivao informativni program koji je upravo gledala - velika dolina, nakostrešena i šarena od leda i snega, gola stena prekrivena lišajima i bezobličnim grudvama maslinaste i smeđe mahovine, koralnim kaktusima i patuljastim drvećem u svakoj niskoj šupljini. Pingoi posejani po jednoj plitkoj i ravnoj dolini izgledali su kao osip akni, premazan prljavom mašću. Maja zadrema.
     Probudi je slika Frenka sa dvadeset tri godine. Dremljivo je razmišljala o onome što je pročitala, pokušavajući da sklopi sliku. Njegov otac; šta ga je navelo da u tri navrata zatraži pomoć u Anonimnim Alhokoličarima i da je se dva (ili tri) puta odrekne? Zvučalo je kao nevolja. A posle toga, kao u odgovor, radoholične navike, tako svojstvene Frenku koga je poznavala, iako je sam posao bio suviše idealistički za njega. Socijalna pravda nije bilo nešto u šta je njen Frenk verovao. Bio je politički pesimist, u stalnoj pozadinskoj borbi da se izbegne najgore. Karijera provedena u lokalizaciji štete - i, ako je trebalo verovati nekima, u sopstvenom uzdizanju. Što je, svakako, bila istina. Iako je Maja osećala da je njegova glad za moći uvek bila u svrsi lokalizacije štete. Ali niko nije mogao da razmrsi konce ove dve pobude; bile su srasle kao mahovina i kamen tamo napolju u Japiđi. Moć je složena stvar.
     Da Frenk nije ubio Džona... Zagledala se u beležnicu, uključila je, otkucala Džonovo ime. Bibliografija je bila beskrajna. Proverila je: 5146 naslova. A to je bio samo izbor. Frenk je imao najviše nekoliko stotina. Otvorila je listu i potražila pod 'Smrt...'
     Desetine naslova, stotine! Ježeći se i znojeći, Maja prelista spisak. Bernska veza, Muslimansko Bratstvo, PrvoMars, UNOMA, Frenk, ona, Helmut Bronski, Saks, Samanta; već se po naslovima videlo da su zastupljene najrazličitije teorije o identitetu njegovih ubica. Prirodno. Teorija o zaveri uvek će biti izuzetno popularna. Ljudi su želeli da pronađu dublji smisao u ovakvim nesrećama, i to je bilo dovoljno da otpočne lov.
     Gađenje zbog jeftinog senzacionalizma naslova umalo da je natera da isključi beležnicu. Ili je to, možda, bio samo strah? Otvorila je jednu od mnogih biografija, i na ekranu se pojavila Džonova fotografija. Kroz nju prođe avet pređašnjeg bola, ostavivši ispranu, šuplju tugu. Prebacila se na poslednje poglavlje.

     Udar u Nikoziji bio je prvi znak napetosti u marsovskom društvu koje će eksplodirati 2061. godine. Već je tada veliki broj arapskih tehničara živeo u jedva dovoljnim uslovima, u neposrednom susedstvu sa etničkim grupama sa kojima su odvajkada bili u neprijateljstvu, kao i administrativnim osobljem čije su povlastice u stanovanju, putovanju i opremi bile očigledne. U Nikoziji se bila okupila šarenolika mešavina nekoliko grupa radi proslave otvaranja, i grad je nekoliko dana bio prepun ljudi.

     klik klik

     Taj čin nasilja nikada nije dobio zadovoljavajuće objašnjenje. Džensenova teorija da je sukob među samim Arapima, podstaknut libanskim ratom za oslobođenje od Sirije, bio varnica koja je potpalila požar u Nikoziji, nije dovoljna; postoje dokazi o napadima na Švajcarce, kao i o pojedinačnom nasilju, koji se ne mogu objasniti sukobom između Arapa.
     Službene izjave očevidaca te noći u Nikoziji ne uspevaju da rasvetle pravi uzrok nemira. Ima izveštaja koji ukazuju na prisustvo agent provocateur-a, koji nikada nije identifikovan

     klik klik

     U ponoć, kada je počeo vremenski pomak, Saksifrejdž Rasel bio je u jednom kafeu u centru, Samanta Hojl u obilasku gradskog zida, a Frenk Čalmers i Maja Tojtovna sastali su se u zapadnom parku, gde su nekoliko sati ranije bili držani govori. U medini su se tada već vodile borbe. Džon Bun je otišao do glavnog bulevara da ispita šta se događa, što je učinio i Saks Rasel, ali iz drugog smera. Otprilike deset minuta posle početka vremenskog pomaka, Buna je presrela grupa mladića, trojica ili najviše šestorica njih, koje su neki izvori identifikovali kao 'Arape'. Buna su oborili i odvukli za noge u medinu pre nego što je iko od očevidaca stigao da reaguje, a pomalo zadocnela potraga za njim bila je bezuspešna. Pronašli su ga tek u 12:27 na farmi, kada je organizovana masovnija potraga, i odneli u najbližu bolnicu, onu na Bulevaru čempresa. Rasel, Čalmers i Tojtovna pomagali su u nošenju...

     Ponovo je prenu iz čitanja neko komešanje u vagonu. Koža joj je bila lepljiva od znoja, i pomalo je drhtala. Neka sećanja nisu htela da nestanu sa ostalima, bez obzira na to koliko su bila potiskivana: uprkos sebi, Maja je savršeno pamtila staklo na ulicama, telo na leđima u travi, izraz neshvatanja na Frenkovom licu, sasvim drugačiju začuđenost na Džonovom licu.
     Ali tamo, u prednjem delu vagona, bili su službenici obezbeđenja, polako napredujući prema njoj. Proveravali su identifikacije i putne isprave, a u dnu vagona stajala su još dvojica. Maja isključi beležnicu. Posmatrala je trojicu policajaca kako se sve više primiču, osećajući snažne udarce bila u sebi. Ovo je bilo nešto novo, nešto što pre nije viđala, niti, činilo se, iko od putnika u vagonu. Vladala je tišina; svi su posmatrali šta se događa. Svako u vozilu mogao je imati nevažeće isprave, i to je bilo zaslužno za izvesnu solidarnost u njihovom ćutanju; pogledi sviju bili su uprti u policajce; niko se nije osvrtao da vidi je li ko pobledeo od straha.
     Trojica policajaca bili su nesvesni ove paske i, izgledalo je, samih ljudi koje su proveravali. Šalili su se jedan s drugim, raspravljajući o restoranima u Odesi, i brzo prelazili iz reda u red poput konduktera, pokazujući ljudima da polože zglob na male čitače koje su nosili i površno proveravajući ispis, kratko upoređujući lica ljudi sa fotografijama pozvanim iz njihovih dosjea.
     Stigli su do Spensera, i Maja oseti kako joj srce ubrzava. Spenser (ako je to bio Spenser) mirno podiže ruku do čitača, gledajući u naslon sedišta ispred sebe. Nešto u izgledu njegove ruke odjednom joj se učini poznato, blisko - nije bilo sumnje, ispod onih vena i staračkih pega bio je Spenser Džekson. Poznavala ga je kostima. Upravo je odgovarao na pitanje, tihim glasom. Policajac sa čitačem mrežnjače i glasa podiže nakratko spravu do Spenserovog lica, i svi sačekaše ispis. Konačno dobiše kratak odgovor na čitaču i pođoše dalje. Još dva reda do nje. Čak su se i bezbrižni biznismeni ućutali, gledajući jedan drugog sa ironičnim grimasama i podignutim obrvama, kao da žele da kažu da je besmisleno uvoditi mere bezbednosti u same vagone. To se nikome nije dopadalo; bilo je pogrešno raditi tako nešto. Ovo je malo ohrabri, pa se zagleda kroz prozor. Uspinjali su se južnom padinom jame; voz je klizio blagim nagibom piste preko niskih brda koja su postepeno rasla, ne menjajući brzinu, kao na čarobnom ćilimu, preko još čudesnijeg tepiha raznobojnog predela.
     Stali su iznad nje. Onaj najbliži nosio je pojas sa nekoliko sprava preko službenog kombinezona boje rđe, među njima i ošamućivač. "Identifikacija zgloba, molim." Držao je identifikacionu karticu, sa fotografijom, dozimetrom i natpisom 'Prelazna vlada Sjedinjenih Država'. Mladi doseljenik mršavog lica, ne stariji od dvadeset pet godina, iako je to bilo lakše zaključiti po fotografiji nego po licu, koje je izgledalo umorno. Čovek se okrenu i reče službenici iza sebe: "Sviđa mi se parmezan od teletine koji tamo prave."
     Čitač joj je bio topao na zglobu. Službenica ju je pažljivo posmatrala. Maja je zurila u svoj zglob, praveći se da to ne primećuje, žaleći što nema oružje. Onda joj dadoše da pogleda u oko kamere čitača mrežnjače i glasa. "Kuda putujete?" upita mladić.
     "U Odesu?"
     Trenutak napete tišine.
     Onda visok pisak: "Prijatan put." I odoše dalje.
     Maja pokuša da kontroliše disanje, da ga uspori. Čitači zglobova merili su puls, i ako bi prešao 110 otkucaja ili tako nešto, obaveštavali su nosioca; bio je to u neku ruku detektor laži. Izgleda da nije prešla liniju. Ali njen glas, mrežnjača njenog oka; to joj nisu promenili. Švajcarski pasoš mora da je bio veoma moćan, kad je mogao da zameni pozvane podatke od ranije, bar u ovom sistemu obezbeđenja. Jesu li to uradili Švajcarci, Kojot, Saks, ili neka sila za koju nije znala? Ili je identifikacija prošla uspešno, ali su je pustili da bi preko nje došli do drugih članova odbeglih Stotinu? Ovo se činilo podjednako verovatno kao i ideja o premošćavanju velikih banaka podataka - podjednako ili više.
     Ali je za sad bila ostavljena na miru. Policajci su otišli. Majin prst je kuckao po beležnici; mahinalno je pozvala ono što je maločas čitala. Mišel je bio u pravu; osećala se snažna i čvrsta baveći se ovom temom. Teorije o smrti Džona Buna. Džona su ubili, a nju je sada proveravala policija dok je putovala redovnom železničkom linijom preko Marsa. Bilo je teško ne osetiti u tome neku vrstu uzročno-posledične veze, da bi možda bilo drugačije da je Džon živ.

     Svi glavni protagonisti te noći u Nikoziji bili su optuženi za saučesništvo u atentatu: Rasel i Hojl na osnovu drastičnih neslaganja po pitanju politike PrvoMarsa, Tojtovna na osnovu ljubavnih nesuglasica, a razne etničke ili nacionalne grupe u gradu na osnovu političkih sukoba, stvarnih ili izmišljenih. Ali je tokom godina najveća sumnja svakako pala na Frenka Čalmersa. Iako je bilo utvrđeno da je u vreme napada bio sa Majom Tojtovnom (što ju je u nekim teorijama proizvelo u saučesnicu u zaveri), njegov odnos sa Egipćanima i Saudijcima koji su se te noći nalazili u Nikoziji i njegov dugogodišnji sukob sa Bunom neizbežno su učinili da bude od mnogih proglašen za glavnog krivca za Bunovu smrt. Malo je onih koji poriču da je Selim el-Hajil bio vođa grupe Arapa koji su priznali zločin pre nego što su bili ubijeni ili izvršili samobistvo. Ali ovo samo pojačava sumnju na Čalmersa, budući da je bio el-Hajilov prijatelj. Govori se da su postojali samizdati i dokumenti 'za jedno čitanje' prema kojima je u Nikoziji te noći bio 'slepi putnik', i da je video Čalmersa i el-Hajila kako razgovaraju. Ali s obzirom na to da je 'slepi putnik' mit pomoću koga ljudi izražavaju anonimne percepcije pravog Marsovca, sasvim je moguće da ova priča predstavlja svedočenja ljudi koji nisu hteli da se pojave kao svedoci.

     Maja se prebaci na kraj teksta.

     El-Hajil je bio u završnoj fazi kobnog paroksizma kada je uleteo u hotel gde su bili odseli Egipćani i izjavio da je ubio Buna, tvrdeći da je bio glavni počinilac, ali da su mu pomogli Rašid Abu i Buland Beseiso iz Ahadovog krila Muslimanskog Bratstva. Tela Abua i Beseisa pronađena su kasnije tog popodneva u jednoj sobi pored medine; bili su otrovani koagulantima koje kao da su sami uzeli ili dali jedan drugom. Počinioci Bunovog ubistva bili su mrtvi. Zašto su to učinili i sa kim su bili u vezi - nikada se neće saznati. Nije prvi put da se dogodi ovako nešto, niti poslednji, jer onoliko koliko se trudimo da saznamo, toliko nastojimo i da sakrijemo.

     Prelistavajući fusnote, Maja se ponovo začudi značaju ove teme, o kojoj su beskrajno raspravljali istoričari, naučnici i zaluđenici za zavere svih vrsta. Stresavši se od gađenja, isključila je beležnicu, okrenula se dvostrukom prozoru i čvrsto zatvorila oči, nastojeći da dočara Frenka koga je poznavala i Buna. Godinama gotovo da nije ni pomislila na Džona, jer je bol bio preveliki; isto tako je izbegavala da misli na Frenka, ali iz drugih razloga. Sada su joj bili potrebni. Bol se pretvorio u avet bola, i morala je da ih vrati, zarad sopstvenog života. Htela je da zna.
     Legendarni 'slepi putnik'... Zaškripala je zubima, osećajući bestežinski, halucinantni strah prvog susreta sa njim, prvog pogleda na njegovo lice, izobličeno i ogromnih očiju iza stakla... zna li on nešto? Je li zaista bio u Nikoziji? Dezmond Hokins, slepi putnik, Kojot - bez sumnje čudan lik. Maja nikada nije mogla normalno da razgovara s njim. Ni sada, kada joj je bilo potrebno, nije bila sigurna kako će to izgledati, ali je sumnjala da će biti uspešno.
     Šta je to? - upitala je Frenka kada su čuli viku.
     Teško sleganje ramenima, odvraćen pogled. Spontani gest. Gde je to već čula? Kada je to uradio, gledao je u stranu, kao da je izbegavao njen pogled. Kao da je na neki način rekao previše.

     Planinski lanci oko Basena Helas bili su najširi na zapadu, gde se nalazio srpasti venac nazvan Helespontus Montes, od sveg marsovskog gorja najsličniji zemaljskim planinama. Na severu, gde pista iz Sabišija i Barouza presecala basen, venac je bio uži i niži, ne toliko planinski teren već više neravnomerna strmina prema dnu basena, zemljište koje kao da je bilo gurano na sever u niskim koncentričnim talasima. Pista je silazila ovom brdovitom padinom, i često je morala da krivuda niz dugačke rampe usečene u bokove kamenih talasa, svaka niža od prethodne. Voz je znatno usporavao na krivinama, i Maja je mogla minutima da posmatra goli bazalt stene niz koju su se spuštali, ili preko ogromnog prostranstva severoistočnog Helasa, i dalje nekih tri hiljade metara ispod njih: bilo je to široko i ravno polje, oker i maslinaste boje u prednjem planu, da bi, tamo na horizontu, prešlo u zamrljanu belinu, koja je svetlucala kao slomljeno ogledalo. Bio je to lednik na Niskoj Koti, i dalje uglavnom smrznut, ali svake godine sve manje, sa barama otopine na površini i dubljim čaurama duboko ispod - čaurama koje su vrvele od života i povremeno izbijale na površinu leda, pa čak i na okolno zemljište - jer je ovaj polumesec leda brzo rastao. Iz akvifera u podnožju okolnih planina ispumpavali su vodu u basen. Duboki uton u severozapadnom delu basena, gde su se nalazili Niska Kota i mohoul, bio je središte novonastalog mora, dugačkog preko hiljadu kilometara i širokog, iznad Niske Kote, tri stotine kilometara. Uz to smeštenog na najnižoj tački na Marsu. Položaj pun obećanja, kao što je tvrdila Maja otkako su se spustili na Mars.
     Naselje Odesa bilo je osnovano visoko na padini basena, na koti prvog kilometra, dokle je trebalo da se popne nivo mora. Bila je to, dakle, luka koja je čekala more, te je južni obod grada zato bio dugački mol ili korniš, široka, travnata esplanada unutar šatora, spolja osigurana visokim lukobranom koji se trenutno dizao iznad suvih stena. Pogled na lukobran dok se voz približavao naselju nametao je utisak da je reč samo o polovini grada, čiji se južni deo odvojio i nestao.
     Voz tada poče da usporava, ulazeći u gradsku stanicu, koja im zakloni pogled. Voz stade, te Maja skinu torbu i pođe prema izlazu, prateći Spensera. Nisu obraćali pažnju jedno na drugo, ali odmah po izlasku iz stanice pođoše u raštrkanoj grupi ljudi prema tramvajskoj stanici i popeše se u isti, mali, plavi tramvaj, koji je vozio iza parka duž lukobrana. Blizu zapadnog dela grada oboje iziđoše na istoj stanici.
     Tu, iza i iznad pijace na otvorenom, smeštene povrh krošanja drveća, u ograđenom dvorištu, nalazio se apartmanski kompleks, sa mladim čempresima posađenim duž bočnih zidova. Svaki sprat građevine bio je uvučeniji od prethodnog, pa su dva viša nivoa imala terase sa stablima u posudama i cvećem u kutijama obešenim na ogradi. Penjući se uz stepenice do kapije dvorišta, Maja je zaključila da je arhitektura zgrade donekle podseća na Nađine ukopane arkade; ali ovde, gore, na popodnevnom Suncu iza pijace, sa belo okrečenim zidovima i plavim kapcima na prozorima, imala je mediteranski ili crnomorski izgled - dosta sličan mondenskim apartmanima pored mora u zemaljskoj Odesi. Na kapiji se okrenula da pogleda preko krošanja pijace; Sunce je zalazilo iza planina Helespontusa na zapadu, pa su tamo daleko napolju zraci Sunca svetlucali na ledu, žuti kao maslac.
     Prošla je za Spenserom kroz vrt i ušla u zgradu, gde se prijavila na recepciji posle njega, uzela ključ i otišla do apartmana koji joj je bio dodeljen. Cela zgrada je pripadala Praksisu, pa su neki apartmani služili kao skrovišta, uključujući i njen i Spenserov. Ušli su zajedno u lift i bez reči se odvezli na treći sprat. Ušla je u apartman. Dve prostrane sobe, u jednoj kuhinjski odeljak; kupatilo, prazan balkon. Kuhinjski prozor gledao je na balkon i na daleki led.
     Spustila je torbu na krevet i izišla iz apartmana, do pijace, da kupi nešto za večeru. Kupila je hranu od trgovaca sa kolicima pokrivenim suncobranima, a onda je sela na klupu na travi duž mola i počela da jede suvlaki i pije recinu iz male boce, posmatrajući večernje šetače na molu. Najbliža ivica ledenog mora bila je otprilike četrdeset kilometara daleko, i sada je samo najistočniji deo leda bio izvan senke Helespontusa, sivkastog plavetnila koje je na istoku prelazio u rumenu ružičastu boju.
     Pored nje na klupu sede Spenser. "Lep pogled", reče.
     Ona klimnu glavom i nastavi da jede. Ponudila mu je bocu sa recinom, ali on reče: "Ne, hvala", pokazavši polupojeden tamale. Ona klimnu glavom i proguta zalogaj.
     "Na čemu radiš?" upita ga kada je sve pojela.
     "Delove za Saksa. Biokeramika, između ostalog."
     "Za Biotik?"
     "Za jednu njihovu kompaniju. Ona Pravi Školjke."
     "Šta?"
     "To je naziv kompanije. Još jedna članica Praksisa."
     "Što se tiče Praksisa..." Ona ga pogleda.
     "Tako je. Saksu su neophodni ovi delovi."
     "Za oružje?"
     "Da."
     Ona odmahnu glavom. "Da li bi mogao bar privremeno da ga obuzdaš?"
     "Mogu da pokušam."
     Posmatrali su kako se Sunčeva svetlost spira sa neba na zapad. U krošnjama pijace iza njih upališe se svetla, a vazduh poče da se hladi. Maja je osećala zahvalnost što pored nje sedi stari prijatelj, u lagodnoj tišini. Spenserovo držanje prema njoj sasvim se razlikovalo od Saksovog; u njegovoj srdačnosti bilo je kajanja zbog onog prebacivanja u vozilu posle Kasei Valisa i oproštaja za ono što je uradila sa Filis. Cenila je to. Uostalom, pripadao je prvobitnoj porodici, i prijalo joj je što nije sama u novom poduhvatu. Novi početak, novi grad, novi život - koliko ih je bilo do sada?
     "Koliko si dobro poznavao Frenka?" reče.
     "Ne naročito. Ne kao ti i Džon."
     "Misliš... misliš da je mogao biti umešan u Džonovo ubistvo?"
     Spenser nastavi da gleda prema plavom ledu na crnom horizontu. Konačno uze bocu recine sa klupe pored nje i otpi. Onda je pogleda. "Zar je to sad važno?"









30.
     Mnoge od onih prvih godina na Marsu provela je radeći u Helasu, ubeđena da je njegov nizak položaj zgodan za izgradnju naselja. Sada je zemljište iznad kote prvog kilometra bilo naseljeno posvuda oko basena, na mestima koja je ona među prvima ispitala. U beležnici je još imala podatke o njima, i sada je, kao Ljudmila Novosibirskaja, dobila priliku da ih iskoristi.
     Imala je posao u administraciji hidrološke kompanije koja je potapala basen. Ekipa je bila deo konglomerata organizacija za razvoj basena, među kojima su bile petrolejske kompanije Crnomorske Grupe, ruska kompanija koja je pokušala da oživi Kaspijsko i Aralsko More, i njena kompanija, Duboke Vode, članica Praksisa. Majin posao bio je da poveže mnogobrojne hidrološke operacije u oblasti, tako da se ponovo našla u srcu projekta Helas, kao u staro vreme, kada je bila pokretačka snaga iza svega što se događalo. Ovo je bilo zadovoljavajuće na više načina, od kojih su neki bili neobični - njeno naselje, Niska Kota (pogrešan položaj, morala je da prizna), svakog dana je tonulo sve dublje. To joj je odgovaralo: potopiti prošlost, potopiti prošlost, potopiti prošlost...
     Imala je, dakle, posao, i stan, koji je napunila polovnim nameštajem, visećim kuhinjskim elementima i biljkama u saksijama. Odesa je bila prijatan grad. Bila je izgrađena uglavnom od žutog kamena i smeđih cigala, i smeštena na uvučenijem delu padine basena, tako da se iz svih delova naselja pružao pogled na obalu bez vode, kao i na jug, preko basena. Niži delovi bili su rezervisani za prodavnice, poslovne prostorije i parkove, viši za stanove i bašte. Grad je ležao odmah iznad tridesetog stepena južne geografske širine, tako da je iz jeseni prešla u proleće, gde je veliko, toplo Sunce grejalo strme ulice gornjeg grada i topilo zimski sneg sa ivice ledene mase i sa vrhova planina Helesponta na zapadnom obzorju. Prijatan gradić.
     Mesec dana posle njenog dolaska, iz Sabišija je došao Mišel i uzeo apartman do njenog. Na njen predlog, ugradio je vrata između dnevnih soba, pa su posle tog mogli da se kreću kroz oba apartmana kao kroz jedan, živeći u dvojnom domaćinstvu; Maja nikada pre nije bila u sličnoj zajednici i otkrila je da ovakav život nije nimalo opterećujući. Njena ljubav prema Mišelu nije bila strasna, ali je on bio dobar prijatelj, dobar ljubavnik i dobar terapeut, i njegovo prisustvo bilo je kao sidro u njoj, koje ju je sprečavalo da odleti u zanose hidrologije ili revolucije, ali i da preduboko potone u zastrašujuće ponore političkog beznađa ili odvratnosti prema sebi. Uspinjanje i spuštanje sinusnom krivuljom raspoloženja bila je bespomoćna vožnja toboganom koju je mrzela, pa je bila zahvalna zbog svega što je Mišel činio da ublaži amplitudu. U apartmanima nisu držali ogledala, što je, uz klomipramin, ublažavalo ciklus. Ali su dna saksija i, uveče, prozori, bili sasvim dovoljni da sazna loše vesti, ako joj bude do toga. Često joj jeste bilo do toga.
     Sa Spenserom u istom hodniku, zgrada je pomalo podsećala na Podbrežje, a povremeni posetioci, koji su koristili apartmane kao utočište, samo su pojačavali taj osećaj. Kada bi došao neko od Prvih stotinu, izišli bi i zajedno šetali bezvodnom obalom, posmatrajući ledeni horizont i razmenjujući novosti kao i svi drugi starci na oba sveta. PrvoMars, pod vođstvom Kaseija i Harmakisa, bio je sve radikalniji. Piter je radio na liftu, oblećući oko svog meseca kao noćni leptir. Saks je, Bogu hvala, privremeno obustavio svoju ekotažnu kampanju i usredsredio se na industrijski poduhvat u mohoulu Višnjak, gradeći projektile Mars-svemir i slične stvari. Maja je vrtela glavom na ove vesti. Vojna sila neće prevagnuti ravnotežu na njihovu stranu; po tom pitanju slagala se sa Nađom, Nirgalom i Artom. Trebaće im nešto drugo, nešto što još nije mogla da uobliči u mislima. Ova praznina u mislima bila je jedna od stvari koje su slale njeno raspoloženje nizbrdo, jedna od stvari zbog koji je besnela.

     Njen rad na povezivanju različitih delova procesa potapanja postajao je sve zanimljiviji. Vozila se tramvajem ili odlazila pešice u kancelariju u centru grada, da bi tamo naporno radila na sređivanju izveštaja koje su slale mnogobrojne ekipe za traženje vode i bušenje - prepunih hvalisavih procena o količinama vode koje bi mogle da se preliju u basen, redovno praćenih zahtevima za dodatnom opremom i radnom snagom, tako da su zajedno prevazilazili mogućnosti Dubokih Voda. Bilo je teško proceniti izveštaje iz ureda, pa je njeno tehničko osoblje obično kolutalo očima i slegalo ramenima. "To je kao da sudiš u takmičenju lažova", rekao je neko od njih.
     Onda su posvuda iz oblasti basena počeli da stižu izveštaji o novim naseljima u izgradnji, čiji su graditelji bez sumnje pripadali Crnomorskoj grupi ili metanatima povezanim sa njom. Mnoga su bila naprosto neidentifikovana - neka od njenih ekipa radioestezista otkrila bi prisustvo šatora koji zvanično nije postojao, i na tome bi ostalo. A dva velika kanjonska projekta, u Dao Valisu i sistemu Harmakis-Reul, očito su imali mnogo više stanovnika nego što je stajalo u zvaničnim dokumentima - posredi su, dakle, bili ljudi koji su živeli pod preuzetim identitetom kao ona, ili sasvim izvan mreže. Zaista zanimljivo.
     Pista oko Helasa bila je dovršena godinu dana ranije, težak inženjerski poduhvat, jer je rub basena bio ispresecan pukotinama i grebenima, i izbušen velikim količinama izbačenog materijala u povratku. Ali pista je sada bila puštena u saobraćaj, i Maja je odlučila da zadovolji radoznalost i da sama obiđe sve projekte Dubokih Voda i pogleda neka nova naselja.
     Kao pratnju na putovanju zahtevala je društvo jednog areologa iz ekipe, mlade žene po imenu Dajana, čiji su izveštaji dolazili iz istočnog dela basena. Izveštaji su joj bili šturi i neupadljivi, ali je Maja saznala od Mišela da je Dajana dete Esterinog sina Pola. Ester je rodila Pola ubrzo po odlasku iz Zigota i, koliko je Maja znala, nikad nikom nije rekla ko je Polov otac. Stoga je to mogao biti Esterin muž Kasei, pa je u tom slučaju Dajana bila Džekina nećaka, i Džonova i Hirokina prapraunuka - ili, u šta su mnogi verovali, Piter, pa bi tada bila Džekina polunećaka i Enina i Sajmonova prapraunuka. Ovako ili onako, Maja je bila zainteresovana jer je mlada žena bila jonsei, Marsovka četvrtog pokolenja, bez obzira na poreklo.
     Kada se pojavila u uredu u Odesi nekoliko dana pre putovanja, ispostavilo se da je zanimljiva i kao pojava. Po svojim dimenzijama (visoka preko dva metra, a ipak veoma zaokrugljena i mišićava), tečnim pokretima i azijatskim crtama lica, izgledala je kao pripadnica nove rase, određena da prati Maju u obilasku ovog novog kutka sveta.

     Pokazalo se da je Dajana potpuno obuzeta Basenom Helas i njegovim skrivenim vodama, jer je satima govorila o tome, toliko ulazeći u pojedinosti da je Maja bila ubeđena da je tajna roditeljstva razrešena - takav marsomanijak morao je biti u rodu sa En Klejborn, a po tome je Polov otac bio Piter. Maja je sedela u vozu pored ove krupne, mlade žene, posmatrajući je ili gledajući kroz prozor na strmu severnu padinu basena, postavljajući pitanja, prateći kako Dajana pomera kolena uz naslon sedišta ispred nje. Sedišta u vozovima nisu bila pravljena po meri domorodaca.
     Ono što je posebno opčinjavalo Dajanu bila je činjenica da je Basen Helas bio okružen sa mnogo više podzemnih voda nego što je bilo predviđeno modelima. Ovo otkriće, načinjeno na terenu u poslednjoj deceniji, bilo je nadahnuće za najnoviji projekt i pretvorilo je hipotetičko more u blisku stvarnost. Takođe je primoralo areologe da razmotre teorijske modele rane istorije Marsa i nagnalo ljude da počnu da traže i druge velike kratere od udara na planeti; bile su poslate ekspedicije u Karitum i Nereidum Montes oko Argire, kao i u brda oko južnog Izidisa.
     Istraživanja oko Helasa bila su pri kraju, i bilo pronađeno ukupno oko trideset miliona kubnih metara vode, mada su neki radioestezisti tvrdili da to ni izdaleka nije sve. "Može li se proceniti kada će biti gotovi?" upita Maja Dajanu, misleći na sve one zahteve za odobravanje sredstava koji su pristizali u njenu kancelariju.
     Daja slegnu ramenima. "Posle nekog vremena počneš jednostavno da tražiš svuda."
     "A samo dno basena? Da li je moguće da će nas potapanje sprečiti da dopremo do nekih tamošnjih akvifera?"
     "Ne." Objasnila je Maji da u samom basenu gotovo da uopšte nema vode. Dno je bilo isušeno prilikom matičnog udara, i sada se sastojalo od kilometarskog sloja eolskih sedimenata, ispod koga se nalazila tvrda kora stopljenog kamenja nastala prilikom kratkih ali strahovitih pritisaka udara. Isti ovi pritisci načinili su duboke pukotine svuda oko ruba basena i omogućili oslobađanje neobično velikih količina gasova iz unutrašnjosti planete. Oslobođeni elementi potekli su uvis i ohladili se, a njihov vodeni deo sakupio se u tečnim akviferima i u brojnim zonama visoko zasićenog permafrosta.
     "Bio je to jak udar", primeti Maja.
     "Boga mi, jeste." Prema opštem pravilu, rekla je Dajana, udarna tela su jedna desetina veličine kratera koje su načinila (kao istorijske ličnosti, pomisli Maja); po tome je udarni planetezimal u ovom slučaju bio telo prečnika oko dve stotine kilometara koje je palo na prastari teren visokih kratera. Tragovi udara ukazivali su na to da je verovatno posredi bio običan asteroid, sastavljen uglavnom od ugljeničnog hondrita, sa dosta vode i nešto nikalskog gvožđa. Ulazna brzina bila mu je oko sedamdeset dve hiljada kilometara na sat, a udar je bio pod izvesnim uglom prema istoku, što je objašnjavalo veliku opustošenu oblast istočno od Helasa, kao i visoke, srazmerno pravilne koncentrične grebene Helespontus Montesa na zapadu.
     Dajana joj je potom opisala još jedno pravilo koje joj je izazvalo asocijacije na istoriju ljudskog roda: što je veće udarno telo, manji je njegov deo koji preostane posle udara. Iako je gotovo svaka čestica ovog ovde isparila prilikom kataklizmičnog udara - osim malog gravitacionog bolida ispod kratera Gledhil, za koji su neki areolozi tvrdili da je tu gotovo sigurno posredi ukopani ostatak planetezimala, možda desetohiljaditi ili još manji deo prvobitnog tela, i da će im obezbediti sve potrebne količine gvožđa i nikla ako ikad odluče da kopaju za njim.
     "Je li to izvodljivo?" upita Maja.
     "Pa, baš i nije. Jeftinije je eksploatisati asteroide."
     Što se i radi, pomisli Maja mračno. U poslednje vreme, pod vladajućim UNTA režimom, to je bila suština zatvorske kazne - godine u pojasu asteroida, provedene u radu u tesnom prostoru rudarskih brodova i robota. Ekonomično, po mišljenju Prelazne vlade. Zatvori su bili sigurni i donosili su zaradu.
     Ali Dajana je i dalje bila obuzeta strahotnim nastankom basena. Udar je bio star oko tri i po milijarde godina, u vreme kada je litosfera planete bila tanja, a unutrašnjost toplija. Energija oslobođena prilikom udara teško se mogla zamisliti: ukupna količina energije koju je stvorilo čovečanstvo tokom svog postojanja bila je zanemarljiva u poređenju sa ovom. Ista takva bila je potonja vulkanska aktivnost. Helas je bio okružen nekolikim drevnim vulkanima, nastalim neposredno posle udara, među kojima su bili Australis Tolus na jugozapadu, Amfitrites Patera na jugu i Hadriaka Patera i Tirena Patera na severoistoku. U svakoj od ovih vulknaskih oblasti utvrđeno je postojanje akvifera sa tečnom vodom.
     U davnoj prošlosti izlila su se dva ova akvifera, ostavivši na istočnoj padini bazena dve osobene krivudave doline koje je izdubila voda: Dao Valis, koja je počinjala na namreškanim padinama Hadriaka Patere, i malo južnije, povezan par dolina poznatih kao sistem Harmakis-Reul, koje su se pružale punih hiljadu kilometara. Akviferi na počecima ovih dolina napunili su se tokom eona posle izliva, pa su sada velike građevinske ekipe pokrile šatorom Dao i radile na Harmakis-Reulu, puštajući da voda iz akvifera teče niz dugačke, nastavljene kanjone do dna basena. Maja je bila posebno zainteresovana za ove nove, velike, nastanjive površine, a Dajana, koja ih je dobro poznavala, nameravala je da poseti neke prijatelje u Dau.
     Voz je tokom celog prvog dana klizio severnim rubom Helasa, te se putnicima neprestano pružao pogled na led na dnu basena. Prošli su pored gradića nazvanog Sevastopolj na obronku brega, čiji su kameni zidovi bili firentinski žuti na svetlosti popodneva, da bi zatim stigli do Paklenih Dveri, naselja na donjem kraju Dao Valisa. Bilo je kasno popodne kada su izišle iz železničke stanice Paklenih Dveri i pogledale naniže na novo veliko naselje pod šatorom, smešteno ispod ogromnog nosećeg mosta. Most je nosio pistu voza i premošćavao Dao Valis ispred samog ulaza u kanjon, tako da su mu kule bile deset kilometara jedna od druge. Sa ivice kanjona pored mosta, gde se nalazila stanica, pružao se pogled kroz ulaz u kanjon na dno basena, prostrto ispod nabora čupavih, osunčanih oblaka. U drugom smeru video se strmi uski svet kanjona. Dok su silazile vijugavom ulicom od stepenica prema naselju, materijal novog šatora iznad kanjona bio je vidljiv samo kao izvesna crvena izmaglica na nebu predvečerja, posledica taloženja prašine. "Sutra ćemo poći uzvodno ivičnim putem", reče Dajana, "da pogledamo odozgo. Zatim ćemo se vratiti na dno kanjona, da vidiš kako je dole."
     Spustile su se niz ulicu, koja je imala sedam stotina obeleženih stepenika. U centru Paklenih Dveri malo su prošetale i večerale, a onda su se ponovo popele do zgrade Dubokih Voda, koja se nalazila na zidu doline, odmah ispod mosta. Tamo su prenoćile, a ujutru su otišle do garaže pored železničke stanice i unajmile mali rover kompanije.
     Dajana ih je povezla na severoistok, putem koji je išao naporedo sa ivicom kanjona i masivnim betonskim temeljima šatorske konstrukcije. Iako je materijal šatora bio providan do nevidljivosti, sama veličina krova činila ga je ogromnim teretom. Betonska masa temelja zaklanjala je vidik na kanjon ispod njih, te ga Maja uopšte nije videla sve do prvog vidikovca. Dajana je zaustavila rover na malom parkingu na širokoj platformi temelja, pa su stavile šlemove, izišle iz vozila i pošle uz drveno stepenište koje kao da se slobodno uspinjalo u nebo, da bi izbliza prvo postala vidljiva providna noseća greda od aerogela a odmah zatim slojevi šatora, rastegnuti sa svoje grede prema sledećoj, koja se nije mogla videti. Na vrhu stepeništa nalazila se mala, ograđena posmatračka platforma, odakle se pružao pogled na kanjon više kilometara uzvodno i nizvodno.
     A tamo je zaista bilo vode; dnom Dao Valisa tekla je reka. Dno kanjona bilo je poprskano zelenilom, ili, tačnije, raznovrsnim zelenilom. Maja je prepoznala tamarisk, pamukovac, jasiku, čempres, sikamoru, patuljasti hrast, snežni bambus, kadulju - a potom, na strmom talusu i stenovitim padinama u podnožju zidova kanjona, više vrsta grmova i puzavica, i naravno oštriku, mahovinu i lišaje. I usred tog živopisnog arboretuma, reku.
     Nije to bio plavi potok sa belim brzacima. Voda je u sporijim potezima mutna, boje rđe. U brzacima i vodopadima presijavala se svetlim prelivima ružičaste boje. Klasični tonovi Marsa, izazvani, po Dajaninim rečima, česticama prašine koje su lebdele u vodi poput glacijalnog mulja - kao i odraženom bojom neba; ono je tog dana bilo mutne slezove boje koja je oko zakriljenog Sunca, žutog kao tigrovo oko, prelazila u boju lavande.
     Ali bez obzira na boju vode, bila je to prava reka, u pravoj rečnoj dolini, mestimično spora, mestimično brza, sa šljunčanim gazovima, peščanim sprudovima, rebrastim potesima, osipajućim limanskim ostrvima, ponekim velikim, dubokim, lenjim meandrom, brojnim brzacima i, dalje uzvodno, nekoliko manjih vodopada. Pod najvišim vodopadom videlo se kako ružičasta pena postaje gotovo bela, i te bele mrlje zatim su plovile nizvodno, da se zakače za stene ili grane koje su štrčale iz obale.
     "Reka Dao", reče Dajana. "Ljudi koji žive ovde zovu je i Rubinska reka."
     "Koliko ih ima ovde?"
     "Nekoliko hiljada. Većina njih živi u blizini Paklenih Dveri. Uzvodno su porodična imanja i slično. I, naravno, vodocrpna stanica na vrhu kanjona, gde radi nekoliko stotina ljudi."
     "Ovo je jedan od najvećih akvifera?"
     "Jeste. Oko tri miliona kubnih metara vode. Stoga ga ispumpavamo brzinom protoka - uostalom, vidiš i sama. Oko sto hiljada kubnih metara godišnje."
     "Znači, za trideset godina, zbogom reko?"
     "Tako je. Mada bi mogli da vrate pumpama deo vode uzvodno kroz cev, i da je ponovo puste. Ili ko zna, ako atmosfera postane dovoljno zasićena vlagom, na padine Hadriake možda će pasti dovoljno snega da se napune potoci. Nivo vode u reci zavisiće u tom slučaju od godišnjeg doba, ali tako je sa svim rekama, zar ne?"
     Maja je posmatrala prizor, koji ju je toliko podsećao na nešto iz mladosti, neku reku... gornji tok Rionija, u Gruziji? Kolorado, koji je videla kada je bila u Americi? Nije mogla da se seti. Bio je tako maglovit, čitav njen život. "Lepo je. I tako..." Zatresla je glavom; prizor je posedovao svojstvo koje nije pamtila od ranije, neku izdvojenost iz vremena, proročanski nagoveštaj daleke budućnosti.
     "'Ajde da se odvezemo malo dalje, da vidimo Hadriaku."
     Maja klimnu glavom, i vratiše se do vozila. Dok su se vozile uzbrdo, put se u nekoliko navrata uzdizao iznad temelja tako da se videlo dno kanjona, i Maja je zapazila da je malena reka nastavila da proseca put kroz stenje i rastinje. Ali Dajana je vozila dalje, a ona nije primetila tragove ljudskog boravka.
     Na gornjem kraju pokrivenog kanjona nalazio se veliki betonski blok fizičkog postrojenja u kome su bili smešteni pogoni za razmenu gasova i crpna stanica. Na padini severno do stanice dizala se šuma vetrenjača, sa velikim propelerima koji su se polako okretali, usmereni na zapad. Iznad te šuma dizala se široka, niska kupa Hadriaka Patere, vulkana čije su padine bile neobično izbrazdane gustom mrežom kanala lave, gde su novi presecali stare. Kanali su sada bili ispunjeni zimskim snegom, ali ne i crne stene između njih, pometene jakim vetrovima koji su pratili snežne mećave. Ishod je bila ogromna crna kupa koja je štrčala u ranjeno nebo, išarana stotinama umršenih belih traka.
     "Lep prizor", reče Maja. "Mogu li da ga vide sa dna kanjona?"
     "Ne. Ali mnogi na ovom kraju kanjona ionako rade na rubu, kod bunara ili u centrali, tako da svaki dan imaju priliku da ga vide."
     "Ovi naseljenici... ko su oni?"
     "Hajde da odemo do njih, pa ćeš videti", reče Dajana. Maja klimnu glavom, uživajući u Majinom stilu, koji ju je pomalo podsećao na En. Sansei i jonsei bili su podjednako čudni za Maju, ali joj je Dajana bila mnogo bliža - verovatno iz ličnih razloga, ali je isto tako, u poređenju sa egzotičnijim vršnjacima i decom iz Zigota, bila dobrodošlo obična.
     Dok ju je Maja posmatrala, misleći ovo, Dajana je vozila rover kroz kanjon, niz strmi drum, položen na džinovskoj drevnoj talusnoj padini tolusa blizu Daovog vrha. Bilo je to mesto gde se dogodio prvobitni izliv akvifera, ali je zemljište bilo tek neznatno krševito - samo titanske talusne padine, zanavek nagnute u ugao počinka.
     Samo dno kanjona bilo je u osnovi ravno i glatko. Ubrzo su se našle na njemu, putem od regolita poprskanog vezivom. Drum je, tamo gde je to bilo moguće, pratio potok. Posle jedan sat vožnje prošle su pored zelene livade, ušuškane u dremljivi zavoj širokog meandra. U sredini ove livade, u gaju pinjonskih borova i jasika, skutrio se grozd niskih krovova od šindre, sa tankim pramenom dima koji se dizao iz usamljenog dimnjaka.
     Maja je zurila u naseobinu (obori i pašnjaci, dvorište za kamion, ambar, kućice za pčele), diveći se njenoj lepoti, arhaičnoj celovitosti, prividnoj izdvojenosti iz velikog pustinjskog platoa crvene stene iznad kanjona - izdvojenosti iz svega spoljašnjeg, zapravo, iz istorije, i samog Vremena. Mezokozm. O čemu li misle u tim kućicama na Marsu i na Zemlji, planetama bremenitim tolikom nesrećom? Zašto bi ih bila briga za to?
     Dajana zaustavi vozilo, a iz kuća iziđe nekoliko ljudi i pođe preko livade da vidi ko su posetioci. Pritisak pod šatorom bio je 500 milibara, dovoljan da pomogne u nošenju tereta materijala kupole, jer je prosečan atmosferski pritisak sada bio oko 250 milibara. Maja zato otvori komoru rovera, i iziđe bez šlema, osećajući se neodeveno i nelagodno.
     Ovi naseljenici listom su bili mladi domoroci. Većina ih je došla u poslednjih nekoliko godina iz Barouza i Elizijuma. Rekli su im da u dolini živi i izvestan broj Zemljana - ne mnogo njih, ali je Praksis imao program naseljavanja grupa iz manjih zemalja, pa su u dolini nedavno pozdravili dolazak Švajcaraca, Grka i Navaho Indijanaca, a dole u blizini Paklenih Dveri postojalo je rusko naselje. Stoga se u dolini moglo čuti nekoliko jezika, ali je engleski bio lingua franca, i govorni jezik gotovo svih domorodaca. Njihov engleski imao je naglaske koje Maja nikad ranije nije čula, kao i neobične greške u gramatici, bar za njeno uho; recimo, gotovo svaki glagol posle prvog bio je u sadašnjem vremenu. "Sišli smo nizvodno i videli neke Švajcarce kako rade na reci. Učvršćuju obalu na nekim mestima, biljem ili stenama. Kažu da će za nekoliko godina korito biti dovoljno isprano da se izbistri voda."
     Maja reče: "I tada će biti boje litica i neba."
     "Pa da, naravno. Ali čista voda ipak bolje izgleda nego muljevita."
     "Otkud znate?" upita Maja.
     Oni zažmiriše i namrštiše se, zamišljeni. "Pa, po tome kako ti izgleda na dlanu, a?"
     Maja se osmehnu. "Divno je imati toliko prostora. Neverovatno koliku površinu danas mogu da stave pod krov, zar ne?"
     Oni slegoše ramenima, kao da o tome nisu razmišljali na taj način. Jedan od njih reče: "U stvari, jedva čekamo dan kada će skinuti krov. Nedostaju nam kiša i vetar."
     "Kako to znate?"
     Znali su.
     Ona i Dajana odvezoše se dalje, prolazeći kraj mnogih zaselaka. Usamljene farme. Pašnjaci za ovce. Vinogradi. Voćnjaci. Obrađena polja. Velike, zelenilom ispunjene staklene bašte, osvetljene poput laboratorija. Jednom im je ispred vozila kojot pretrčao put. Potom je Dajana na visokoj, maloj tratini ispod talusne padine ugledala mrkog medveda, a nešto kasnije i divlje ovce. Na otvorenim pijacama u seocima ljudi su trgovali hranom i alatom, i razgovarali o svakodnevnim stvarima. Nisu pratili vesti sa Zemlje, i Maji su izgledali neprirodno ravnodušni po tom pitanju. Svi osim male zajednice Rusa, čiji je ruski, iako iskvaren, Maji poterao suze na oči, kada su je obavestili da se na Zemlji sve raspada. Kao i obično. Bili su prezadovoljni svojim životom u kanjonu.
     U jednom od zaselaka obrele su usred pijačnog dana, i tamo je među svetinom bio Nirgal, grizući jabuku i živo klimajući glavom na nešto što su mu govorili. Ugledao je Maju i Dajanu kako izlaze iz vozila, dojurio do njih i zagrlio Maju, podigavši je se zemlje. "Majo, otkud ti ovde?"
     "U obilasku sam, a dolazim iz Odese. Ovo je Dajana, Polova kćer. Šta ti radiš ovde?"
     "Oh, navratio sam u dolinu. Imaju neke probleme sa sastavom tla, pa pokušavam da pomognem."
     "Kaži mi o čemu je reč."
     Nirgal je bio ekološki inženjer, i činilo se da je nasledio nešto od Hirokinog dara. Mezokozm doline bio je srazmerno mlad, i još su posvuda sadili mladice, i iako je zemlja bila obogaćena, nedostatak azota i kalijuma ugrožavao je mnoge biljke. Dok su šetali po pijaci, Nirgal je raspravljao o ovome i pokazivao lokalne proizvode i uvezenu robu, opisujući ekonomiju doline.
     "Ovde, dakle, nisu samodovoljni?" upita Maja.
     "Ne, nisu. Daleko od toga. Ali uzgajaju dosta svoje hrane i razmenjuju je za ono što nemaju, ili poklanjaju."
     Činilo se da je uporedo radio i na eko-ekonomiji. A ovde je već stekao brojne prijatelje; ljudi su neprestano dolazili da ga zagrle, i pošto je jednom rukom obgrlio Maju, bila je uvučena u te zagrljaje, da bi potom bila predstavljena svakom od tih mladih domorodaca, koji su se očigledno radovali ponovnom susretu sa Nirgalom. Svima je zapamtio imena i svakog je pitao kako je, i nije prestajao da postavlja pitanja dok su išli dalje kroz pijacu, pored tezgi sa hlebom ili povrćem, vreća sa ječmom i đubrivom, košara sa bobicama i šljivama, sve dok to nije postala povorka, pokretno veselje, koje se konačno zaustavilo pored dugačkih stolova od borovine ispred krčme. Nirgal je držao Maju pored sebe do kraja popodneva, tako da je mogla da posmatra sva ta mlada lica, opuštena i srećna, svesna koliko je Nirgal sličan Džonu - kako mu se ljudi otvaraju, a zatim jedni prema drugima - svaka takva prilika pretvarala se u svetkovinu, oplemenjena njegovim duhom. Nalivali su jedni drugima piće, Maju su obilato pogostili hranom, 'domaće, sve domaće', razgovarali su međusobno na brzom marsovskom engleskom, tračareći i iskazujući svoja nadanja. Ne, Nirgal je zaista bio izuzetan mladić, čudak poput Hiroko i u isto vreme potpuno normalan. Dajana je, opet, izgledala naprosto prikačena sa njegove druge strane, i činilo se da mnoge druge mlade žene oko njih žale što nisu na njenom mestu, ili Majinom. Možda zato što su već bile, u nekoj prethodnoj prilici. Pa, uloga babuške imala je i određene prednosti. Bilo joj je dozvoljeno da ga slobodno mazi, njima pred nosom, na šta se on samo cerio. Da, u njemu je bilo nečeg privlačnog: oštro ocrtana vilica, pokretna, izražajna usta, široko postavljene, smeđe, pomalo kose oči, guste obrve, nezaglađena crna kosa, dugačko, vitko telo, iako nije bio visok kao neki od njih. Ništa izuzetno. Bilo je to prevashodno njegovo držanje, srdačno, radoznalo i sklono veselju.
     "A politika?" upitala ga je kasnije te večeri, kada su išetali iz sela do potoka. "Šta im govoriš?"
     "Koristim dokument iz Dorsa Brevije. Mišljenja sam da bi trebalo odmah da ga primenimo, u svakodnevnom životu. Znaš, većina ljudi u ovoj dolini izišli su iz službene mreže, i žive u alternativnoj ekonomiji."
     "Primetila sam. To je jedna od stvari koje su me dovele ovamo."
     "Ja', pa, vidiš kako je. Sansei i jonsei su zadovoljni. Smatraju da žive u sistemu domaće izrade."
     "Pitanje je šta misli UNTA."
     "Šta oni tu mogu? Po onome što sam video, mislim da ih nije briga." Neprestano je putovao, već godinama, i video je veliki deo Marsa - mnogo više nego Maja, u stvari. "Neprimetni smo, i ne izgledamo im kao pretnja. Zato nas ostavljaju na miru. Mislim da nemaju pojma ni gde nas sve i koliko ima."
     Maja sumnjičavo zavrte glavom. Stajali su na obali potoka, koji je na tom mestu bučno grgotao preko plićaka, odražavajući svetlost zvezda sa ljubičaste noćne površine. "Tako je mutan", reče Nirgal.
     "Kako se zovete?" upita ona.
     "Kako to misliš?"
     "To je neka vrsta političke stranke, Nirgale, ili društvenog pokreta. Morate ga nekako zvati."
     "A. Pa, neki nas zovu bunovcima, ili krilom PrvoMarsa. Mislim da nijedno nije tačno. Ja sam nemam naziv za to. Možda Ka. Ili Slobodni Mars. To nam je neka vrsta međusobnog pozdrava. Glagol, imenica, šta je već. Slobodni Mars."
     "Hmm", reče Maja, osećajući hladan i vlažan vetar na obrazima i Nirgalovu ruku oko struka. Alternativna ekonomija, koja dejstvuje bez pravila ili zakona, jeste primamljiva, ali i opasna; lako se može pretvoriti u crnu ekonomiju kojom caruju kriminalci, i ovakvo idealističko selo ne bi ništa moglo da učini protiv toga. Stoga, kao zamena za Prelaznu vladu, izgleda pomalo neostvarivo, zaključila je.
     Ali kada je svoje sumnje izrazila Nirgalu, složio se s njom. "Ne smatram ovo poslednjim korakom. Ali verujem da pomaže. Toliko možemo za sad. A kad dođe vreme..."
     Maja klimnu glavom u tami. Ovo je drugi Kreš Krešent, pade joj na pamet. Vratiše se zajedno u selo, gde je slavlje još trajalo. Najmanje pet mladih žena poče da se bore da ostanu kraj njega na kraju večeri, i Maja ih napusti i pođe na spavanje, uz smeh koji je bio samo neznatno gorak (da je mlađa, nijedna od njih ne bi imala priliku).

     Posle dva dana vožnje nizvodno od sela i pijace, i dalje četrdeset kilometara od Paklenih Dveri, stigoše do okuke u kanjonu, odakle su mogle da ga sagledaju čitavom dužinom, sve do kula visećeg železničkog mosta. Podseća na nešto sa nekog tuđinskog sveta, sa potpuno nepoznatom tehnologijom. Kule su bile visoke šest stotina metara, i udaljene deset kilometara jedan od druge - zaista divovski most, pored koga su Paklene Dveri izgledale patuljasto, iako im je trebalo čitav sat da se nađu iza horizonta, ali su i posle toga bile vidljive, od ruba naniže; zgrade su se prosipale nizbrdo poput nekog dramatičnog priobalnog mesta u Španiji ili Portugaliji - a ipak u senci ogromnog mosta. Jeste, bio je ogroman - ali je u Planiciji ipak bilo dvostruko većih mostova i, uz neprestana poboljšanja materijala, tome se nije video kraj. Ugljenično mikrocevno vlakno za kabl novog lifta imalo je otpornost koja je bila prevelika čak i za njegove potrebe, i od njega je na površini bilo moguće sagraditi mostove neograničenih razmera; govorilo se o premošćavanju Marinerisa i kružile su šale o uvođenju kablovskih vozila između prinčevskih vulkana na Tarzisu, da bi ljudi bili pošteđeni spuštanja u dubinu od petnaest kilometara između tri vrha.
     Po povratku u Paklene Dveri, Maja i Dajana vratile su vozilo u garažu i počastile se obilnom večerom u restoranu na sredini zida doline, ispod mosta. Dajana je posle toga izrazila želju da vidi neke prijatelje, pa se Maja pozdravila s njom i otišla do ureda Dubokih Voda, a zatim u svoju sobu. Ali se iza staklenih vrata njene sobe, iznad malog balkona, preko zvezda pružao veliki luk mosta i podsećao je na kanjon reke Dao i njegove žitelje, kao i na crnu kupu Hadriake ispruganu snegom ispunjenim kanalima, te dugo nije mogla da zaspi. Izišla je na balkon i sela na stolicu, umotana u ćebe, i ostala tako dobar deo noći, posmatrajući pozadinu džinovskog mosta i razmišljajući o Nirgalu i mladim domorocima.

     Sledećeg jutra trebalo je da se ukrcaju u voz oko Helasa, ali je Maja zamolila Dajanu da je odveze do dna basena, da sama pogleda šta se dešava sa vodom koja je priticala iz reke Dao. Dajana joj je rado ispunila želju.
     Reka se u donjem delu grada ulivala u uski rezervoar sa debelom betonskom branom i pumpom, smešten uz sam zid šatora. Izvan šatora, voda je tekla preko basena kroz cevovod sa debelom izolacijom, postavljen na stubove visoke tri metra. Cevovod se pružao niz široku, blagu istočnu padinu basena, i one su ga pratile u roveru kompanije, sve dok osute litice Paklenih Dveri nisu nestale iza niskih dina obzorja iza njih. Kule mosta ostale su vidljive i jedan sat kasnije, izvirujući iza horizonta.
     Nekoliko kilometara dalje, cevovod je izbijao na crvenkasto polje ispucalog leda, neku vrstu lednika, koji se širio levo i desno preko ravnice dokle im je dopirao pogled. Bila je to, zapravo, trenutna obala njihovog mora, ili bar jedan njen isečak, zamrznut u mestu. Cevovod se izvesnom dužinom pružao preko leda, da bi zatim zaronio u njega, nekoliko kilometara od linije obale.
     Iz leda je štrčao mali, gotovo potopljeni prsten kratera nalik na dvostruko kružno poluostrvo, i Dajana je popela rover na jedno od poluostrva i vozila dokle god je to bilo moguće. Vidljivi svet ispred njih bio je potpuno pokriven ledom; iza njih se dizala peščana padina. "Ovaj deo se pruža daleko napolje", reče Dajana. "Pogledaj tamo..." Pokazala je na srebro koje je svetlucalo na zapadnom obzorju.
     Maja uze dvogled sa platforme iznad komandne ploče. Na horizontu je opazila nešto što je izgledalo kao severna ivica leda, odakle su se ponovo uzdizale dine. Ledena masa na rubu tada se obruši kao što se grenlandski glečer obrušava u more, ali se, umesto da se istopi, razlomi na stotine belih krhotina. Onda se izli voda, mrka poput Rubinske reke na pesku. Ispred plime se podiže prašina i pojuri na jug. Ivice novog toka se zabeleše, ali Maja vide da to nije ni upola brzo kao što se ledila bujica u Marinerisu šezdeset prve. Ostala je tečna, gotovo bez imalo ledene pare, minutima, tamo na otvorenom! Da, svet je zaista bio topliji, a atmosfera gušća; ovde dole u basenu pela se do 260 milibara, a spoljnja temperatura trenutno je iznosila 271 stepen Kelvina. Sasvim prijatno! Osmatrajući površinu leda, opazila je da je išarana brojnim belim barama otopljene vode koja se ponovo zaledila.









31.
     "Stvari se menjaju", reče Maja, više za sebe nego Dajani; ova je ćutala.
     Mrka voda novog izliva pobelela je posle nekog vremena po čitavoj površini i prestala da se kreće. "Sada izbija na nekom drugom mestu", reče Dajana.
     "Ponaša se kao taloženje u rečnoj delti. Glavni kanal ovog ledenog jezika je, u stvari, daleko odavde na jugu."
     "Drago mi je što sam ovo videla. Hajde da se vratimo."
     Odvezle su se nazad u Paklene Dveri, i to veče su zajedno večerale, na terasi onog restorana ispod velikog mosta. Maja je postavila Dajani mnoga pitanja o Polu, Ester, Kaseiju, Nirgalu, Rejčel, Emili, Reulu i ostalim Hirokinim potomcima, njihovoj deci i deci njihove dece. Šta sad rade? Šta nameravaju da rade? Ima li Nirgal dovoljno sledbenika?
     "Oh, naravno. Videla si kako to izgleda. On neprestano putuje i u gradovima severa ima čitavu mrežu domorodaca koji mu pomažu. Prijatelje, prijatelje prijatelja, i tako dalje."
     "I ti misliš da će ti ljudi podržati...?"
     "Još jednu revoluciju?"
     "Htela sam da kažem - pokret za nezavisnost."
     "Zovi to kako god hoćeš, oni će ga podržati. Podržaće Nirgala. Zemlja im izgleda kao košmar, košmar koji pokušava da nas proguta. A oni ne žele da se to dogodi."
     "Oni?" reče Maja, smešeći se.
     "Oh, i ja." Dajana joj uzvrati osmeh. "Mi."

     Pošto su nastavile da obilaze Helas u smeru kazaljke na satu, Maja je pronašla razloge da zapamti taj razgovor. Konzorcijum iz Elizijuma, bez upliva metanata ili očiglednih veza sa UNTA, upravo je dovršio pokrivanje dolina Harmakis-Reul, primenivši isti metod kojim je bio pokriven Dao. Sada su u dva povezana kanjona boravile stotine ljudi, rukujući aeratorima i oplemenjujući hranljivu podlogu, sejući i sadeći biosferu kanjonskog mezokozma. Njihove montažne staklene bašte i postrojenja proizvodili su gotovo sve što im je bilo potrebno za rad, a metali i gasovi stizali su sa istoka, iz pustara Hesperije, gde su bili vađeni, u grad na ulazu u Harmakis Valis, Sukumi. Ovi ljudi imali su početne programe i seme, i činilo se da se ne osvrću mnogo na Prelaznu vladu; nisu zatražili dozvolu za svoj projekt, i pokazivali su otvorenu netrpeljivost prema službenim ekipama iz Crnomorske grupe, sastavljenim obično od predstavnika zemaljskih metanata.
     Međutim, veoma im je nedostajala radna snaga, i sa radošću su dočekivali nove tehničare ili obične radnike iz Dubokih Voda, kao i svaku pošiljku opreme koja bi pristigla iz sedišta kompanije. Gotovo da nije bilo grupe koju je Maja obišla u oblasti Harmakis-Reul da nije tražila pomoć, a većinom su bile sastavljene od mladih domorodaca, uverenih da imaju pravo na opremu kao bilo ko drugi, iako nisu bili povezani sa Dubokim Vodama ili sa nekom drugom kompanijom.
     A južno od Harmakis-Reula, u krševitim brdima od vulkanskog materijala, iza ruba basena, posvuda su se nalazile ekipe radioestezista u potrazi za akviferima. Kao i u pokrivenim kanjonima, ekipe su se sastojale uglavnom od domorodaca, rođenih posle šezdeset prve godine. Bili su drugačiji, suštinski drugačiji, delili su interese i zanimanja koja su drugim pokolenjima bila potpuno nerazumljiva, kao da su genetska odstupanja ili prekinuta selekcija doveli do dvostruke distribucije, pa su sada pripadnici starog roda Homo sapiensa delili planetu sa novim, Homo aresom, bićima visokim, gracioznim, skladnim i sasvim kod kuće, u zanesenom međusobnom ćeretanju dok su radili posao koji će basen Helasa pretvoriti u more.
     Ovaj divovski projekt za njih je bio sasvim običan posao. Prilikom jednog zaustavljanja voza, Maja i Dajana izišle su i odvezle se sa nekim Dajaninim prijateljima na jedan greben Zea Dorse koja se pružala u jugoistočni deo dna basena. Sada su ovi grebeni bili većinom poluostrva koja su se podvlačila pod druge ogranke lednika, i Maja je posmatrala ispucali led sa obe strane vozila i pokušavala da dočara vreme kada će površina mora ležati više stotina metara iznad njih, kada će ove kvrgave, stare, bazaltne hridi biti samo piskovi na sonaru nekog broda, dom za morske zvezde, škampe, račiće i bezbrojne vrste veštački odgajenih bakterija. Nije to bilo neko daleko vreme, ma koliko neobično izgledalo. Ali Dajana i njeni prijatelji grčkog ili možda turskog porekla - ovi mladi marsovski vodotragači nisu bili zaplašeni ovom bliskom budućnošću, niti razmerama projekta. Bilo je to njihov život, njihovo zanimanje - za njih to jeste bilo po meri ljudi, a ne nešto natprirodno. Na Marsu se ljudski rad, jednostavno, sastojao od faraonskih projekata kao što je bio ovaj. Stvaranje okeana. Gradnja mostova prema kojima je Golden Gejt, Zlatna Kapija, izgledao kao igračka. Ovaj greben, koji se uskoro neće moći videti, nisu čak ni pogledali - razgovarali su o drugim stvarima, zajedničkim prijateljima u Sukumiju, ili tako nešto.
     "Ovo je fantastičan čin!" reče im Maja oštro. "Ovo je daleko veće od svega što su ljudi do sada mogli da naprave! Ovo more biće veliko kao Karipsko! Na Zemlji nikada nije bio ostvaren ovakav projekt - nikada! Ništa slično!"
     Žena prijatnog, ovalnog lica, sa divnim tenom, se nasmeja. "Koga briga za Zemlju", reče ona.

     Nova pista kružila je duž južne ivice, prelazeći transverzalno neke strme grebene i urvine koje su se zvale Aksius Valis. Ova nabiranja terena pružala su se od nazubljenih brda ivice do basena, primoravajući vijadukt piste da prelazi velike raspone mostova i duboke useke, ili tunele. Voz u koji su se ukrcale posle Zea Dorse bio je kratka, privatna kompozicija, vlasništvo ureda u Odesi, tako da je Maja mogla da ga zaustavlja na većini malih stanica duž ovog poteza, gde je izlazila da razgovara sa ekipama građevinara i radioestezista. Na jednoj stanici radili su listom doseljenici sa Zemlje, Maji mnogo razumljiviji od bezbrižnih domorodaca - bili su to ljudi normalne visine, koji su se teturali okolo zapanjeni i oduševljeni, ili užasnuti i kukajući, u svakom slučaji svesni neobičnosti poduhvata u kome učestvuju. Poveli su Maju u tunel u grebenu, i pokazalo se da je to tunel lave koji je silazio iz Amfitrites Patere, čija je valjkasta šupljina bila gotovo jednaka po veličini onoj u Dorsa Breviji, ali nagnuta pod oštrim uglom. Inženjeri su upumpavali vodu iz akvifera Amfitrites u nju, i koristili je kao cevovod do dna basena. Zato je sada, kao što su joj ponosno nacereni zemaljski hidrolozi pokazali kada je stupila na posmatračku galeriju usečenu u cev lave, crna voda jurila dnom ogromnog tunela, jedva pokrivajući dno čak i pri protoku od dve stotine kubnih metara u sekundi, urlajući u praznom bazaltnom cilindru punom odjeka. "Zar to nije sjajno?" pitali su je doseljenici, a Maja je klimala glavom, zadovoljna što je u društvu ljudi čije je reakcije mogla da razume. "Kao veliki kišni oluk, zar ne?"
     Ali kada se ponovo našla u vozu, mladi domoroci su klimali glavom na Majine uzvike - cevovod u tunelu lave, naravno - jeste, ogroman je, pa i mora da bude, zar ne? - i uštedelo se na cevima, za neko drugo mesto gde će zafaliti, je li? A zatim su se ponovo vratili međusobnom razgovoru o nekoj pojavi napolju na dnu basena koju Maja nije mogla da vidi.

     Prevalile su vozom jugozapadni luk basena, i pista ih je povela na sever. Prešli su još četiri ili pet velikih cevovoda, koji su vijugali iz visokih kanjona Helespontus Montesa sa njihove leve strane, kanjona između golih, kamenih, nazubljenih litica kao u Nevadi ili Avganistanu, sa vrhovima belim od snega. Kroz prozore s desne strane, dole na dnu basena, širile su se mrlje prljavog, neravnog leda, često obeleženog glatkim, belim zakrpama novijih izliva. Na vrhovima bregova pored piste rasli su šatorski gradići nalik na one u renesansnoj Toskani. "Ove padine biće popularna mesta za život", reče Maja Dajani. Nalaziće se između planina i mora, a neki od ovih ulaza u kanjone verovatno će biti male luke."
     Dajana klimnu glavom. "Biće lepo jedriti tuda."
     Kada je voz počeo da zaokreće poslednjom krivinom njihovog obilaska, pista je morala da premosti Nistenov lednik, smrznute ostatke masivnog izliva koji je šezdeset prve potopio Nisku Kotu. Nije bilo lakog rešenja za prelazak, jer je lednik na najužem mestu bio širok trideset pet kilometara, i još niko nije uspeo da obezbedi vreme i opremu potrebne da se sagradi most. Umesto toga je u led i u stenu ispod njega bilo ukopano nekoliko nosećih stubova. Ovi stubovi imali su prove kao ledolomci, a na nizvodnoj strani bila je pričvršćena neka vrsta pontonskog mosta, koji je vodio preko pokretnog leda glečera, oslanjajući se na rastegljive nosače, koji su se prilagođavali spuštanjima i podizanjima leda.
     Voz je usporio pre izlaska na ovaj ponton, i dok su ga prelazili, Maja je imala priliku da baci pogled uzvodno. Videla je mesto gde je lednik izlazio iz procepa između dva vrha nalik na očnjake, sasvim blizu kratera Nisten. Neki neimenovani pobunjenici otvorili su akvifer Nisten termonuklearnom eksplozijom i izazvali jednu od pet ili šest najvećih poplava u šezdeset prvog godini, gotovo jednaku onoj koja je opustošila kanjone Marinerisa. Led pod njima još je bio pomalo radioaktivan, ali je sada ležao pod mostom, smrznut i nepokretan, polje fantastično izlomljenog leda kao posledica tog strahovitog potopa. Pored nje, Dajana reče nešto o alpinistima koji vole da se penju uz ledopade na ledniku. Maja se strese od gađenja. Ljudi umeju da budu tako ludi. Pomisli na Frenka, koga je odnela bujica u Marinerisu, i glasno opsova.
     "Ne sviđa ti se to?" upita Dajana.
     Ona ponovo opsova.
     Sredinom leda prolazio je izolovani cevovod, ispod mosta i naniže prema Niskoj Koti. Iz provaljenog akvifera još su crpili vodu. Maja je nadgledala gradnju Niske Kote i živela tamo dugo godina, sa nekim inženjerom kome više nije pamtila ime - a sada su vadili ono malo vode sa dna Nistena, da još dublje potope taj grad. Veliki izliv šezdeset prve sada je bio sveden na jedan jedini vitki cevovod, ukroćen i usmeren.
     Maja je osećala buru osećanja u sebi, pokrenutu svim što je videla tokom obilaska, svim što se dogodilo i što će se dogoditi... ah, bujice u njoj, poplave sećanja u njenom umu! Kad bi samo mogla da postigne kroćenje duha kakvo je zadesilo ovaj akvifer - da ga iscrpi, obuzda, izleči. Ali su hidrostatički pritisci bili tako silni, izlivi, kada bi se dogodili, tako siloviti. Nije bilo cevovoda koji je to mogao da izdrži.
     "Stvari se menjaju", reče ona Mišelu i Spenseru. "Mislim da izmiču našem poimanju."
     Vratila se svom životu u Odesi, zadovoljna zbog toga, ali i nespokojna, radoznala, raspoložena da preispituje. Na zidu pored njenog stola u uredu visio je Spenserov crtež, na kome je alhemičar bacao neku debelu knjigu u uzburkano more. Ispod crteža bilo je zapisano 'Potopiću svoju knjigu'.
     Svako jutro rano je izlazila iz stana i išla pešice niz mol do ureda Dubokih Voda blizu suve obale, pored još jednog Praksisovog preduzeća, nazvanog Separation de L'Atmosphere. Provodila je dane u vođenju tima za sintezu, povezivanju terenskih ekipa, rešena da se usredsredi na male, pokretne radne jedinice koje su se kretale po dnu basena, vršeći poslednja iskopavanja i oblikujući ustrojstvo leda. Povremeno je radila na projektima ovih skitačkih sela, uživajući u povratku ergonomiji, svojoj drugoj struci pored kosmonautike. Kada je jednog dana, radeći na izmenama ormana u sobama, pogledala svoje crteže, osetila je nalet već viđenog i zapitala se je li već radila upravo ovaj posao, negde u izgubljenoj prošlosti. Zapitala se, takođe, zašto su stručna znanja tako otporna u sećanjima, kad je samo znanje tako krhko. Iako nikako nije mogla da se seti obrazovanja koje joj je omogućilo ovo poznavanje ergonomije, ono se očuvalo, uprkos mnogim decenijama koje su prošle otkako ga je poslednji put upotrebila.
     No, um je čudna zverka. Bilo je dana kada se osećaj već viđenog vraćao opipljiv kao svrab, toliko snažan da se za svaki događaj tog dana činilo da se ponavlja. Taj utisak je postajao sve neprijatniji, otkrila je, što je duže trajao, sve dok se svet ne bi pretvorio u neku vrstu zastrašujućeg zatvora, a ona u puku igračku sudbine, mehanički sklop nesposoban da učini bilo šta izvan onoga što je već učinila u zaboravljenoj prošlosti. Jednom je, kada je to potrajalo skoro nedelju dana, bila gotovo paralisana time; nikada smisao njenog života nije bio tako ugrožen, nikada. Mišel je bio prilično zabrinut zbog toga i uveravao ju je da je verovatno posredi psihičko ispoljavanje nekog fizičkog problema; Maja je bila voljna da poveruje u to, ali kako ništa što joj je prepisao nije olakšalo ovo stanje, od njene vere bilo je malo vajde. Preostalo joj je da istrpi i da se nada da će osećaj proći.
     Kada je prošao, potrudila se da zaboravi to iskustvo. A kada bi se vratio, govorila je Mišelu: "Bože, evo ga ponovo", on bi rekao: "Zar se to nije već dogodilo?" i prsnuli bi u smeh, a posle se trudio da joj što bezbolnije prođe. Zaokupila bi se svojim trenutnim poslom, planiranjem za neku ekipu radioestezista, dajući im zadatke prema izveštajima areografa sa ruba basena i rezultatima rada drugih radioestezista koji su se vraćali odande. Bio je to zanimljiv, čak i uzbudljiv posao, neka vrsta džinovskog traženja blaga, za koje je bilo neophodno neprestano učenje areografije i tajnih običaja podmarsovskih voda. Ova obuzetost bila je od velike pomoći kod već viđenog, i posle nekog vremena svela ga je na jedan od onih neobičnih osećaja kojima ju je povremeno častio um, gori od euforija, ali bolji od depresija, ili trenutaka kada je, umesto osećaja da se nešto već dogodilo, imala utisak da joj se događa prvi put u životu, čak i kada bi to bilo nešto poput ulaska u tramvaj. Mišel je to zvao jamais vu, nikad viđeno, i izgledao je zabrinuto. Činilo se da to može da bude dosta opasno. Ali tu se ništa nije moglo. Život sa poznavaocem psiholoških problema ponekad ne podseća na pesmu. Lako se dogodi da postaneš još jedan spektakularan slučaj. Da nju opišu, biće im potrebno nekoliko pseudonima.
     U svakom slučaju, kada je imala sreće da se oseća dobro, radila je potpuno zaneta poslom i prestajala između četiri i sedam po podne, umorna i zadovoljna. Odlazila je kući kroz specifičnu svetlost predvečerja u Odesi: čitav grad bio je u senci Helespontusa, pa je nebo gorelo svetlošću i bojama, oblaci su bili blistavo osvetljeni dok su jedrili na istok iznad leda, a ispod njih je sve bilo pobakreno odbijenom svetlošću, u beskrajnoj paleti boja između crvene i plave, koja se svakog časa menjala. Polako bi prošla ispod krošanja u parku i kroz zaključanu kapiju Praksisove zgrade, pa bi se popela do stana da večera sa Mišelom, koji bi obično dolazio sa celodnevnog terapeutskog rada sa nostalgičnim doseljenicima sa Zemlje, ili starosedeocima sa nizom problema sličnih Majinom već viđenom ili Spenserovoj disocijaciji - gubitkom sećanja, anomijom, fantomskim mirisima i slično - neobičnim gerontološkim problemima, koji su se retko pojavljivali kod kratkovečnih, opominjući da tretmani možda i ne utiču na mozak koliko bi trebalo.
     S druge strane, čudio se činjenici da je malo nizeija, sanseija ili jonseija dolazilo kod njega. "To je nesumnjivo dobar zank za izglede naseljavanja Marsa", reče on jedne večeri, pošto se popeo posle mirnog dana provedenog u ordinaciji u prizemlju.
     Maja slegnu ramenima. "Moguće je da su ludi i da to ne znaju. Imala sam takav utisak dok sam obilazila basen."
     Mišel je pogleda. "Misliš, ludi ili samo drugačiji?"
     "Ne znam. Kao da nisu svesni šta rade."
     "Svako pokolenje jeste jedno zatvoreno društvo, svet za sebe. A ovi bi se mogli nazvati areurzima. U prirodi im je da upravljaju planetom. Moraš to da im priznaš."
     U vreme kada bi Maja stigla u stan, obično je sve već mirisalo na Mišelove pokušaje da kuva na provansalski način, a na stolu bi bila otvorena boca crnog vina. Doduše, veći deo godine obedovali su na balkonu, ponekad u Spenserovom društvu, kada je bio u gradu i raspoložen za to, ili sa nekim od čestih gostiju. Uz jelo su razgovarali o onome što su tog dana radili, ili o događajima u svetu i na Zemlji.
     Živela je, dakle, običnim životom, la vie quotidienne, pored Mišela i njegovog znalačkog osmeha, njegove ćelave glave i otmenog galskog lica, ironičnog i vedrog, i uvek tako objektivnog. Svetlost večeri sažela bi se u traku neba iznad oštrih, crnih vrhova Helespontusa, blistavi prelivi ružičaste, srebrne i ljubičaste prelazili su u tamni indigo i modru crnu, pa su u tom poslednjem času sumraka, koji je Mišel zvao entre chien et luop govorili tiše. Potom bi pokupili tanjire i vratili se unutra, da pospreme kuhinju - sve je bilo obredno, poznato, duboko u onom deja vu koji svako određuje sebi, po svom ukusu.

     A ponekad bi joj, uveče, Spenser uredio da prisustvuje nekom sastanku, obično u nekoj od komuna u gornjem gradu. Ove su bile u labavoj vezi sa PrvoMarsom, ali ljudi koji su dolazili na sastanke nisu ličili na radikalne prvomarsovce, Kaseijeve sledbenike na saboru u Dorsa Breviji - više su podsećali na Nirgalove prijatelje u Dau: bili su mlađi, manje zagriženi, više zaokupljeni sobom, zadovoljniji. Maju su uznemirivali susreti sa njima, iako je to želela, pa bi dan uoči sastanka provela u nespokojnom iščekivanju. Onda bi im se posle večere u Praksisovoj zgradi pridružila mala grupa Spenserovih prijatelja i povela je kroz grad, tramvajem i pešice, obično do najviših delova Odese, gde su se nalazili brojnije naseljeni stanovi.
     Tu su čitave zgrade postajale alternativna utvrđenja, čiji su stanari plaćali kiriju i radili neki posao u gradu, ali su u svemu drugom bili isključeni iz javne ekonomije; gajili su letinu u staklenicima i na terasama i krovovima, i bavili se programiranjem, gradnjom i proizvodnjom manjih instrumenata i poljoprivrednih alatki, za prodaju, razmenu i međusobno darovanje. Sastajali su se u zajedničkim prostorijama za dnevni boravak ili napolju u malim prakovima i baštama gornjeg grada, pod drvećem. Ponekad bi im se pridružile grupe Crvenih koji su živeli izvan grada.
     Maja je otpočinjala sastanak tako što bi zatražila od prisutnih da se predstave, i tako bi saznala više o njima: da su većinom između dvadesete i pedesete, rođeni u Barouzu ili na Elizijumu i Tarzisu, ili u logorima na Acidaliji i Velikom Nagibu. Obično je tu bilo i po nekoliko Marsovskih veterana i nedavno doseljenih, često iz Rusije, što ju je radovalo. Među njima je bilo ekonomista, ekoloških inženjera, građevinskih radnika, tehničara, tehnokrata, gradskih komunalaca, uslužnog osoblja. Veliki deo onoga što su radili bio je unutar njihove sve razvijenije alternativne ekonomije. Njihove stambene zagrade u početku su bile nizovi jednosobnih stanova, sa zajedničkim kupatilom u hodniku. Na posao su išli pešice ili tramvajem, pored utvrđenih zadanja iza mola, nastanjenih službenicima metanata na proputovanju. (U Praksisu su svi živeli u stanovima nalik na njihove, što je među njima naišlo na odobravanje.) Svi su prošli kroz tretman, prihvativši to kao sasvim normalnu stvar - bili su užasnuti kada su saznali da je tretman na Zemlji oruđe kontrole, ali su to samo pridodali svojoj listi zemaljskih zala. Bili su odličnog zdravlja i malo su znali o bolestima, ili o pretrpanim zdravstvenim klinikama. Među njima je vladalo verovanje da je lekovito da obuku hodač i odu napolje da udahnu vazduh. Govorilo se da to leči svaku bolest. Bili su krupni i snažni. Imali su pogled koji je Maja jedne večeri prepoznala: bio je to izraz na Frenkovom mladićkom licu koji je videla u beležnici - onaj isti idealizam, svest da stvari ne stoje kako treba, ubeđenje da mogu da ih isprave. Mladi, pomislila je. Prirodni sastojak revolucije.
     Živeli su tu, u svojim sobicama, i sastajali se da raspravljaju o važnim pitanjima, naizgled umorni, ali zadovoljni. Za njih je to bila zabava koliko i sve ostalo, deo njihovog društvenog života. Bilo je važno razumeti to. Maja bi onda otišla do sredine prostorije, sela na sto ako je to bilo moguće i rekla: "Ja sam Tojtovna. Ovde sam od početka."
     Govorila im je o tome - kako im je bilo u Podbrežju - nastojeći da se seti sve dok ne bi počela da žuri kao i sama istorija, trudeći se da objasni zašto stvari na Marsu stoje kako stoje. "Znate", rekla bi im, "nema vam povratka." Psihološke promene su im zauvek zatvorile put prema Zemlji, svima, domorocima i iseljenicima, ali pre svega domorocima. Sada su to bili Marsovci, bez obzira na sve. Zbog toga je bilo potrebno da imaju nezavisnu državu, ako je moguće suverenu, ili bar poluautonomnu. Delimična automonija mogla je da bude dovoljna, s obzirom na situaciju na dva sveta; delimična autonomija dala bi im za pravo da Mars nazivaju slobodnim. Ali su, kako su stvari trenutno stajale, bili puka svojina, bez stvarne kontrole nad sopstvenim životima. Odluke koje su se ticale njih donosile su se milionima milja daleko. Njihov dom seckali su na metalne komadiće i otpremali. Bilo je to čisto traćenje, jer je od toga imao koristi samo uski krug metanatske elite koji je vladao na dva sveta kao na ličnim feudima. Zato je valjalo osloboditi se - ne da bi se odvojili od užasne situacije na Zemlji, ne zato - već da bi dobili priliku da stvarno utiču na ono što se događalo tamo dole. U suprotnom će biti samo bespomoćne žrtve katastrofe, a zatim i sami biti usisani u vrtlog. To se ne sme dozvoliti. Nešto mora da se preduzme.
     Pripadnici komuna bili su veoma prijemčivi za ovu poruku, kao i tradicionalnije grupe prvomarsovaca, urbani bogdanovisti i neki među Crvenima. Za sve njih, na svakom sastanku, Maja je isticala važnost usklađivanja njihovog delovanja. "U revoluciji nema mesta anarhiji! Da je svako od nas pokušao sam da navodni Helas, verovatno bi samo pokvario posao drugima, ili bi možda čak prepunio kotu minus jedan i upropastio sve što je dosad postignuto. Isto važi za ovo. Moramo da radimo zajedno. Šezdeset prve nije bilo tako, i otuda onakva katastrofa. Bila je to više intereferencija nego sinergija, razumete? Bila je to glupost. Ovaj put moramo da radimo zajedno."
     Kaži to Crvenima, rekli bi bogdanovisti. A Maja bi ih prostrelila pogledom i odgovorila: "Sada govorim vama. Bolje da ne znate kako govorim sa njima." Ovo je umelo da ih nasmeje, kada bi zamislili kako riba nekog drugog. Njena uloga Crne Udovice - zla koje je moglo da ih otera u prokletstvo, Medeje koja je bila u stanju da ih ubije - bio je to važan deo njenog uticaja na njih, te je povremeno puštala kandže. Postavljala im je teška pitanja i mada su obično bili beznadežno prostodušni, njihovi odgovori ponekad su bili upečatljivi, posebno kada su govorili o samom Marsu. Neki od njih sakupljali su ogromne količine podataka: o metanatskom naoružanju, aerodromskim sistemima, planove komunikacijskih centara, liste i lokacione programe satelita i svemirskih letelica, podatke o mrežama, bazama podataka. Ponekad je, slušajući ih, imala utisak da bi to bilo moguće izvesti. Bili su mladi, naravno, i u mnogim stvarima neverovatno neobavešteni, tako da je bilo lako osećati se nadmoćno u odnosu na njih, ali su istovremeno posedovali animalnu vitalnost, zdravlje i energiju. I bili su ipak zreli ljudi, pa se Maji ponekad činilo, dok ih je posmatrala, da je iskustvo starosti ništa više nego kolekcija zadobijenih rana i ožiljaka - mladi umovi su u odnosu na stare bili kao mlada tela pored starih: snažniji, vitalniji, manje deformisani oštećenjima.
     Stoga joj je ovo bilo na umu dok ih je podučavala, podjednako strogo kao decu u Zigotu, i posle bi se potrudila da se pomeša sa njima i razgovara, podeli hranu sa njima, sluša njihove priče. Posle jedan sat druženja sa njima, Spenser bi najavio da ona mora da pođe. Time je nagoveštavao da je došla iz nekog drugog grada - iako su, budući da je videla neka od prisutnih lica na ulicama Odese, i oni svakako videli nju i znali da je provela dosta vremena u gradu. Ali bi je potom Spenser i njegovi prijatelji proveli kroz složen proceduru, da bi se uverili da ih ne prate. Veći deo grupe izgubio bi se u stepenastim uličicama gornjeg grada pre nego što bi stigli do zapadne četvrti i Praksisove zgrade. Tada bi se ušunjali kroz kapiju, i vrata bi se zatvorila sa metalnim treskom, podsećajući je da je sunčani apartman koji je delila sa Mišelom, u stvari, utočište.
     Jedne večeri, posle izuzetno oštrog sastanka sa grupom mladih inženjera i areologa, dok je pričala Mišelu o tome, otkucala je naredbu na svojoj beležnici, pronašla Frenkovu sliku u onom članku i odštampala je. Članak je preuzeo fotografiju iz ondašnjih novina, i zato je bila crno-bela i dosta zrnasta. Zalepila je sliku na stranicu kredenca iznad sudopere, sa uzburkanim osećanjima.
     Mišel podiže pogled sa svoje VI i zagleda se u snimak, pa klimnu glavom s odobravanjem. "Neverovatno koliko toga možeš da saznaš sa čovekovog lica."
     "Frenk nije tako mislio."
     "Samo se plašio ove svoje sposobnosti."
     "Hmm", reče Maja. Nije mogla da se seti. Umesto toga, vratiše joj se izrazi lica ljudi sa malopređašnjeg sastanka. Bio je u pravu, ta lica su otkrivala sve - bila su kao maske koje su izražavale upravo ono što su njihovi vlasnici govorili. Metanati su izvan kontrole. Sve će sjebati. Metanacionalizam je nova vrsta nacionalizma. Sebični su, misle samo na sebe. To je novčani patriotizam, neka vrsta bolesti. Ljudi stradaju, ovde ne toliko koliko na Zemlji. Ako se to ne izmeni, dogodiće se i ovde. Preći će na nas.
     Sve je to govorio i pogled sa fotografije, taj svesni, samouvereni, oštri izraz lica. Bio je to izraz koji je lako mogao da se izmeni u cinizam, tu nije bilo sumnje; Frenk je bio dokaz za to. Bilo je moguće razbiti tu groznicu, ili je se osloboditi, kroz cinizam, koji je bio tako zarazan. Mora se delovati pre nego što se to dogodi; ne prerano, ali ni prekasno. Pravoremenost je od presudne važnosti. Ako odrede pravi čas...
     Jednog dana, u ured stigoše vesti iz Helespontusa. Otkriven je novi akvifer, daleko od basena i veoma veliki. Dajana je nagađala da su prethodna ledena doba načinila lednike zapadno od lanca Helespontusa i ostavila ih tamo, pod zemljom - oko dvanaest miliona kubnih metara, više nego u bilo kom drugom akviferu, čime je količina pronađene vode porasla sa 80 na 120 odsto količine potrebne da se basen ispuni do kote od minus jedan kilometar.
     Vest je bila prava bomba, i u Majinom uredu okupila se čitava grupa da je prokomentariše i da ucrta akvifer u velike mape; areolozi su već obeležavali putanje cevovoda preko planina i raspravljali o prednostima raznih tipova cevovoda. More Niske Kote, u uredu nazvano 'ribnjak', već je posedovalo žilavu biotičku zajednicu zasnovanu na lancu ishrane antarktičkih račića, pa je na dnu basena postojala zona otapanja, zagrevana iz mohoula i sve većom težinom mnogih tona leda koje su pritiskale odozgo. Povećan vazdušni pritisak i temperature u porastu značili su da će uskoro biti i sve više površinskog otapanja; ledeni bregovi će klizati, sudarati se i rušiti, izlažući sve veću površinu, i dalje zagrevati trenjem i Sunčevim zracima, sve dok ne nastane nadvodni led, a zatim rastresiti led. Tada će sveže upumpana voda, pravilno usmerena da pojača Koriolisovu silu, pokrenuti strujanje u suprotnom smeru od kretanja kazaljke na satu.
     Rasprava o tome se produžila i otišla daleko ispred događaja, sve dok je nisu prekinuli da proslave vest svečanim ručkom, i kada su izišli, gotovo se iznenadili videvši mol kako stoji iznad kamenite ravnice suvog dna basena. Ali danas ih sadašnjost neće pomesti. Uz ručak su svi popili dosta votke, toliko da su uzeli slobodno popodne.
     Bio je to razlog zbog koga Maja, kada se vratila u stan, nije bila spremna da se suoči sa Kaseijem, Džeki, Antarom, Artom, Harmakisom, Rejčel, Emili, Francom i nekoliko njihovih prijatelja, koji su se okupili u njenoj dnevnoj sobi. Bili su na putu za Sabiši, gde je trebalo da se sastanu sa nekim prijateljima iz Dorsa Brevije, da bi zatim ušli u Barouz i tamo proveli nekoliko meseci u radu. Njihova čestitanja povodom otkrića novog akvifera bila su formalna, i samo je Artovo bilo od srca; vest nije bila zanimljiva za njih. Ovo i nenajavljena gužva u stanu probudili su u Maji preko raspoloženje, a dejstvo votke samo ga je raspalilo, kao i Džekino lepršavo ponašanje, njeno maženje sa gordim Antarom (nepobedivim vitezom iz preislamskog epa, kako joj je jednom prilikom objasnio) i tmurnim Harmakisom - obojica su se podmetala njenim dodirima, kao da ne mare što to radi i sa onim drugim, niti što se uz to igra sa Francom. Maja se trudila da ne obraća pažnju na to. Ko će znati za kakve su sve perverzije spremni ovi ektogeni, odgajeni kao čopor mačaka. A sada su bili skitnice, cigani, radikali, revolucionari - kao i Nirgal, ali ne baš kao on, jer on ima zanimanje, i plan, dok ova banda - uzdržala se od suda. Ali je zadržala svoje sumnje.
     Razgovarala je sa Kaseijem, koji je bio mnogo ozbiljniji od mlađih ektogenih - bio je to već sedokos, zreo muškarac, koji je po crtama lica, iako ne i po izrazu, donekle podsećao na Džona; njegov kameni očnjak se isticao dok je posmatrao ponašanje svoje kćeri. Na žalost, ovaj put je bio pun planova za oslobađanje sveta od bezbednosnog centra u Kasei Valisu. Očigledno je osećao preseljenje Koroljeva u dolinu imenjakinju kao svojevrstan lični izazov, a šteta naneta prilikom njihovog oslobađanja Saksa nije bila dovoljna da ga umiri - naprotiv, činilo se da ga je samo podstakla da poželi veću. Mrki Kasei, sa žestokom naravi - verovatno nasleđenom od Džona - iako se, zapravo, veoma razlikovao i od Džona i od Hiroko, zbog čega ga je Maja samo više volela. Međutim, njegova namera da razori Kasei Valis bila je pogrešna. Očito su on i Kojot izradili program za dešifrovanje koji je razbio sve sigurnosne šifre centra u Kasei Valisu, i sada je planirao da izvrši prepad na stražarska mesta, zatvori stanovnike naselja u rovere programirane da ih odvezu u Šefild, a zatim da digne u vazduh sve objekte u dolini.
     To je moglo da upali i da omane, ali je u oba slučaja predstavljalo objavu rata, veoma ozbiljno skretanje sa okvirne strategije koja se održala još otkako je Spenser uspeo da spreči Saksa da obori sve što se zatekne na nebu. Suština strategije bila je u jednostavnom iščezavanju sa lica Marsa - bez uzvraćanja, bez sabotaža, ništa sem opustelih utočišta gde god natrapaju na neko od njih... Činilo se da je čak i En donekle zainteresovana za ovaj plan. Maja nije propustila da podseti Kaseija na ovo, istovremeno hvaleći njegov plan i ohrabrujući ga da ga primeni kada za to dođe vreme.
     "Ali nije sigurno da ćemo tada moći da probijemo šifre", pobuni se Kasei. "Ovo je prilika koja se ne ponavlja. Osim toga, oni znaju da smo tu negde, posle onoga što su Saks i Piter uradili sa letećim sočivom i Deimosom. Čak je sasvim verovatno da misle da smo moćniji nego što jesmo!"
     "Ali ne znaju tačno, i valjalo bi da ih održimo u toj nesigurnosti, da ostanemo nevidljivi. Nevidljivost je nepobedivost, kao što kaže Hiroko. Sećaš li se koliko su pojačali mere bezbednosti otkako je Saks krenuo da uništava? Ako sada izgube Kasei Valis, mogu da pozovu ogromna pojačanja. A to će samo otežati konačni prevrat."
     Kasei je tvrdoglavo odmahivao glavom. Džeki se veselo umeša sa drugog raja sobe: "Ne brini, Majo, znamo šta radimo."
     "To je nešto na šta možete da se ponosite! Pitanje je, možemo li i mi ostali? Osim ako nisi postala princeza Marsa."
     "Nađa je princeza Marsa", reče Džeki i ode u kuhinjski deo. Maja napravi grimasu za njom i opazi da je Art radoznalo posmatra. Nije skrenuo pogled kada je video da ga posmatra, i ona pođe u svoju sobu da se presvuče. Mišel je bio tamo, pravio je mesta na podu da gosti mogu da prespavaju. Ni veče neće doneti mira.
     Sledećeg jutra ustala je rano da ode u kupatilo, mamurna, i videla da je Art ustao pre nje. Došapnuo joj je preko tela spavača na podu: "Da iziđemo negde na doručak?"
     Maja klimnu glavom. Pošto se obukla, siđoše niz stepenice i krenuše kroz park, pa duž obale, nestvarne u vodoravnim zracima Sunca koje je izlazilo. Zaustavili su se u kafeu ispred koga je tek bio opran pločnik. Na belom zidu zgrade, obojenom svetlošću zore, uz pomoć šablona bila je ispisana parola, malim i urednim slovima, jarkocrvenom bojom:

     NEMA POVRATKA

     "Oh, Bože", uzviknu Maja.
     "Šta?"
     Pokazala je na grafit.
     "Ah, da", reče Art. "Isto je ispisano svuda po Šefildu i Barouzu ovih dana. "Moćno, a?"
     "Boga mi..."
     Sedeli su na prohladnom vazduhu za malim, okruglim stolom, jeli pecivo i pili tursku kafu. Led na horiznotu svetlucao je poput dijamanata, odajući izvesno kretanje ispod površine. "Kakav fantastičan prizor", reče Art.
     Maja se pobliže zagleda u krupnog Zemljanina, zadovoljna njegovom reakcijom. Bio je optimist kao Mišel, ali mnogo opušteniji u tome, prirodniji; kod Mišela je to bila politika, kod Arta narav. Od samog početka verovala je za njega da je uhoda, od časa kada su ga pokupili posle onog tako dobro tempiranog kvara na njihovom putu: uhoda Vilijema Forta, u Praksisove svrhe, a možda i Prelazne vlade, ili i jednih i drugih. Ali proveo je toliko vremena među njima - kao Nirgalov blizak prijatelj, Džekin i Nađin takođe... a oni sami su sada, zapravo, radili za Praksis, zavisni od njihove pomoći i zaštite, i informacija sa Zemlje. Zbog svega toga više nije bila sigurna - ne samo u to da li je Art uhoda, već i šta u ovom slučaju znači biti uhoda.
     "Moraš da ih odgovoriš od napada na Kasei Valis", reče ona.
     "Sumnjam da čekaju moju dozvolu."
     "Znaš na šta mislim. Ti bi mogao da ih odgovoriš."
     Art je delovao iznenađeno. "Da sam tako dobar u odvraćanju ljudi od toga da nešto ne učine, već bismo bili slobodni."
     "Znaš ti na šta mislim."
     "Pa", reče Art. "Pretpostavljam da se boje da neće moći ponovo da probiju šifru. Ali Kojot je prilično uveren da je provalio proceduru. Saks mu je pomogao da je razradi."
     "Reci im to."
     "Vrlo rado. Tebe slušaju više nego mene."
     "Tako je."
     "Mogli bismo da se opkladimo - koga Džeki najmanje sluša?"
     Maja se glasno nasmeja. "Svi bi bili pobednici."
     Art se iskezi. "Trebalo bi da ubaciš svoje predloge u Polinu i da je nateraš da oponaša Bunov glas."
     Maja se ponovo nasmeja. "Dobra zamisao!"
     Nastavili su da razgovaraju o projektu Helas, i ona mu je objasnila važnost novog otkrića zapadno od Helespontusa. Art je bio u vezi sa Fortom, pa joj je zauzvrat objasnio zaplet oko poslednje odluke Svetskog Suda, za koju Maja nije čula. Praksis je tužio Konsolidejted zbog pokušaja da postave sopstveni svemirski lift u Kolumbiji, tako blizu mesta u Ekvadoru gde je Praksis planirao da učini isto da bi obe lokacije bile ugrožene. Sud je doneo presudu u korist Praksisa, ali se Konsolidejted nije osvrtao na to; izgradio je sidrište u zemlji svojih novih klijenata i već je dovršio pripreme za spuštanje kabla lifta. Ostali metanati sladili su se porazom Svetskog Suda i na svaki način su podržavali Konsolidejted, što je Praksisu donelo mnogo problema.
     Maja reče: "Ali ove metanacionalke neprestano se glože među sobom?"
     "Tačno."
     "Znači da bi trebalo izazvati krupan sukob među nekima od njih."
     Artu poskočiše obrve. "Opasan plan!"
     "Za koga?"
     "Za Zemlju."
     "Briga me za Zemlju", reče Maja, probajući ukus ovih reči na jeziku.
     "Dobro došla u klub", reče Art tužno, i ona se ponovo nasmeja.









32.
     Na svu sreću, Džekina mala vojska uskoro je nastavila put za Sabiši. Maja je odlučila da otputuje do mesta gde je pronađen novi akvifer. Sela je na voz koji je išao u suprotnom smeru od kretanja kazaljke na satu, preko lednika Nisten i dalje na jug niz veliku zapadnu padinu, pored brdskog gradića Montepulćano do malene stanice nazvane Jaonisplac. Odatle se povezla malim vozilom, putem koji je pratio planinsku dolinu između divljih visova Helespontusa.
     Put je bio običan, grub usek kroz regolit, obezbeđen vezivnim sredstvom, obeležen odašiljačima, na senovitim mestima zakrčen nanosima tvrdog i prljavog letnjeg snega. Prolazio je kroz neobičan predeo. Posmatran iz svemira, Helespontus je imao određenu vizuelnu i areomorfološku povezanost, jer je materijal bio izbačen iz basena u koncentričnim krugovima. Ali na površini su ovi nepravilni prstenovi bili gotovo neraspoznatljivi, i videle su se samo razbacane gomile stena, kamenja koje je nasumično popadalo sa neba. A nezamislivi pritisci izazvani udarom bili su uzrok najneobičnijih metamorfoza, čiji su najčešći oblik bile džinovske kupe - u stvari, kupaste stene, potpuno ispucale prilikom pada, tako da su neke od njih imale procepe u koje je moglo da se uđe vozilom, dok su druge bile obično kupasto kamenje na zemlji, sa mikroskopskim pukotinama koje su prekrivale svaki centimetar njihove površine, kao kod starog porculana.
     Maja je vozila ovim napuklim predelom, osećajući se pomalo sablasno zbog brojnih kami stena: kupaste gromade koje su pale na rogalj i ostale tako da stoje; iste takve gormade, gde je mekši materijal podloge bio izlokan, pretvorivši ih u titanske dolmene; nizovi džinovskih očnjaka; visoki, glavati, falusni stubovi, kao onaj poznat pod nazivom Krutonja Velikog Čoveka; ludački naslagani slojevi kamena, od kojih je najizrazitiji dobio naziv Sudovi U Sudoperi; veliki zidovi stubastog, šestougaonog bazalta; još zidova, ali glatkih i sjajnih kao ogromno komađe jaspisa.
     Spoljnji koncentrični krug izbačenog materijala najviše je podsećao na planinski venac, tog popodneva sličan nečemu iz Indukuša, go i ogroman ispod oblaka u galopu. Put je vodio preko ovog venca visokim prelazom između dva kvrgava vrha. Maja je zaustavila vozilo na vetrovitom prelazu i pogledala unazad, ali tamo se nije videlo ništa osim oštrih visova, čitavog gorskog sveta - vrhova i grebena, išaranih senkama oblaka i snegom, i ponekog prstena kratera koji je svemu obezbeđivao nezemaljski izgled.
     Ispred nje se zemljište spuštalo prema Noakis Planumu, izbušenom kraterima, gde se nalazio logor rudarskih rovera, poređanih u krug kao neki karavan volovskih kola. Maja je poterala rover neravnim putem prema logoru, da bi stigla kasno po podne. U logoru ju je dočekala mala grupa starih prijatelja Beduina, kao i Nađa, koja je gostovala kod njih da bi se posavetovala o platformi za bušenje novootkrivenog akvifera. Svi su bili oduševljeni značajem otkrića. "Pruža se iza kratera Proktor, a verovatno i sve do Kajzera", reče Nađa. "Osim toga, izgleda da dopire duboko na jug, toliko da je moguće da je povezan sa akviferom na Australis Tolusu. Je li utvrđeno gde su mu severne granice?"
     "Mislim da jeste", reče Maja i poče da kuca na pločici na zglobu. Za vreme rane večere razgovarale su o vodi, i samo su povremeno ostavljale tu temu da bi razmenile novosti. Posle večere su sedele u Zeikovom i Nazikinom roveru i opuštale se pijući šerbet koji je Zeik služio okolo, zagledane u ugljevlje malog roštilja na kome je Zeik prethodno pekao šiš-ćevap. Razgovor se neizbežno okrenuo trenutnoj situaciji, i Maja je ponovila ono što je rekla Artu - da bi trebalo da pokušaju da podstaknu sukobe između metanacionalki na Zemlji.
     "To bi značilo svetski rat", reče Nađa oštro. "A ako bi se očuvao obrazac, bio bi to najgori do sada." Zatresla je glavom. "Mora da postoji bolji način."
     "Neće biti neophodno naše uplitanje da otpočne", reče Zeik. "Sve se već kreće prema tome."
     "Misliš?" reče Nađa. "Pa, ako se to dogodi... pretpostavljam da ćemo morati da pokušamo da napravimo prevrat ovde."
     Zeik odmahnu glavom. "Ovo je njihov izlaz u slučaju nužde. Moraćemo da budemo ubedljivi da bismo naterali moćne da se odreknu ovog mesta."
     "Postoje različiti metodi ubeđivanja", reče Nađa. "Na planeti čija je površina još smrtonosna valjda se može pronaći način koji ne iziskuje ubijanje ljudi. Trebalo bi da postoji neka nova tehnologija ratovanja. Razgovarala sam sa Saksom o ovome, i on se slaže."
     Maja frknu, a Zeik se naceri. "Njegovi novi metodi podsećaju na stare, koliko se meni čini! Obaranje onog sočiva - baš nam se dopalo! A što se tiče izbacivanja Deimosa sa orbite, pa... Jasno mi je kuda cilja, bar donekle. Kada u igru uđu krstareće rakete..."
     "Moramo da se postaramo da se to ne dogodi." Nađino lice imalo je tvrdoglav izraz koji je dobijalo kada je bila uverena u ispravnost svojih zamisli, i Maja ju je iznenađeno posmatrala. Nađa, strateg revolucije - Maja nikad ne bi poverovala da će doći do toga. Dobro, to je za nju bez sumnje bio način da zaštiti svoje građevinske poduhvate. Ili bilo koji građevinski poduhvat, na drugom polju.
     "Trebalo bi da dođeš da razgovaraš sa komunama u Odesi", predloži Maja Nađi. "To su u suštini Nirgalovi sledbenici."
     Nađa se složi i nagnu se napred da gurne žaračem jedan ugljen nazad u sredinu roštilja. Posmatrale su plamsanje vatre; redak prizor na Marsu, ali Zeik je toliko voleo vatru da se pomučio da je ima. Iznad marsovskog rumenila vrelog ugljevlja lebdeo je sivi pepeo sagorevanja. Zeik i Nazik govorili su tihim glasom, opisujući situaciju u arapskom svetu na planeti, koja je kao i obično bila veoma složena. Oni radikalni među njima uglavnom su bili napolju u karavanima, tragajući za metalima, vodom i areotermalnim izvorima, delujući nedužno i ničim ne pokazujući da nisu deo metanatskog poretka. Ali su bili tamo napolju, čekajući, spremni da deluju.
     Nađa ustade da pođe na spavanje, i kada je otišla, Maja oprezno reče: "Pričajte mi o Čalmersu."
     Zeik je zurio u nju, spokojno i bezizrazno. "Šta te zanima?"
     "Zanima me kakva je bila njegova uloga u atentatu na Buna."
     Zeik zažmiri kao da mu je nelagodno. "Ta noć u Nikoziji bila je veoma složena", potuži se. "Među Arapima se ispredaju beskrajne priče o njoj. To već postaje pomalo zamorno."
     "Šta se priča?"
     Zeik okrznu pogledom Nazik, a ova reče: "Problem je u tome što svi pričaju drugo. Niko ne zna šta se zaista dogodilo."
     "Ali bili ste tamo. Videli ste deo onoga što se događalo. Ispričajte mi prvo šta ste videli."
     Zeik je na ovo pažljivo odmeri, pa klimnu glavom. "U redu." Udahnu i umiri se kao da se priseća. Onda otpoče svečanim glasom, kao da daje svedočanstvo. "Posle vaših govora, okupili smo se u Hadžer el-kra Mešabu. Ljudi su bili gnevni na Buna, zbog glasina da je zaustavio planove za izgradnju mošeje na Fobosu, a ni njegov govor nije popravio stvar. Nikada nam se nije dopadalo to novo marsovsko društvo o kome je govorio. Zato smo svi gunđali kada je naišao Frenk. Moram da kažem da nas je njegov dolazak ohrabrio. Činilo nam se da je on jedini koji može da se suprotstavi Bunu. Zato smo svi gledali u njega, a on nam je dao podstrek - na fini način je omalovažavao Buna, pravio šale na njegov račun, koje su nas još više razgnevile protiv Buna, a njega predstavile kao jedini oslonac koji nam je preostao. Ja sam, sa svoje strane, bio prilično ljut na Frenka zbog podbunjivanja mlađih. Među nama su bili i Selim el-Hajil i grupica njegovih prijatelja iz Ahadovog krila, i bili su van sebe od besa - ne samo na Buna, već i na Fatah. Poznato ti je da su Ahad i Fatah bili u sukobu zbog nekoliko pitanja - panarabizma i nacionalizma, odnosa sa Zapadom, problema sa Sufijima... bila je to suštinska podela u mlađem pokolenju Bratstva."
     "Suniti i šiiti?" upita Maja.
     "Ne. Pre će biti konzervativci i liberali, gde liberali misle da su sekularni, a konzervativci da su religiozni, bili suniti ili šiiti. A el-Hajil je bio vođa konzervativnog krila Ahada. I bio je u karavanu sa kojim je Frenk putovao te godine. Često su razgovarali, i Frenk mu je postavljao mnogo pitanja, zavlačio mu se u dušu, na onaj svoj način, sve dok ne zaključi da je shvatio čoveka ili njegove stavove."
     Maja klimnu glavom, jer je poznavala opis.
     "Frenk ga je, dakle, poznavao, i el-Hajil je te večeri u jednom trenutku već bio zaustio da nešto kaže, ali je odustao kada ga je Frenk pogledao. Video sam to. Frenk je onda otišao, a el-Hajil maltene odmah za njim."
     Zeik zaćuta da otpije malo kafe i da razmisli.
     "Posle toga ih nisam video nekoliko sati. Stvari su počele da se zakuvavaju mnogo pre nego što je Bun ubijen. Neko je urezivao parole na prozore u medini, i Ahad je mislio da je to Fatah, pa su neki Ahadovci napali one iz Fataha. Potom su izbile borbe između njih svuda po gradu, kao i sa nekim američkim građevinskim ekipama. Nešto se dogodilo. Bilo je sukoba i na drugim mestima. Kao da je neko odjednom pomahnitao."
     Maja klimnu glavom. "Toga se sećam."
     "Prethodno smo, čini mi se, čuli da je Bun nestao; bili smo dole na Sirijskoj Kapiji, proveravali šifre da vidimo je li možda izlazio napolje, i zaista smo utvrdili da je neko izišao i da se nije vratio, i već smo se spremali da iziđemo kada je došla vest o njemu. Nismo mogli da verujemo. Sišli smo do medine i zatekli sve na okupu, i tamo su nam rekli da je to istina. Stigao sam u bolnicu posle jedan sat probijanja kroz gomilu. Video sam ga. I ti si bila tamo."
     "Ne sećam se."
     "Pa, bila si, ali je Frenk već bio otišao. Rekoh, video sam Buna, pa sam izišao da kažem ostalima da je to istina. Čak su i Ahadovci bili potreseni, siguran sam - Nazir, Ađil, Abdulah..."
     "Istina je", reče Nazik.
     "Ali el-Hajil i Rašid Abu i Buland Beseiso nisu bili sa nama. Bili smo se vratili u zgradu preko puta Hadžir el-kra Mešaba kada se začulo snažno kucanje na vratima; kada smo otvorili, el-Hajil se srušio u sobu. Već mu je bilo jako loše, znojio se i pokušavao da povrati, a koža mu je bila u crvenim mrljama. Grlo mu je bilo otečeno i jedva je govorio. Ukazali smo mu pomoć u kupatilu i videli da se davi od tečnosti koju nije mogao da povrati. Pozvali smo Jusufa u kupatilo i spremali smo se da odvezemo Selima u kliniku u našem karavanu kada nas je on sam zaustavio. "Ubili su me", rekao je. Pitali smo šta to znači, a on reče: 'Čalmers'."
     "Tako je rekao?" upita Maja.
     "Pitao sam ga: 'Ko je to uradio?' i on je odgovorio: 'Čalmers'."
     Maja začu Nazik kako izgovara, kao iz velike daljine: "Ali to nije sve."
     Zeik klimnu glavom. "Upitao sam ga: 'Kako to misliš?', a on reče: 'Čalmers me je ubio. Čalmers i Bun.' Protiskivao je reč po reč. Rekao je: 'Planirali smo da ubijemo Buna.' Nazik i ja smo zastenjali kada smo to čuli, a Selim me je zgrabio za ruku." Zeik posegnu sa obe ruke kao da hvata nevidljivu ruku. "'Hteo je da nas otera sa Marsa.' Rekao je to na takav način - nikada to neću zaboraviti. Istinski je verovao u to. Da Bun nastoji da nas nekako otera sa Marsa!" Zatresao je glavom, i dalje u neverici.
     "Šta se zatim dogodilo?"
     "On..." Zeik razdvoji šake. "Dobio je napad. Prvo se uhvatio za grlo, a onda su mu svi mišići..." Ponovo je stisnuo šake. "Napeo se i prestao da diše. Pokušali smo da mu povratimo disanje, ali nije uspelo. Nisam znao - traheotomija? Veštačko disanje? Antihistamini?" Slegnuo je ramenima. "Umro mi je na rukama."
     Nastade dugo ćutanje dok je Maja posmatrala Zeika kako se priseća. Od te noći u Nikoziji prošlo je pola veka, a Zeik je već tada bio star čovek.
     "Iznenađena sam koliko toga se sećaš", reče ona. "Moja sećanja, čak i na noć kao što je bila ta..."
     "Sećam se svega", reče Zeik tmurno.
     "Njegov problem suprotan je od onog koji imaju ostali", reče Nazik, posmatrajući muža. "Pamti suviše stvari. Nedovoljno spava."
     "Hmm", Maja se zamisli. "A druga dvojica?"
     Zeik napući usne. "Nisam siguran. Nazik i ja smo proveli ostatak te noći u poslu oko Selima. Nastao je sukob oko toga šta da se radi sa njegovim telom. Da li da ga odnesemo do karavana i da ćutimo o onome što se dogodilo, ili da odmah obavestimo nadležne."
     Ili da predaju nadležnima leš ubice, pomisli Maja, proučavajući Zeikovo neodgonetljivo lice. Možda je i to bio predmet rasprave. Promenio je priču. "Ne znam šta se, zapravo, dogodilo s njima. Nikada nisam saznao. U gradu je te noći bilo mnogo pripadnika Ahada i Fataha, a Jusuf je čuo Selimove reči. Zato su to mogli da budu njegovi neprijatelji, ili prijatelji, ili oni sami. Umrli su kasnije te noći, u jednoj sobi u medini. Zgrušavanje krvi."
     Zeik slegnu ramenima.
     Ponovo tišina. Zeik uzdahnu i dopuni šoljicu. Nazik i Maja odbiše.
     "Ali, znaš", nastavi on, "to je tek početak. Ono što smo videli, u šta smo sigurni. Posle toga, haos!" Lice mu se iskrivi. "Prepirke, nagađanja - teorije o zaveri svih vrsta. Kao što obično biva, zar ne? Nikoga više ne ubijaju tek onako. Još od Kenedija, to je uvek stvar količine priča koje je moguće izmisliti na osnovu istih činjenica. U tome je najveća čar teorije o zaveri - nema objašnjenja, ali ima priče. Kao Šeherezada."
     "Ne veruješ ni u šta od toga?" upita Maja, odjednom se osećajući bespomoćno.
     "Ne. Nema razloga da verujem. Znam da su Ahad i Fatah bili u sukobu. Frenk i Selim bili su nekako povezani. Kako se to ispoljilo u Nikoziji - i da li je..." On izbaci dah. "To ne znam, niti vidim kako se može saznati. Prošlost... neka mi oprosti Alah, prošlost mi izgleda kao nekakav demon, prizvan da mi noći ispuni mukama."
     "Žao mi je." Maja ustade. Jarko osvetljena sobica odjednom joj je izgledala skučena i prenatrpana. Opazivši treptanje večernjih zvezda na prozoru, ona reče: "Odoh da prošetam."
     Zeik i Nazik klimnuše glavom, i Nazik joj pomože da stavi šlem. "Nemoj dugo", reče.
     Nebo je bilo prekriveno uobičajenim raskošnim tepihom zvezda, sa trakom ljubičaste boje na zapadnom horizontu. Na istoku se uzdizao Helespontus, sa vrhovima okupanim mrkom ružičastom bojom već zamaklog Sunca koja je zasecala u indigo u visini, i obe su bile tako čiste da je prelazna linija prosto treperila.
     Maja je polako šetala prema uzvišenju udaljenom možda kilometar od nje. Nešto je raslo u pukotinama pod njenim nogama, lišaj ili mahovina, nešto čija je zelena boja sada bila crna. Pazila je da staje na kamenje. Biljkama je bilo dovoljno teško na Marsu i bez gaženja. Svim živim bićima. Mraz sumraka uvlačio joj se u kosti, sve dok nije počela da oseća u hodu 'X' oblik grejnih vlakana na kolenima pantalona. Negde na severu, u kršu Aureuma, telo Frenka Čalmersa počivalo je u naplavinama leda i sedimenata, a hodač mu je bio mrtvački sanduk. Poginuo je spasavajući druge od bujice. Mada bi se sam od srca narugao takvom opisu. On bi to jednostavno nazvao pogrešno proračunatim vremenom. Posledica silne energije, koje je kod njega bilo više no u bilo kog drugog, energije hranjene gnevom - na nju, na Džona, UNOMA-u i na sve zemaljske moćnike. Na sopstvenu ženu. Na oca. Na svoju majku, i na sebe. Na sve. Bio je gnevan čovek; najgnevniji čovek otkako je sveta. I njen ljubavnik. A sada i ubica njenog drugog voljenog, ljubavi njenog života, Džona Buna, čoveka koji je možda mogao da spasi sve njih. Koji bi doveka bio uz nju.
     A ona je bila ta koja ih je okrenula jednog protiv drugog.
     Nebo je sada bilo zvezdano crnilo, sa tankom ljubičastom trakom na zapadnom obzorju. U njoj nije bilo suza, nestale su sa osećanjima; ostao je samo crni svet i pruga ljubičaste gorčine, nalik na ranu koja krvari u noć.









33.
     Neke stvari jednostavno se moraju zaboraviti. Šikata ga nai.
     Vrativši se u Odesu, Maja je uradila jedino što je mogla sa onim što je saznala: zaboravila je, i bacila se na poslove oko projekta Helas, provodeći duge sate u uredu u proučavanju izveštaja i slanju ekipa na različita mesta za bušenje i gradnju. Posle otkrića Zapadnog Akvifera, ekipe za radioesteziju mogle su da rade opuštenije, i težište je bilo prebačeno na korišćenje pronađenih akvifera i gradnju infrastrukture u naseljima na rubu. Zato su za radioestezistima išli bušioci, a za njima ekipe za postavljanje crpki, dok su se svuda oko piste nalazile ekipe graditelja šatora, koje su gore u kanjonu Reul, iznad Harmakisa, pomagali Sufijima da osiguraju teško erodirani zid. Na kosmodrom sagrađen između Daa i Harmakisa stizali su novi doseljenici, naseljavali predeo gornjeg Daa i pomagali u preobražaju Harmakis-Reula, a odlazili su da žive i u drugim novim šatorima oko ruba. Bila je to masovna logistička vežba, i gotovo u svakom pogledu poklapala se sa Majinim starim snom o izgradnji Helasa. Ali sada, kada je to počelo da se ostvaruje, osećala se posve raštimovana i izvan toka; više nije bila sigurna šta zaista želi Helasu, Marsu ili sebi. Često se osećala prepuštena svojim promenljivim raspoloženjima, a ona su u mesecima posle posete Zeiku i Nazik (iako to nije povezivala s tim) bila posebno ćudljiva, nekontrolisano klackanje iz ushićenja u očaj, sa uravnoteženim razdobljima između, pokvarenim svešću da je to samo usput ka vrhu ili dnu.
     Tih meseci često je bila gruba prema Mišelu, često razljućena njegovom staloženošću, njegovim unutrašnjim skladom, lakoćom sa kojom je prolazio kroz život, kao da su mu godine provedene sa Hiroko donele odgovore na sva pitanja. "Ti si kriv za ovo", govorila mu je, nastojeći da ga izazove. "Nigde te nije bilo kada si mi bio potreban. Nisi uradio svoj posao."
     Mišel bi se pravio da ne čuje i neumorno je gasio vatru, sve dok je to ne bi razbesnelo. On joj je sada bio ljubavnik, a ne terapeut, i ako ne možeš da razljutiš onoga koga voliš, kakva je to ljubav? Shvatila je u kakvoj se groznoj zamci nalazi onaj čiji je ljubavnik istovremeno i terapeut - kako lako to objektivno posmatranje i umirujući glas mogu da postanu odbojni zid profesionalnog držanja. Čovek koji radi svoj posao - bilo je nepodnošljivo nalaziti se pod takvom paskom, kao da je on nekako iznad svega toga, kao da sam nema nikakvih problema, niti osećanja koja nije u stanju da kontroliše. Trebalo je to razbiti. I otuda (zaboravljajući da zaboravi): "Obojicu sam ja ubila! Ulovila sam ih i okrenula jednog protiv drugog, da bih povećala sopstveni uticaj. Svesno sam to uradila, a ti nisi bio ni od kakve pomoći! Bila je to i tvoja greška!"
     On bi samo nešto promrmljao, na licu bi mu se začeo zabrinut izraz, jer je znao šta sledi - nešto nalik na one česte oluje koje su se sa Helespontusa obarale na basen, a ona bi se nasmejala i počela bi snažno da ga šamara, udarajući ga dok se on povlačio, i vikala: "Hajde, kukavice, brani se!" sve dok ne bi istrčao na balkon i nogom zaglavio vrata za sobom, zureći preko drveća u parku i glasno psujući na francuskom dok je ona udarala po vratima. Jednom je čak razbila stakla i zasula mu leđa srčom, a on je s trzajeom otvorio vrata, nastavivši da psuje na francuskom, progurao se pored nje i izleteo iz zgrade.
     Ali obično je samo čekao da se ona istutnji i zaplače, pa bi se vratio unutra i prešao na engleski, što je bio znak da se sredio. I vratio se, uz jedva primetan prisenak uzrujanosti, svojoj nepodnošljivoj terapiji. "Gledaj", rekao bi joj, "tada smo svi bili pod velikim pritiskom, i ko je to znao i ko nije. Bila je to krajnje neprirodna situacija, i opasna - da smo načinili samo jednu od mogućih grešaka, mogli smo svi da poginemo. Morali smo da uspemo. Neki od nas su samo nešto bolje podnosili pritisak. Ja nisam, a ni ti. Ali smo preživeli. A pritisak još traje, u nečemu drugačiji, u nečemu isti. Ali sada se mnogo bolje nosimo s njim, ako mene pitaš. Uglavnom."
     A onda bi izišao u kafe na obali, da nekih dva sata sladi kasis, skicirajući lica oko sebe u beležnici, otrovne karikature koje je brisao čim bi ih nacrtao. Znala je to jer je ponekad izlazila da ga traži, pa bi sela pored njega, ćutke, uz čašu votke, izvinjavajući se položajem ramena. Kako da mu kaže da joj je ponekad bilo lakše kada bi se posvađala, da bi je to ponovo podiglo - da mu to kaže, a da ne izazove ono njegovo kratko, sarkastično sleganje ramenima, melanholično i puno dosade? Osim toga, znao je da je tako. Znao je, i oprostio joj. "Volela si obojicu", rekao bi joj, "ali na različite načine. A bilo je i dosta toga što nisi volela kod njih. Osim toga, šta god da si uradila, ne možeš se osećati odgovorna za njihove postupke. Sami su odlučivali o tome, a ti si bila samo jedan od činilaca."
     Bilo joj je lakše kada bi to čula. A svađa joj je zaista pomagala. Posle bi sve bilo u redu; osećala bi se bolje, nekoliko nedelja ili bar nekoliko dana. Prošlost je ionako imala previše praznina, bila je dronjav skup slika - bila je sigurna da će jednog dana potpuno zaboraviti. Bez obzira na to što su najupornija sećanja opstajala jer ih je držalo vezivo bola i kajanja. Bio je to razlog zbog koga je to moglo da potraje, iako su uspomene bile tako otrovne, tako bolne, tako beskorisne. Beskorisne! Beskorisne. Bilo je bolje okrenuti se sadašnjosti.

     Jednog popodneva, dok je razmišljala o tome, sama, dugo je posmatrala fotografiju mladog Frenka pored umivaonika - dvoumeći se da li da je skine odatle i da je baci. Ubica. Okrenuti se sadašnjosti. Ali i ona je bila ubica. I osoba koja ga je navela da ubije. Ako iko može nekoga da navede na nešto. U svakom slučaju, bio je njen saučesnik u tome, na neki način. Zato je, posle dugog premišljanja, odlučila da ostavi fotografiju gde je bila.
     Tokom narednih meseci, međutim, tokom razvučenih dana sa vremenskim pomakom i šestomesečnih godišnjih doba, slika je postala tek nešto više od dekora, poput police sa kuhinjskim kleštima i drvenim varjačama, ili niza okačenih tiganja sa bakarnim dnom, ili malih slanika i bibernika sa naslikanim jedrenjakom. Deo kulisa za određeni čin predstave, kao što je ponekad mislila o tome, koji će, ma koliko se činio nezamenljiv, jednom biti izbačen - potpuno nestati, kao što su nestali svi pređašnji, dok je prelazila u sledeću reinkarnaciju. Ili, možda, neće.
     I tako je prolazilo vreme, prvo nedelje, pa meseci, dvadeset četiri u godini. Prvi u mesecu već je toliko puta pao u ponedeljak da joj se činilo kao večnost; onda bi prošao treći mesec marsovske godine, i konačno bi došlo novo godišnje doba, pa bi prošao dvadesetsedmodnevni mesec i prvi u mesecu odjednom bi bio u nedelju, te bi i to posle nekog vremena počelo da izgleda kao jedan jedini, večni mesec, iz meseca u mesec. I to je trajalo, u nedogled; duge marsovske godine polako su se smenjivale. Napolju, oko Helasa, činilo se da su otkrili sve akvifere vredne pomena, i projekt je potpuno prešao na bušenje i postavljanje cevi. Švajcarci su upravo bili razvili nešto što su zvali šetajući cevovod, načinjen specijalno za rad u Helasu, i gore u Vastitas Borealisu. Ove naprave kotrljale su se predelom, ravnomerno rasipajući vodu po zemlji, tako da su mogli da pokriju dno basena, a da ne načine planine leda na ispustu nepokretnih cevovoda, kao što je prethodno bilo.
     Maja je otišla napolje sa Dajanom da vidi jedan od ovih cevovoda na delu. Gledani iz dirižabla koji je lebdeo iznad njih, veoma su podsećali na baštensko crevo koje leži na zemlji i uvija se pod visokim pritiskom vode.
     Dole na tlu utisak je bio još snažniji, čak nestvaran; cevovod je bio ogroman i veličanstveno se valjao preko slojeva već formiranog glatkog leda, uzdignut nekoliko metara iznad leda debelim stubovima koji su se završavali skijama. Cevovod se kretao brzinom od nekoliko kilometara na sat, guran pritiskom vode koja mu je kuljala iz slavine, okrenute pod različitim uglovima po naređenjima kompjutera. Kada bi cevovod odskijao do kraja luka, motori bi pomerili slavinu, i cevovod bi usporio, stao i pošao u suprotnom smeru.
     Voda je šibala iz slavine u debelom belom mlazu, praveći luk i padajući na površinu u oblaku crvene prašine i bele ledene pare. Onda bi potekla po zemlji, u velikim, blatnjavim, zaobljenim tokovima, usporavajući, praveći bazene i splašnjavajući, da bi zatim pobelela i polako se pretvorila u led. Ali to nije bio čist led; u vodu su bile dodate hranljive materije i nekoliko vrsta ledenih bakterija iz velikih biotankova tamo na liniji obale, tako da je led imao mlečno-ružičasti preliv i topio se brže od čistog leda. Prostrane bare otopine - u stvari, plitka jezera površine više kvadratnih kilometara - leti su bile svakodnevni događaj, kao i u sunčane dane proleća i jeseni. Hidrolozi su takoće izveštavali o velikim džepovima otopljenog leda ispod površine. A sa daljim porastom temperature na svetu, i sve debljim nanosima leda u basenu, donji slojevi neizbežno su počeli da se tope pod pritiskom. Zato su velike ploče leda iznad ovih zona umele da kliznu i na najblažoj padini, gomilajući se u velikim izlomljenim brdima na najnižim tačkama na dnu basena, mestima gde su se obrazovala fantastična pustopolja od grebena, pukotina, bara koje su se ledile svake noći, i blokova leda nalik na pale oblakodere. Ove velike nestabilne gomile leda preko dana su menjale oblik i lomile se od toplote, sa eksplozivnom bukom nalik na grmljavinu koja se čula u Odesi i svim naseljima na rubu. Uveče bi se ponovo zaledile, grmeći i pucajući, tako da je na mnogo mesta na dnu basena vladao neverovatno zamršeni krš.

     Preko ovih površina nije se moglo putovati, pa je većinu radova u basenu bilo moguće pratiti samo iz vazduha. Jedne nedelje u jesen M-48, Maja je odlučila da se pridruži Dajani i Rejčel i grupi njihovih prijatelja koji su nameravali da posete malo naselje na uzvisini u središtu basena. Naselje je već bilo nazvano Ostrvo Minus Jedan, iako to još nije bilo osrtvo, jer Zea Dorsa još nije bila pokrivena. Ali je i taj posao trebalo da bude dovršen za nekoliko dana, pa je Dajana, zajedno sa još nekoliko hidrologa iz njenog ureda, došla na pomisao da bi bilo dobro otići tamo i prisustvovati ovom istorijskom događaju.
     Pred sam polazak, u njihov stan banuo je Saks, bez saputnika. Putovao je iz Sabišija u Višnjak, pa je svratio da vidi Mišela. Maji je prijala pomisao da će uskoro morati da pođe i tako izbeći njegov boravak, koji je svakako trebalo da bude kratak. Još joj je bilo nelagodno u njegovom društvu, i bilo je jasno da je osećanje obostrano; i dalje je izbegavao njen pogled i obraćao se Mišelu i Spenseru. Nijedne reči za nju! Naravno, Mišel i on su proveli stotine sati razgovarajući tokom njegovog oporavka, ali ju je to ipak ljutilo.
     Zato je, kada je čuo za izlet na Minus Jedan i zamolio da im se pridruži, bila nimalo prijatno iznenađena. Ali Mišel joj je uputio preklinjući pogled, kratak kao blesak munje, a Spenser je odmah zamolio da pođe i on, bez sumnje da joj ne dozvoli da gurne Saksa iz dirižabla. Stoga je morala, veoma mrzovoljno, da pristane.
     Tako su, kada su jednog jutra nekoliko dana kasnije poleteli na put, sa njima bili 'Stiven Lindholm' i 'Džordž Džekson', dva starca čije prisustvo Maja nije htela ni da obrazlaže ostalima, videvši da Dajana, Rejčel i Franc znaju ko su oni. Mladi su bili pomalo suzdržani dok su se peli stepenicama u dugačku gondolu dirižabla, i Maja je nezadovoljno pućila usne zbog toga. To neće biti ono putovanje koje bi bilo bez Saksa.

     Let od Odese do Ostrva Minus Jedan trajao je otprilike dvadeset četiri sata. Dirižabl je bio manji od starih strelastih grdosija iz ranih dana; ovo je bila letelica oblika cigare, krštena Tri dijamanta, a gondola koja je predstavljala kobilicu balona bila je dugačka i prostrana. Iako su njegovi ultralaki propeleri bili dovoljno snažni da je teraju priličnom brzinom i direktno protiv dosta jakih vetrova, Maji je to ipak izgledalo kao jedva kontrolisano lebdenje, u kome je brujanje motora bilo jedva čujno u zviždanju zapadnog vetra. Prišla je jednom prozoru i pogledala dole, okrenuta leđima Saksu.
     Vidik sa prozora bio je čudesan još od samog poletanja, jer su crepovi i lišće Odese predstavljali dopadljiv prizor ispod šatora na severnoj padini. A posle nekoliko sati probijanja kroz vazduh prema jugoistoku, ledena ravnica basena prekrila je čitavu vidljivu površinu sveta, kao da lete preko Arktičkog Okeana, ili nekog ledenog sveta.
     Jedrili su na visini od nekih hiljadu metara, brzinom od pedesetak kilometara na sata. Tokom čitavog popodneva prvog dana puta ledeni predeo ispod njih bio je posvuda prljavo bele boje, išaran čestim bazenima otopljenog leda purpurne boje neba, srebrno bleštavih kada bi uhvatili Sunce. Neko vreme se na severu videla šara spiralnih polinija, dugačkih, crnih pruga otvorene vode koje su označavale mesto potopljenog mohoula na Niskoj Koti.
     Led je u sumrak postao krš mutno ružičastih, narandžastih i tonova slonove kosti, isprugan dugačkim crnim senkama. Potom su leteli kroz noć, pod zvezdama, preko svetlucave ispucale beline. Maja je nemirno spavala na dugačkoj klupi ispod prozora i probudila se pre zore, koja je bila novo čudo boja, gde su ljubičasti prelivi neba bili mnogo tamniji od leda na zemlji, i ova inverzija činila je da sve zajedno izgleda nestvarno.
     Negde na polovini prepodneva tog dana, ponovo su ugledali kopno; iznad horizonta je lebdeo oval bregova oker boje, koji su se dizali iz leda u dužini od oko stotinu kilometara, i pedeset kilometara široki. Ova uzvisina bila je Helasov ekvivalent čepovima na dnu manjih kratera, i bila je dovoljno visoka da ostane iznad planiranog nivoa vode, darujući budućem moru dosta prostrano središnje ostrvo.
     Naselje Minus Jedan, na severozapadnom delu prostranog zemljišta, bilo je u ovoj fazi samo skupina puteva, raketnih platformi, pristaništa za dirižable i neuredna grupa malih zgrada - nekoliko njih ispod nevelikog šatora stanice, ostale na otvorenom, izložene, nalik na betonske blokove pobacane sa neba. Tu je živela samo omanja posada, sastavljena od tehničara i naučnika, mada su povremeno imali posete areologa.
     Tri dijamanta zaokrenu i zakači se za jedan od stubova, pa ga odvukoše na zemlju. Putnici iziđoše iz gondole na pokretni most, i nastojnik stanice ih poveze u kratak obilazak aerodroma i naselja.
     Posle skromne večere u trpezariji naselja, obukli su hodače i izišli da prošetaju napolju, između razbacanih pomoćnih zgrada, nizbrdo do linije gde su domaćini predviđali da će biti obala. Tamo su utvrdili da se sa te visine još ne vidi led; bila je to niska, peskovita obala, posuta kamenjem sve do bliskog horizonta, udaljenog oko sedam kilometara.
     Maja je išla sama iza Dajane i Franca, između kojih se, izgleda, začinjala romansa. Iza njih je išao još jedan par domorodaca nastanjenih u stanici, mlađih i od Dajane, prisno se držeći za ruke. Oboje su bili visoki preko dva metra, ali ne vitki i tanki kao većina mladih domorodaca - ovo dvoje vežbali su u teretani, razvijajući se dok nisu postigli razmere zemaljskih dizača tegova, uprkos izuzetnoj visini. Bili su to divovi, ali i dalje laki na nogama, i išli su preko razbacanog kamenja obale kao da igraju neki gorštački balet. Maja ih je posmatrala, diveći se po ko zna koji put novoj ljudskoj vrsti. Iza nje su jedan kraj drugog hodali Saks i Spenser, i ona čak reče nešto o tome na staroj frekvenciji Prvih stotinu. Ali Spenser samo pomenu nešto o fenotipu i genotipu, a Saks je nije ni udostojio odgovora, i išao je dalje niz padinu polja.
     Spenser pođe za njima, a Maja ih je pratila, pažljivo hodajući preko novih oblika života: tu je bilo čuperaka trave izniklih iz peska između kamenja, niskih cvetnica, korova, kaktusa, žbunja, čak i nekoliko sasvim niskih kvrgavih stabala, zavučenih uz bokove stena. Saks je lutao okolo opreznim korakom, spuštajući se na koleno da osmotri biljke i ustajući sa odsutnim pogledom, kao da mu je krv napustila glavu dok je klečao. Ili je to bio pogled iznenađenja, nešto čega se Maja nije sećala kod njega. Zastala je da pogleda oko sebe; bilo je zaista za čuđenje videti takvo obilje života, ovde napolju gde niko nikad nije ništa uzgajio. Ili su to možda ipak učinili naučnici sa aerodroma. A basen je bio na maloj visini, topao i vlažan... Mladi Marsovci na padini igrali su preko svega toga; vešto su obilazili biljke, uopšte ne obraćajući pažnju na njih.
     Saks stade ispred Spensera i nagnu šlem unazad da pogleda u Spenserov vizir. "Sve ove biljke biće potopljene", reče sa nevericom, gotovo kao da postavlja pitanje.
     "Tako je", odvrati Spenser.
     Saks kratko pogleda prema Maji. Njegovi prsti u rukavicama besno su se stezali u pesnice. Šta, sada će je optužiti i za ubijanje biljaka?
     Spenser reče: "Ali će organska materija poslužiti kao hrana kasnijeg podmorskog života, zar ne?"
     Saks samo pogleda oko sebe. Kada je njegov pogled prošao mimo nje, Maja opazi da žmiri, kao u nekom bolu. Onda se ponovo zaputi preko složene tapiserije biljaka i kamenja.
     Spenser srete Majin pogled i podignu ruke, kao da se izvinjava što je Saks izbegava. Maja se okrenu i pođe nazad uzbrdo.
     Posle je cela grupa pošla zavojitim grebenom, iznad linije od minus jednog kilometra, do kamene pečurke severno od stanice, gde će biti dovoljno visoko da ugledaju led na zapadnom obzorju. Pod njima je ležao aerodrom, podsećajući Maju na Podbrežje ili antarktičke stanice - neplaniran, nestrukturisan, bez nagoveštaja ostrvskog grada koji će tu sigurno nići. Vešto gazeći po kamenju, mladi su nagađali kako će izgledati grad - bili su sigurni da će to biti primorski centar, gde će svaki hektar biti izgrađen ili zasađen, sa pristaništima za bordove u svakom zatonu na obali, sa palmama, plažama, paviljonima... Maja sklopi oči i pokuša da zamisli ono što su mladi opisivali - zatim ih ponovo otvori i vide kamen, pesak i kržljavo bilje. Nije uspela da dočara nikakvu sliku. Budućnost će, kakva god bila, biti iznenađenje za nju - nije videla ništa ispred sebe, unapred, bila je to neka vrsta jamais vu, koja je ležala na sadašnjosti kao veo. Odjednom je preplavi predosećaj smrti, i ona pokuša da ga se oslobodi. Niko ne može da vidi u budućnost. Praznina u njenom umu nije značila ništa; bila je to normalna stvar za nju. Jedino što ju je uznemiravalo bilo je Saksovo prisustvo, podsetnik na stvari o kojima nije smela da misli. Ne, praznina pred njom bila je blagoslov. Sloboda od već viđenog. Dragocen blagoslov.
     Saks je išao za njima, zagledan u basen.

     Sutradan su se ponovo ukrcali u Tri dijamanta i poleteli na jugozapad, sve dok kapetan nije spustio sidreno uže u blizini Zea Dorse, zapadno od nje. Prošlo je dosta vremena otkako se Maja odvezla tamo sa Dajanom i njenim prijateljima, i grebeni su sada bili samo mršava kamena poluostrva, ispružena u haotičnom ledu prema Minus Jedan, tonući pod led jedno za drugim - sva osim najvećeg, koje je još bilo nedosegnuta litica, granica između dve neravne ledene mase, od kojih je ona zapadna bila nekih dve stotine metara niža od istočne. Ovo je, rekla je Dajana, bila poslednja granica tla koja je spajala Minus Jedan i rub basena. Kada ovaj prelaz bude preplavljen, središnje uzvišenje stvarno će postati ostrvo.
     Ledena masa sa istočne strane preostalog dorsuma bila je na jednom mestu sasvim blizu ivice grebena. Kapetan dirižabla ispustio je još užeta i otplovili su na istok na preovlađujućem vetru sve dok se nisu našli iznad samog grebena, gde se lepo videlo da je od granice leda do ruba grebena preostalo samo nekoliko desetina metara stene. A dalje na istoku video se šetajući cevovod, čiji je plavi šmrk polako klizio napred-nazad na stubovima-skijama, izbacujući vodu na površinu. Ispod brujanja propelera, čulo se povremeno krckanje i jeka odozdo, prigušena tutnjava, reski pucnjevi kao hici iz puške. Dajana je objasnila da pod ledom ima vode u tečnom stanju, i da težina nove vode nagoni delove ledene mase da se češu o gotovo potopljeni greben. Kapetan pokaza na jug, i Maja vide kako niz ledenih bregova leti u vazduh kao da je miniran, padajući na sve strane po ledu i lomeći se na hiljade komada. "Možda ne bi bilo loše da se malo odmaknemo", reče kapetan. "Ne bi valjalo za moj ugled da se priča da nas je oborio ledeni breg."
     Šmrk šetajućeg cevovoda bio je okrenut u njihovom pravcu. A onda je, uz prigušenu seizmičku riku, poslednji nedosegnuti greben bio preplavljen. Uz stenu je jurnula bujica tamne vode i prelila se niz zapadnu stranu, u vodopadu širokom možda stotinu metara. Obrušio se sa visine od dve stotine metara u širokom lenjom čaršavu vode. U okruženju beskrajnog ledenog sveta okolo, bio je to običan mlazić, ali taj mlazić nije prestajao, voda na istočnoj masi sada je bila kanalisana ledom sa bokova, vodopadi su tutnjali kao grmljavina, a voda se na zapadnoj strani širila u stotine tokova kroz ispucali led - Maja oseti kako joj je potiljak ježi od straha. Verovatno sećanje na poplavu u Marinerisu, zaključila je, ali nije bila sigurna.
     Vodopad konačno oslabi, i za manje od jedan sat potpuno je usporio i zaledio se, bar na površini; iako je bio sunčan jesenji dan, ovde dole bilo je osamnaest stepeni ispod tačke smrzavanja, i sa zapada je nailazio front čupavih kumulonimbusa, najavljujući talas hladnog vazduha. Vodopad se, dakle, umirio. Ali je iza njega ostao svež ledopad, koji je prekrio kamenu liticu hiljadama glatkih, belih cevi. Greben je sada bio pretvoren u dva ne sasvim spojena vrha, nalik na druge grebene u Zea Dorsi, zaronjene u led kao kompleti istovetnih rebara: poluostrva-blizanci. Helasovo more se konačno spojilo, a Minus Jedan je zaista postao ostrvo.

     Posle toga, putovanja vozom oko Helasa i preletanja raznim sredstvima za Maju više nisu bila ista, jer je isprepletanu mrežu lednika i ledenog krša u basenu posmatrala kao novo more, koje se dizalo i popunjavalo, zapljuskujući obalu svuda okolo. No, tečno more ispod leda kod Niske Kote mnogo je više narastalo u proleće i leto nego što je opadalo u jesen i zimu. A snažni vetrovi dizali su talase u polinijima, koje su leti lomile led među njima, stvarajući oblasti rastresitog leda, plutajućih komada leda koji su stenjali tako glasno dok su ih podizali strmi, mali talasi, da je razgovor u dirižablima bio nemoguć.
     A u godini M-49, dotok iz svih akvifera dostigao je maksimum od ukupno dve i po hiljade kubnih metara vode dnevno, količinu koja će napuniti basen do linije od minus jednog kilometra za otprilike šest marsovskih godina. Maji je ovo vreme izgledalo kratko, posebno zato što je napredak bio vidljiv i tu na obzorju Odese. Zimi su crne oluje sa planina prekrivale dno čitavog basena začuđujuće belim snegom; u proleće će se taj sneg otopiti, ali će granica ledenog mora biti bliže nego što je bila prethodne jeseni.
     Na severnoj polulopti bilo je slično, što su potvrđivali izveštaji i njeni povremeni odlasci do Barouza. Velike severne dine Vastitas Borealisa bile su ubrzano navodnjavane dovođenjem vode iz bušotinina na ogromnim akviferima ispod Vastitasa i severne polarne oblasti, postavljenim na ledu koji je rastao pod njima, dižući i njih. U severna leta, sa ledene kape tekle su velike reke otapanja, prosecajući kanale kroz pesak i brzajući da se spoje sa ledom. Nekoliko meseci pre nego što je Minus Jedan postao ostrvo, u vestima je bio prikazan snimak nepokrivenog komada zemlje u Vastitasu kako nestaje pod tamnom bujicom sa zapada, istoka i severa. Ovo je, izgleda, načinilo konačno vezu među ledenim jezicima, i sada se na severu nalazilo more koje je optakalo planetu kao prsten. Naravno, još nije bilo svuda povezano i pokrivalo je samo polovinu zemlje između šezdesetog i sedamdesetog stepena severne širine, ali su, prema snimcima sa satelita, već postojali veliki ledeni jezici koji su se pružali na jug kroz duboke useke Hrise i Izidisa.
     Za potapanje ostatka Vastitasa biće potrebno još oko dvadeset marsovskih godina, jer je za to bila neophodna mnogo veća količina vode nego za isti poduhvat u Helasu. Međutim, i dovod vode bio je veći, pa je napredak bio srazmeran, i svi pokušaji Crvenih da sabotiraju projekt uspevali su samo da ga okrznu. Projekat se, zapravo, zahuktavao uprkos učestalim sabotažama i ekotažama, zato što su bili primenjeni neki novi metodi bušenja, prilično drastični i veoma delotvorni. Na vestima je prikazan najnoviji metod, snažne podzemne termonuklearne eksplozije duboko ispod Vastitasa. Ovim je otopljen permafrost na velikim površinama i obezbeđen dotok novih količina vode u pumpe. Na površini su se ove eksplozije ispoljile kao iznenadni ledotresi, koji su od površinskog leda načinili penušavu kašu, i uskoro se na površini ledila tečna voda, koja je, međutim, ispod ostajala tečna. Slične eksplozije ispod severne polarne kape izazvale su poplave gotovo istih razmera kao veliki izlivi šezdeset prve. I sva ta voda se slivala dole u Vastitas.
     A u uredu u Odesi, sve je to praćeno sa profesionalnim zanimanjem. Najnovije procene količine podzemnih voda na severu ohrabrile su inženjere Vastitasa da planiraju konačni nivo mora veoma blizu samog datuma, kote nultog kilometra koja je bila određena još u doba nebeske areologije. Dajana i drugi areolozi u Dubokim Vodama bili su mišljenja da će spuštanje tla u Vastitasu, kao posledica pražnjenja akvifera i permafrosta, dovesti do toga da dobiju nivo mora koji je nešto niži od datuma. Ali su tamo gore bili ubeđeni da je to uračunato, i da će dostići liniju.
     Isprobavanje raznih dubina mora na mapi VI u uredu jasno je pokazalo da kakvog će oblika biti budući okean. Njegova južna obala će na mnogim mestima biti na Velikom Nagibu. Ponegde je to značilo blagu padinu; na nabranom zemljištu, arhipelage; u nekim oblastima, dramatične morske hridi. Provaljeni krateri biće pogodni za luke. Masiv Elizijuma postaće ostrvski kontinent, kao i ostaci severne polarne kape - zemlja pod kapom bila je jedina oblast severa visoko iznad kote nultog kilometra.
     Bez obzira na to koji bi nivo mora odabrali da prikažu na mapama, veliki južni rukavac okeana prekrivao je Izidis Planiciju, koja je bila niža od većeg dela Vastitasa. A akviferi u planinama oko Izidisa takođe su bili pražnjeni u nju. Staru ravnicu trebalo je, dakle, da ispuni veliki zaliv, pa su građevinske ekipe dizale dugačak bedem i luku oko Barouza. Grad se nalazio dosta blizu Velikog Nagiba, ali je njegov visinski položaj bio nešto ispod datuma. Zato je to trebalo da postane lučki grad kao i Odesa, luka na okeanu koji omotava svet.
     Nasip koji su gradili oko Barouza bio je visok dve stotine metara i širok tri stotine. Maji je zamisao da se grad štiti nasipom izgledala uznemirujuća, iako je iz vazdušnih snimaka bilo jasno da je reč o još jednom faraonskom spomeniku, visokom i masivnom. Pružao se u obliku potkovice, sa oba kraja na padini Velikog Nagiba, i bio je tako veliki da su postojali planovi za gradnju na njemu, prema kojima je trebalo da se pretvori u mondenski Lido, sa malim sidrištima za jahte. Ali Maja se setila da je jednom stajala na nekom nasipu u Holandiji, gde je zemljište sa kopnene strane bilo niže od severnog mora sa druge strane; bio je to veoma zbunjujući osećaj, gori i od bestežinskog stanja. Bio je takav i na višem nivou svesti, jer su vesti sa Zemlje prikazivale sve tamošnje nasipe pod navalom vode usled neznatnog porasta nivoa mora, izazvanog globalnim zagrevanjem, pokrenutim dva veka ranije. Porast nivoa mora od samo jednog metra ugrozio je mnoga niska područja na Zemlji, a Marsov severni okean trebalo je u narednoj deceniji da poraste za čitav kilometar. Bilo je pitanje hoće li uspeti da tako uspešno kontrolišu njegov krajnji nivo da nasip bude dovoljan. Majin posao u Odesi činio je da bude zabrinuta zbog ovoga, iako su to i sami isprobavali u Helasu i imali utisak da su ovladali postupkom. Trebalo je nadati se da su u pravu, jer je položaj Odese ostavljao malo prostora za greške. Ali i hidrolozi su govorili o upotrebi 'kanala' koji je prokopalo sočivo pre nego što je bilo uništeno, kao otoku prema severnom okeanu, ako to bude neophodno. Bilo je to dobro za njih, ali severni okean neće imati takvu otoku.
     "Oh", reče Dajana, "pa uvek mogu da odvedu višak u basen Argire."

     A na Zemlji, bune, paljevina i sabotaže postajale su svakodnevno oružje ljudi koji nisu dobili tretman - smrtnika, kako su ih zvali. Posvuda su oko velikih gradova nicala naselja okružena zidovima, utvrđenja gde su oni koji su prošli tretman mogli da prožive čitav život, koristeći se telekomunikacijom, daljinskim upravljanjem, prenosnim generatorima, čak i hranom iz staklenika i sistemima za pročišćavanje vazduha: zapravo, kao u naseljima na Marsu.
     Jedne večeri, umorna od Mišela i Spensera, Maja je izišla sama na večeru. Često je osećala potrebu da ode negde sama. Otišla je do kafea na uglu ulice pored obale, sela za jedan sto u bašti, ispod krošnji ukrašenih svetiljkama, naručila predjelo i špagete i počela da jede, zamišljena, ispijajući mali bokal kijantija, slušajući grupicu svirača. Vođa je svirao neku vrstu harmonike koja je imala samo dugmeta i zvala se bandoneon, a njegovi pratioci svirali su violinu, gitaru, klavir i akustični bas. Grupa smežuranih staraca, muškaraca njenih godina, koji su umereno improvizovali na veselo melanholične melodije - ciganske pesme, tango, neobične kompozicije koje kao da su spontano proizvodili... Pojevši obrok, dugo je sedela i slušala ih, polako ispijajući poslednju čašu vina, a zatim i kafu, posmatrajući ostale goste, lišće nad glavama, daleki, ledeni pejsaž iza ivice mola, oblake kako se valjaju od Helespontusa. Nastojeći da očisti um od misli. Neko vreme to joj je uspevalo i odvelo ju je na blaženo putovanje u neku pređašnju Odesu, neku Evropu iz mašte, slatku i tužnu kao dueti violine i harmonike. Ali tada društvo za susednim stolom poče da raspravlja o tome koliki je postotak stanovništva Zemlje dobio tretman - jedan je tvrdio deset odsto, drugi četrdeset - znak informativnog rata ili, jednostavno, nivo haosa koji je tamo zavladao. Okrenuvši se od njih, opazila je naslov u novinskom ekranu iznad šanka i počela da čita rečenice koje su promicale sleva nadesno posle njega: Svetski Sud je prestao da radi da bi se preselio iz Praga u Bern, a Konsolidejted je iskoristio priliku da pokuša nasilno preuzimanje Praksisove imovine u Kašmiru, što je u suštini značilo prevrat većih razmera ili manji rat protiv vlade u Kašmiru, iz baze Konsolidejteda u Pakistanu. Koji će, neizbežno, uvući Indiju u sukob. A Indija je u poslednje vreme takođe poslovala sa Praksisom. Indija protiv Pakistana, Praksis protiv Konsolidejteda - a većina Zemljinog stanovništva bila je uskraćena za tretman, u očajanju...
     Kada se Maja te večeri vratila kući, Mišel je izjavio da taj napad znači povećan uticaj Svetskog Suda, s obzirom na to da je Konsolidejted odlagao napad do prekida rada Suda; ali zbog razaranja u Kašmiru i udarca za Praksis, Maja nije bila raspoložena da ga sluša. Mišel je bio tako tvrdoglav optimista da ga je to povremeno činilo glupim, ili bar nesnosnim za društvo. Jer jedna stvar se nije mogla poreći: živeli su u predveče nesreće. Točak bezumlja na Zemlji ponovo se vraćao, uhvaćen u beskrajnu sinusoidu, goru i od one Majine, i uskoro će se svi obreti usred jednog od onih paroksizama, van kontrole, boreći se da izbegnu uništenje. Osećala je to. Ponovo su upadali u to.
     Počela je redovno da se hrani u kafeu na uglu, da bi slušala grupu i bila sama. Sedela je okrenuta leđima šanku, ali je bilo nemoguće ne razmišljati o događajima. Zemlja: njihova kletva, njihov biblijski greh. Pokušala je da razume, da vidi kako bi to Frenk video, da čuje njegov glas kako analizira situaciju. Grupa Jedanaestorice (stara Sedmorica plus Koreja, Azanja, Meksiko i Rusija) još su bili u titularnoj vlasti nad većinom činilaca moći na Zemlji, u obliku vojnih snaga i kapitala. Jedini pravi takmaci ovim starim dinosaurusima bile su velike metanacionalke, koje su se stopile kao Atine iz transnata. Veliki metanati - a u ekonomiji dva sveta bilo je mesta, po definiciji, samo za desetinu takvih - bili su svakako zainteresovani da preuzmu zemlje Jedanaestorice, kao što su učinili sa mnogim manjim; metanati koji uspeju u ovome verovatno će pobediti u igri moći koju su igrali među sobom. Zato su neki od njih nastojali da podele i zavladaju zemljama Jedanaestorice, čineći sve da ih okrenu jedne protiv drugih, ili da podmite nekog od njih da promeni stranu. A za sve to vreme međusobno su se gložili, te iako su se neki od njih udružili protiv Jedanaestorice u pokušaju da ih potčine, drugi se se okomili na siromašne zemlje, ili na male tigrove, da bi sami ojačali. Zbog svega toga vladala je zamršena ravnoteža moći, najjače stare nacije protiv najvećih novih metanacionalki, gde su Islamska Liga, Indija, Kina i manji metanati postojali kao nezavisni izvori moći, snage, koje nije bilo moguće predvideti. Otuda je ravnoteža moći, kao i svi drugi savremeni trenuci privremenog mira, bila krhka - to je bilo neizbežno, jer je polovina Zemljinog stanovništva živela u Indiji i Kini, činjenica u koju Maja nikada nije uspela potpuno da poveruje ili da je shvati - istorija je bila tako čudna - i nije se moglo znati koji će tas vage pasti na ovu polovinu čovečanstva.
     Naravno, sve je ovo navodilo na pitanje čemu uopšte sve to trvenje. Čemu, Frenk? - mislila je, slušajući odsečni, melanholični tango. Koje su pobude ovih metanacionalnih vladalaca? Međutim, videla je samo njegov cinični osmejak, onaj iz godina kada ga je poznavala. Carstva su dugovečna, jednom joj je rekao. A ideja carstva ih je sve nadživela. Zato je još bilo ljudi koji su hteli da postanu Džingis Kan, da vladaju svetom bez obzira na cenu - rukovodioci metanata, vođe Jedanaestorice, generali armija...
     Ili, nagađao je Frenk iz njenih misli, spokojno, nemilosrdno - Zemlja ima ograničenu nosivost. A ljudi su je prekoračili. Mnogi će zato morati da umru. To je svima bilo jasno. Borba za život je okrutna srazmerno tome. Borci, međutim, savršeno razumni. Ali bez izbora.
     Muzičari su svirali, njihova slatka nostalgija postajala je s vremenom sve izrazitija, i došla je zima sa snegovima, i oni su svirali u snežna predvečerja dok se ceo svet zaogrtao tamom, entre chien et loup. Bilo je nečega malog, ali hrabrog u uzdisanju dugmetare, u tim minijaturama usred sve te ogromnosti: običan život, tako dragocen, u krugu svetlosti ispod ogolelog drveća.
     A i taj osećaj bio je tako poznat. Tako je bilo u godinama uoči šezdeset prve. Iako se nije sećala pojedinačnih događaja i kriza koje su činile poslednje predratno vreme, pamtila je taj osećaj tako živo kao da ima specifičan miris; sećala se kako se činilo da ništa više nema vrednost, kako su i najbolji dani bili bledi i ledeni pod crnim oblacima, nagomilanim prema zapadu. Kako su životna zadovoljstva imala antički, očajnički prisenak, onda kada su, moglo se reći, svi okretali leđa šanku, čineći sve da ublaže osećaj beznačajnosti i bespomoćnosti. Oh, da, ovo je zaista bilo već viđeno.









34.
     Stoga je, kada su odlazile na putovanja oko Helasa i susretale se sa grupama Slobodnog Marsa, Maja bila radosna što ljudi dolaze, ljudi koji veruju da njihovo delanje ima smisla, uprkos velikom vrtlogu tamo dole. Maja je od njih saznala da Nirgal, kud god bi otišao, poučava ostale domoroce da je situacija na Zemlji opasna po njih same, bez obzira na to koliko izgleda daleka. I to je delovalo; ljudi su dolazili na sastanke puni novosti o Konsolidejtedu i Ameksu i Subarašiju, i najnovijim upadima UNTA policije u južne visije, upadima koji su bili razlog napuštanja Terasa i mnogih tajnih utočišta. Jug se praznio, a skrivači su se slivali u Hiranjagarbu i Sabiši, Odesu i kanjone istočnog Helasa.
     Činilo se da neki od mladih domorodaca sa kojima se srela smatraju da je osvajanje juga od strane UNTA dobra stvar, jer je započela konačno odbrojavanje za akciju. Požurila je da se pobuni protiv ovakvog razmišljanja. "Ne valja ako nam oni određuju vreme", govorila im je. "Trebalo bi mi to da radimo, da sačekamo pravi trenutak. A tada da budemo svi zajedno. Ako to ne vidite..."
     Onda ste budale!
     Ali Frenk je uvek šibao svoje slušaoce. Ovima je bilo potrebno nešto više - ili, tačnije, zaslužili su nešto više. Nešto pozitivno, nešto da ih privuče, a ne samo da ih usmeri. Frenk je govorio isto, ali je retko tako postupao. Trebalo ih je zavesti, kao što su radile noćne igračice na šetalištu u Odesi. I oni su verovatno uveče izlazili na svoje obale. Politici je trebalo više erotske energije, jer bi inače bila samo ressentiment i kontrola štete.
     Zato ih je zavodila. Činila je to čak i kada je bila zabrinuta, uplašena ili loše raspoložena. Stajala je među njima, razmišljajući o seksu sa tim vitkim mladićima, a onda bi sela među njih i počela da im postavlja pitanja. Hvatala im je poglede, svakom ponaosob; svi su bili tako visoki na svojim stolicama da im je bila u visini očiju dok je sedela na stolu, i uvlačila ih je u razgovor koji je bio prisan i srdačan koliko god je to mogla da postigne. Šta očekuju od života i od Marsa? Često bi se glasno nasmejala njihovim odgovorima, zatečena njihovom nevinošću ili duhovitošću. Njihova vizija Marsa često je bila radikalnija nego što je zamišljala da može biti, vizija istinski nezavisnog Marsa, egalitarnog, pravednog i radosnog. I na neki način su već počeli da ostvaruju te snove: mnogi od njih već su pretvorili svoje male stanove u zajednička boravišta i delovali su u alternativnoj ekonomiji koja je imala sve manje veze sa Prelaznom vladom ili metanatima - ekonomiji u kojoj je bila primenjena Marinina eko-ekonomija i Hirokina areofanija, filozofija Sufija i Nirgalova filozofija, njegova lutajuća ciganska vladavina mladih. Osećali su da će živeti večno; osećali su da žive u svetu senzualne lepote; život u granicama šatora za njih je bio normalna stvar, ali ujedno i prolazno razdoblje, život u toplim utroba mezokozma, za kojim će neizbežno uslediti izlazak na otvoreno, na površinu - bilo je to određeno već samim njihovim rođenjem! Bili su, kako bi ih Mišel nazvao, areurzi u začetku, mladi bogovi koji su menjali svoj svet, ljudi svesni svoje predodređenosti da budu slobodni i uvereni da će se to dogoditi, i to uskoro. Sa Zemlje će doći loše vesti, i biće sazvani sastanci - i na tim sastancima neće vladati atmosfera straha već odlučnosti, onog izraza na Frenkovom licu na fotografiji iznad umivaonika. Sukob između bivših saveznika, Armskora i Subarašija, oko Nigerije, završio se upotrebom biološkog oružja (obe strane su odbile da prihvate odgovornost) tako da su ljudi, životinje i biljke Lagosa i okolnih zemalja bili pogođeni zastrašujućim bolestima, pa su na sastancima održanim tog meseca govori mladih Marsovaca bili puni gneva, oči su sevale, pominjalo se odsustvo zakonskog poretka na Zemlji - nepostojanje autoriteta kome bi se verovalo. Svetski poredak metanacionalki bio je suviše opasan da bi mu se dozvolilo da zavlada Marsom!
     Maja ih je prvih jedan sat puštala da govore, i sve što bi rekla bilo je 'znam'. A i te kako je znala! Gotovo da joj se plakalo dok ih je gledala, videvši koliko su potreseni nepravdom i svirepošću. Potom bi prešla, tačku po tačku, proglas is Dorsa Brevije, opisujući kako se o svakoj raspravljalo, šta znači i kako bi se njena primena u praksi odrazila na njihove živote. Znali su o ovome više nego ona, i ovaj deo rasprave činio ih je još raspaljenijim nego kritika Zemlje - ali je u tome bilo manje gorčine, a više žara. A ona ih je u tom nastojanju da se dočara budućnost zasnovana na proglasu često uspevala da nasmeje apsurdnim scenarijima o opštoj harmoniji, u kojoj će svako biti spokojan i srećan - bili su svesni svoje stvarnosti, života u gunguli prenaseljenih zajedničkih stanova, pa je to zaista izgledalo smešno. Ta svetlost u očima nasmejanih, mladih Marsovaca... čak je i ona, koja se nikad nije smejala, osećala kako joj osmejak preuređuje nevidljivu mapu bora na licu.
     Sa tim bi završila sastanak, osećajući da je dobro obavila posao. Uostalom, kakva je svrha utopije bez radosti? Čemu sve njihove muke, ako uz njih ne bude bilo smeha mladih? Bilo je to ono što Frenk nikada nije shvatio, bar ne u poslednjim godinama života. Zbog toga je umela da prenebregne Spenserove mere bezbednosti i da povede prisutne iz njihovih soba na suvu obalu, ili u parkove i kafanice da se prošetaju, da popiju piće ili nešto pojedu, osećajući da je pronašla jedan od ključeva revolucije, ključ za koji Frenk nikada nije saznao da postoji, već je samo naslućivao kada bi posmatrao Džona.
     "Naravno", reče Mišel kada se vratila u Odesu i pokušala da mu to kaže. "Ali Frenk ionako nikada nije verovao u revoluciju. Bio je diplomata, cinik, kontrarevolucionar. Radost mu nije bila u prirodi. Za njega je sve to bila kontrola štete."
     Ali Mišel joj je u poslednje vreme često protivurečio. Naučio je da plane umesto da smiruje kada bi pokazala znake da joj je potrebna svađa, i ona mu je bila toliko zahvalna zbog toga da je prestala da to želi tako često. "Ma, hajde", pobunila se na njegovu karakterizaciju Frenka, gurnula ga na krevet i počela da ga miluje, iz šale, samo da bi ga uvukla u carstvo radosti i primorala da to prizna. Savršeno dobro je znala da on oseća dužnost da je uvek vuče prema srednjoj liniji njenih raspoloženja, shvatala je zašto to radi, niko bolje od nje, i cenila je njegove pokušaje da joj bude sidrište; međutim, ponekad, hitajući prema vrhu krivulje, osećala je da nema razloga da bar malo ne uživa u tome, te kratke trenutke bestežinskog leta, nešto nalik na status orgasmus... Tada bi i njega povukla gore, za onu stvar, i naterala ga da bar sat ili dva bude nasmejan. Posle toga je bilo sasvim moguće da oboje siđu do kapije i kroz park do njenog kafea, željni opuštanja i mira, da bi tamo seli leđima prema šanku, slušajući gitaristu kako svira flamenko, ili stare svirače tanga kako sviraju piazzollas. I da neobavezno razgovaraju o poslu oko basena. Ili da jednostavno ćute.

     Jedne večeri, u pozno leto 49. marsovske godine, sišli su sa Spenserom do kafea i sedeli tamo u dugom smiraju dana, posmatrajući tamnobronzane oblake koji su svetlucali iznad dalekog leda, pod purpurnim nebom. Preovlađujući vetrovi sa zapada gonili su vazdušne mase preko Helespontusa, tako da su oblačni frontovi dramatičnog izgleda bili svakodnevna pojava, ali neki od njih bili su posebna priča - zaobljena metalna obličja, slična mineralnim statuama koje nije mogao da razveje vetar. Iz njihovih crnih trbuha na led su bljuvale munje.
     I baš dok su posmatrali ove statue, začu se duboka grmljavina, zemlja im malo zadrhta pod nogama, a na stolovima zazveča staklarija. Dograbili su čaše i ustali, kad i svi ostali gosti u kafeu - i usred nastalog muka, Maja opazi da svi mahinalno gledaju prema jugu, tamo gde je bio led. Ljudi iz parka išli su prema šetalištu i skupljali se ispred zida šatora, gledajući napolje. Tamo, u sve bleđem indigu zalaska Sunca, pod oblacima boje bakra, naziralo se nekakvo kretanje, treptanje crne i bele boje na rubu crno-bele mase. Išlo je preko ravnice prema njima. "Voda", reče neko za susednim stolom.
     Svi su se kretali kao na vučnom zraku, sa čašama u rukama, opčinjeni, da bi se zaustavili kraj betonskog temelja šatora koji im je bio u visini grudi, trudeći se da prozru senke u ravnici: bilo je to valjanje crnog na crnom, posoljeno belim tačkama. Maja se na trenutak ponovo priseti poplave u Marinerisu i zadrhta, pa potisnu sećanje kao da vraća polusvarenu hranu niz jednjak, pomalo se gušeći od kiseline, trudeći se da umrtvi taj deo uma. Prema njoj se valjalo Helasovo more - njeno more, njen san, sada je potapalo padinu basena. I ubijalo milione biljaka, kako ju je Saks naučio da misli o tome. Voda otopljenog leda na Niskoj Koti neprestano je rasla, spajajući se sa ostalim bazenima tečne vode, topeći kašati led između i oko njih, zagrejan dugim letom, bakterijama i izlivima gasa od mina detoniranih u okolnom ledu. Jedan od ledenih zidova na severu mora da se obrušio, i sada je crna bujica prekrivala polja južno od Odese. Najbliža ivica nije bila udaljena više od petnaest kilometara. Sada je vidljivi deo basena bio uglavnom masa soli i bibera, u kojoj se preovlađujući biber u prvom planu naočigled menjao u so - i dok se svetlost na nebu gasila, zemljište je postajalo svetlije, što je, kao i uvek, stvarima davalo neprirodan izgled. Sa vode se dizala ledena para, svetlucajući, izgleda, odbijenom svetlošću iz Odese. Prošlo je možda pola sata kako su svi stajali na šetalištu i sleđeno posmatrali, u opštoj tišini koja je razbijena tek kada se bujica zaledila, i kada se izgubila svetlost dana. Tada se ponovo začuše ljudski glasovi i električna muzika iz obližnjeg kafea. Neko se smejao. Maja ode do šanka i naruči šampanjac za sto, osećajući se kao na krilima. Raspoloženje joj je konačno bilo u skladu sa događajima, i želela je da proslavi bizarni prizor oslobođene moći čovekove, vidjive tamo u ravnici za sve prisutne. Nazdravila je svima u kafeu:
     "Za Helasovo more i sve mornare koji će ploviti njime, usred ledenih bregova i oluja, na drugu stranu!"
     Svi zaklicaše, a to prihvatiše i ljudi na šetalištu, i na trenutak je vladalo opšte veselje. Ciganski orkestar zavira mornarsku pesmu u ritmu tanga, i Maja je dok kraja večeri osećala osmejak koji joj je preuredio krutu kožu obraza. Čak ni duga rasprava o mogućnosti da sledeća plima preplavi lukobran Odese nije uspela da smakne taj osmejak sa njenog lica. U uredu su dosta precizno proračunali verovatnoću da se da se to dogodi i došli su do zaključka da je svako prelivanje, kako su to nazvali, malo verovatno ili nemoguće. Odesa će biti pošteđena.
     Ali izdaleka su dolazile vesti, preteći da ih preplave na drugi način. Na Zemlji, ratovi u Nigeriji i Azanji doveli su do oštrog ekonomskog sukoba na svetskom planu između Armskora i Subarašija. Hrišćanski, muslimanski i hinduistički fundamentalisti pravili su od nužde zlo i proglašavali tretman dugovečnosti za đavolji posao; ovim pokretima prilazile su ogromne mase kratkovečnih, obarale lokalne vlade i vršili direktne napade, telima, svuda gde su bile prisutne metanacionalke. U isto vreme, sve velike metanacionalke trudile su se da ožive UN i da ih podmetnu kao alternativu Svetskom Sudu, a većina glavnih korisnika usluga metanata, a sada i Jedanaestorica, su to podržavali. Mišel je ovo smatrao za pobedu, jer je još jednom ukazalo na strah od Svetskog Suda. A svako jačanje međunarodnog tela kao što su UN, rekao je, bolje je nego nikakvo. Ali sada su postojala dva takmačka sistema arbitracije, jedan pod kontrolom metanata, što im je olakšavalo da izbegnu onaj koji im se nije dopadao.
     A na Marsu su stvari stajale malo bolje. Policija UNTA lutala je jugom, uglavnom neometana ako se izuzmu povremene neobjašnive eksplozije na robotskim vozilima, a Prometej je bio poslednje tajno utočište koje su otkrili i eliminisali. Od velikih utočišta, samo je Višnjak ostao neotkriven i obustavio sve aktivnosti da bi se očuvao. Južna polarna oblast više nije pripadala podzemlju.
     Zbog svega ovoga nije bilo nikakvo čudo što su ljudi koji su dolazili na sastanke bili ponekad uplašeni. Trebalo je hrabrosti da se pređe u podzemlje koje se vidno smanjivalo, kao Ostrvo Minus Jedan. Maja je pretpostavljala da ih dovode gnev, povređeni ponos i nada. Nije bilo jemstva da će ovakav postupak doneti ikakvo dobro.
     Bilo je sasvim moguće, i lako izvodljivo, da se među ove pridošlice ubace uhode. Maja je ponekad osećala nedostatak poverenja u njih. Jesu li zaista svi ono što tvrde da jesu? Nije se moglo biti siguran u to, nikako. Jedne večeri, na sastanku kome je prisustvovao veliki broj novajlija, u prvim redovima je sedeo mladić čije joj se lice nije svidelo, pa je posle sastanka, koji je bio neplodan, vrativši se sa Spenserovim prijateljima pravo u stan, rekla je to Mišelu. "Ne brini", odgovorio joj je.
     "Kako to misliš, da ne brinem?"
     Slegnuo je ramenima. "Članovi paze jedni na druge. Trude se da svako zna svakoga. A Spenserova grupa je naoružana."
     "Nikad mi to nisi rekao."
     "Mislio sam da znaš."
     "Ma, hajde. Ne ponašaj se prema meni kao prema nekoj glupači."
     "Ne ponašam se, Majo. Uostalom, to je sve što možemo da uradimo, osim da se potpuno sakrijemo."
     "Nisam to htela da kažem! Šta misliš da sam, kukavica?"
     Licem mu prelete kiseo izraz, i on reče nešto na francuskom. Onda duboko uzdahnu i bučno opsova, na istom jeziku. Ali njoj je bilo jasno da je ovo smišljeno uradio - da je zaključio da su svađe dobre za nju, a za njega dobro sredstvo pražnjenja, i da ih valja održavati, kao neku vrstu terapeutskog metoda - a to nije mogla da trpi. Svestan čin, manipulacija njom - ona bez razmišljanja zakorači u kuhinjski deo, uze bakarni lonac i baci ga na njega, a on je bio do te mere zatečen da je jedva uspeo da ga odbije.
     "Putaine!" zaurla. "Pourquoi ce ca? Pourquoi"
     "Mene nećeš tutorisati", reče ona, zadovoljna što ga vidi iskreno razljućenog, ali i sama besna. "Prokleta šarlatančino, da nisi bio toliko nesposoban za svoj posao, možda Prvih stotinu ne bi bili toliko sjebani. Sve je to tvoja krivica." Pa izlete napolje i zalupi vrata za sobom, i ode do kafea da jadikuje nad sudbinom što za partnera ima doktora za glavu, kao i nad svojim nemogućim ponašanjem, tako nestabilnim i nasilnim. Ovaj put nije sišao da joj se pridruži, iako je tamo ostala do zatvaranja.
     A onda, tek što se vratila kući, legla na kauč i zaspala, začu se kucanje na vratima, tako užurbano i oprezno da ju je smesta uplašilo. Mišel otrča do vrata i pogleda kroz ključaonicu. Bila je to Marina.
     Marina se teško sruči na kauč pored Maje i, držeći drhtavim rukama njihove, reče: "Uzeli su Sabiši. Snage bezbednosti. Hiroko i cela njena grupa bili su u poseti, kao i svi južnjaci koji su pribegli tamo posle racija. I Kojot. Svi su bili tamo, i Nanao i Ecu i svi iseiji..."
     "Zar se nisu branili?" reče Maja.
     "Pokušali su. Na železničkoj stanici poginulo je nekoliko ljudi. To ih je usporilo, i mislim da je određen broj ljudi uspeo da umakne u hodnike oko mohoula. Ali oni su opkolili čitavo područje i ušli kroz zid šatora. Bilo je kao šezdeset prve u Kairu, kunem se."
     Odjednom je počela da plače, pa Maja i Mišel sedoše pored nje, a ona zagnjuri lice u šake i gorko zajeca. Ovo je bilo toliko nesvojstveno za obično uzdržanu Marinu da je još više potcrtalo ozbiljnost vesti.
     Onda se uspravila i obrisala oči i nos. Mišel joj donese maramicu. Ona zatim nastavi priču, smirenije: "Bojim se da ima dosta poginulih. Bila sam napolju sa Vladom i Ursulom, u jednoj od onih isposničkih stena okolo, i tamo smo ostali tri dana, a zatim smo otišli pešice do jedne skrivene garaže i odvezli se maskirnim vozilom. Vlad je otišao u Barouz, Ursula u Elizijum. Trudimo se da obavestimo što više članova Prvih stotinu. Naročito Saksa i Nađu."
     Maja ustade i obuče se, pa iziđe u hodnik i zakuca na Spenserova vrata. Onda se vrati u kuhinju i stavi vodu za čaj, izbegavajući da pogleda Frenkov lik na slici, koji ju je posmatrao, govoreći Jesam li ti rekao? Tako to biva. Odnela je šolje u dnevnu sobu i opazila da joj se ruke toliko tresu da joj se vrela tečnost slivala niz prste. Mišelovo lice bilo je bledo i znojavo, i činilo se da ne sluša šta Marina goviri. Naravno - ako je Hirokina grupa bila tamo, izgubio je celu porodicu - zarobili su ih ili ubili. Dodala im je šolje, i kada je ušao Spenser da čuje priču, prebacila je Mišelu ogrtač preko ramena, razdirući se zbog očajno lošeg trenutka koji je odabrala da ga napadne. Sela je pored njega, stežući mu bedro, pokušavajući da mu kaže dodirom da je tu, da je i ona njegova porodica i da je sa njenim igrama gotovo, ako to ikako bude moguće - više ga neće tretirati kao ljubimca ili vreću za boks... Da ga voli. Ali njegovo bedro bilo je kao komad vruće keramike, i bilo je jasno da nije ni primetio njenu ruku, i da je jedva svestan da je pored njega. Pomislila je da upravo u trenucima najveće potrebe ljudi najmanje mogu da pomognu jedni drugima.
     Ustala je i donela Spenseru čaja, odvraćajući pogled od fotografije i bledog odraza njenog lica na tamnom prozoru kuhinje, ojađenih i praznih očiju lešinara u koje nije smela da pogleda. Zabranjeno je osvrtati se.
     Dođe trenutak kada nije bilo ničeg da se radi osim da sedi i čeka da prođe noć. Da pokuša da razabere vesti, da ih preživi. Zato su sedeli, razgovarali, slušali Marinu kako priča svoju priču, sa sve više pojedinosti. Zvali su preko Praksisove linije, nastojeći da saznaju još toga. Sedeli su, snuždeni i nemi, zatočeni svako u svojim mislima, svako u svojoj samotnoj Vaseljeni. Minuti su prolazili kao sati, sati kao godine: bilo je to pakleno vreme izvan zgloba, noć bdenja, najstariji od ljudskih obreda, u kome su se zaludno borili da unesu nekakav smisao u najbezumnije katastrofe.
     Zora je, kada je došla, bila oblačna, šator poprskan kapima kiše. Nekoliko bolno sporih sati kasnije, Spenser poče da poziva sve grupe u Odesi. U toku tog i narednog dana uspeli su da pronesu vest, koja je na Mangalavidu i drugim informativnim mrežama bila zaobiđena. Ali je svima bilo jasno da se nešto dogodilo, zbog iznenadnog odsustva Sabišija u dnevnom programu, čak i kada je bila reč o poslovnim vestima. Kružile su glasine, množeći se u odsustvu stvarnih vesti, glasine o svemu, od nezavisnosti Sabišija do njegovog potpunog uništenja. Međutim, na burnim sastancima sledeće nedelje, Maja i Spenser su svima preneli ono što je ispričala Marina, a ostatak vremena iskoristili su za raspravu o onome što treba učiniti. Maja je dala sve od sebe da ubedi ljude da ništa ne preduzimaju pre vremena, ali je to teško išlo; ljudi su bili besni i uplašeni, i te nedelje je u gradu i širom Helasa bilo puno incidenata, zapravo svuda na Marsu - demonstracija, manjih sabotaža, napada na položaje snaga bezbednosti i osoblje, kvarova VI, ometanja radova. "Moramo da im pokažemo da ovo neće tek tako proći!" izjavila je Džeki preko mreže, tako da se činilo da poziv dolazi odasvud odjednom. Čak se i Art složio s njom: "Mislim da bi ih građanska neposlušnost, masovna koliko god je to u ovom trenutku moguće, usporila. Treba tu kopilad naterati da dobro razmisle pre nego što ponovo učine nešto slično."
     Međutim, situacija se posle izvesnog vremena smirila. Sabiši se vratio u mrežu i vozni red, a život se normalizaovao, iako više ništa nije bilo kao pre, jer je tamo ostala snažna policijska jedinica, da obezbeđuje kapije i stanicu i da istražuje lavirint hodnika. Maja je u međuvremenu imala nekoliko dugih razgovora sa Nađom, koja je radila u Južnoj Fosi, kao i sa Nirgalom i Artom, pa čak i sa En, koja se javila iz jednog od svojih skrovišta u kršu Aureuma. Svi su se složili, bez obzira na ono što se dogodilo u Sabišiju, da privremeno odlože svaku aktivnost koja bi dovela do opštih nemira. Čak se i Saks javio Spenseru, da mu kaže 'da mu treba vremena'. Maju je ovo ohrabrilo, jer je potvrdilo njen osećaj da još nije došlo pravo vreme. Da ih izazivaju ne bi li se prerano pobunili. En, Kasei, Džeki i drugi radikali - Harmakis, Antar, čak i Zeik, bili su nezadovoljni čekanjem i pesimisti u pogledu ishoda. "Ne razumete", rekla im je Maja. "Ovde napolju raste čitav jedan novi svet, i što duže čekamo, postaje snažniji. Treba samo da se strpite."
     A onda su, otprilike mesec dana posle zatvaranja Sabišija, primili kratku poruku preko pločica od Kojota - kratak snimak njegovog iskrivljenog lica, neuobičajeno ozbiljnog, koje im je poručilo da se izvukao kroz lavirint tajnih tunela u mohoulu i da se nalazi na jugu, u jednom od svojih skrovišta. "A Hiroko?" požuri da upita Mišel. "Šta je sa Hiroko i njenima?"
     Ali Kojot je već prekinuo vezu.
     "Mislim da ni Hiroko nije uhvaćena", reče Mišel odmah zatim, hodajući po sobi, nesvestan da se kreće. "Ni Hiroko, niti iko od njenih. Da su ih zarobili, siguran sam da bi Prelazna vlada to već objavila. Kladim se da je Hiroko ponovo prešla sa grupom u ilegalu. Bili su nezadovoljni situacijom još od Dorsa Brevije, a polovična rešenja nisu njihov stil, i to su glavni razlozi za njihov ponovni nestanak. Sve što se do sada dogodilo samo potvrđuje njihovo mišljenje da se nama ostalima ne može poveriti da stvaramo svet kakav oni žele. Zato su iskoristili priliku i ponovo iščezli. Možda ih je slom Sabišija prisilio da to učine bez najave."
     "Možda", reče Maja, pazeći da to kaže kao da veruje. Zvučalo je kao da nije sigurna da je on u pravu, ali ako mu je tako bilo lakše, šta mari? A Hiroko je zaista bila spremna na sve. Ali je, bez obzira na to, njen odgovor morao da bude u skladu sa njenim karakterom, jer bi on inače primetio da mu samo povlađuje: "Ali kuda su mogli da odu?"
     "Nazad u krš, pretpostavljam. Tamo još ima puno starih skrovišta."
     "Zar bez tebe?"
     "Javiće mi se."
     Malo se zamislio, a onda je pogledao. "A možda smatraju da si ti sada moja porodica."
     Znači da je osetio njenu ruku, u onom prvom, užasnom satu. Ali on joj tada uputi tako tužan, iskrivljen osmeh da se trgla, zagrlila ga i stegla kao da će mu polomiti rebra, da mu pokaže koliko ga voli i koliko je brine taj prazan pogled. "Tu su u pravu", reče ona grubo. "Ali bi svejedno trebalo da ti se jave."
     "Hoće. Siguran sam da hoće."
     Maja nije znala šta da misli o ovoj Mišelovoj teoriji. Kojot je zaista pobegao kroz lavirint i sigurno je pomogao svima kojima je mogao. Hiroko je svakako bila prva na tom spisku. Inače bi ga prilikom sledećeg susreta pekla na tihoj vatri zbog toga. U svakom slučaju, Hiroko i njeni najbliži bili su nestali. Izginuli, uhvaćeni, ili u bekstvu, bez obzira na to što je to bio težak udarac za pokret, jer je Hiroko za mnoge u njemu bila moralno uporište.
     A opet, bila je tako čudna. Maja je, na neki način, podsvestan i nepriznat, osećala olakšanje zbog Hirokinog nestanka sa scene, bez obzira na koji način se dogodio. Nikad nije mogla da ostvari kontakt s njom, da je shvati, i iako ju je volela, osećala se nespokojno zbog prisustva te nepojamne, nezauzdane sile koja je stvari činila zamršenim. Osim toga, nerviralo ju je postojanje još jedne velike žene, veličine na koju ona nije imala nikakvog uticaja. Naravno, užasavala ju je pomisao da su celu grupu možda uhvatili, ili, još gore, pobili. Ali ako su odlučili da ponovo nestanu, to uopšte nije bilo tako loše, jer bi uprostilo stvari u trenutku kada je trebalo da budu takve, a njoj bi omogućilo veću kontrolu nad budućim događajima.
     Zbog toga se svim srcem nadala da je Mišelova teorija ispravna, i klimala mu glavom, praveći se da se slaže sa njegovom analizom, na izvrnut, realističan način. Zatim su otišli na sledeći sastanak, da umire još jednu komunu gnevnih domorodaca. Prolazile su nedelje, zatim meseci; činilo se da su preživeli krizu. Ali su se na Zemlji stvari i dalje pogoršavale, a Sabiši, njihov univerzitetski grad, dragulj demimonda, živeo je u nekoj vrsti vanrednog stanja; Hiroko je bila nestala, Hiroko koja je bila njihova duša. Čak je i Maja, u početku zadovoljna što je se oslobodila, bila sve zabrinutija zbog njenog odsustva. Na kraju krajeva, koncept slobodnog Marsa bio je deo areofanije - a sada je trebalo da bude sveden na golu politiku, puki opstanak najjačih...
     Činilo se da je pokret izgubio polet. Kako se zima bližila kraju, a vesti sa Zemlje govorile o zaoštravanju sukoba, Maja je počela da primećuje da je ljudima sve više potrebno nešto što će im zaokupiti pažnju. Zabave su bivale sve bučnije i neobuzdanije; šetalište je postalo mesto svakovečernjeg veselja, a u posebnim prilikama, za Fassnacht ili Novu Godinu, tu bi se sjatio čitav grad, da igra, pije i peva u nekoj divljoj veselosti, pod malim crvenim porukama ispisanim na svakom drugom zidu. NEMA POVRATKA. SLOBODNI MARS. Ali kako? Kako?
     Nova Godina bila je te zime posebno žestoko proslavljena; bila je to pedeseta marsovska godina, i ljudi su dostojno pozdravili veliku godišnjicu. Maja je išla gore-dole šetalištem sa Mišelom i radoznalo posmatrala ispod svoje karnevalske maske ustalasanu gomilu plesača svuda okolo, opčinjena mladim telima u igri, pod maskama, ali uglavnom nagim do pojasa kao da su sa neke drevne indijske ilustracije, sa dojkama i onim muškim stvarima zaljuljanim u ritmu čeličnih bubnjeva novog kalipsa... Bilo je tako čudno! A ovi mladi vanzemaljci, tako lakomisleni, a tako lepi! Tako lepi! I ovaj grad, u čijoj je gradnji učestvovala, tu iznad svoje bezvodne obale... Osećala je i sama uzlet u sebi, iznad linije ravnodnevice u blažene visove euforije, ili je to možda bila samo reakcija njene biohemije, s obzirom na tmurnu situaciju na oba sveta, entre chien et loup, ali se svejedno događalo, i osećala ga je kako joj prožima telo. Zato je povukla Mišela među igrače i igrala dok je svu nije oblio znoj. Osećala se prelepo.
     Neko vreme sedeli su u njenom kafeu - bilo je to, tako reći, okupljanje Prvih trideset devetoro, kako se pokazalo: ona, Mišel i Spenser, Vlad, Ursula i Marina, Jeli Zudov i Meri Dankl, koja se iskrala iz Sabišija mesec dana posle njegovog zatvaranja, Mihail Jangel, odozgo iz Dorsa Brevije, Nađa, odozdo iz Južne Fose. Njih desetoro. "Desetkovani", primetio je Mihail. Naručivali su bocu za bocom votke, kao da bi da utope sećanje na ostalih devedesetoro, uključujući zlosrećnu grupu sa farme, za koje su bar imali nadu da su se ponovo povukli u tajnost i da nisu mrtvi. Rusi među njima, ove večeri začudo u većini, počeše da uzvikuju stare zdravice od kuće. Da se usvinjimo! Da postanemo zdraviji! Da se presipa iz podruma! Da ukrstimo očima! Da se sjebemo! Do očiju! Sve polizali! Da ovlažimo grlo! Svako za trojicu! Poločimo ga, ispraznimo ga, ubijmo ga, oborimo ga, nategnimo, okrenimo - i tako unedogled, a Mišel, Meri i Spenser su ih posmatrali u čudu i prepasti. Kao Eskimi za sneg, reče im Mihail.
     Zatim ponovo iziđoše da igraju, načinivši svoj 'vozić', pogibeljno krivudajući kroz gomilu mladih. Pedeset marsovskih godina, a još su živi i još igraju! Čudo!
     Ali onda, kao što se uvek događalo sa Majinim raspoloženjima, dođe onaj zastoj na vrhu, onaj iznenadni obrt nadole - večeras je to počelo kada je opazila opijene oči iza drugih masaka, i kako se, u stvari, svi nalaze u bekstvu, trudeći se da umaknu iz sopstvenih unutrašnjih svetova, negde gde će im jedino potrebno društvo biti ljubavnik za to veče. A ni oni sami nisu bili drugačiji. "Hajdemo kući", reče Mišelu, koji je još poskakivao ispred nje u ritmu muzike, uživajući u pogledu na vitke, mlade Marsovce. "Muka mi je od svega ovoga."
     Ali on je hteo da ostane, kao i ostali iz društva, pa je na kraju sama otišla kući, kroz kapiju i baštu i uz stepenice do njihovog stana. Zvuci slavlja bili su bučni iza njenih leđa.
     A tamo, iznad umivaonika, mladi Frenk se smešio njenoj pometenosti. Naravno, tako ti je to, reče mladićev prodorni pogled. Poznata mi je ta priča - naučio sam je na najteži način. Godišnjice, venčanja, radosni trenuci - svi prohuje sa vihorom. Iščeznu. Ništa ne ostane. Osmeh zategnut, divalj, odlučan; a te oči... kao da gleda u prozore napuštene kuće. Šoljica za kafu pade joj sa ploče i razbi se, ručica se zavrte na podu i ona glasno jeknu, klonu na pod, obuhvati rukama kolena i zaplaka.

     A u novoj godini stigoše vesti o pojačanim merama bezbednosti u samoj Odesi. Činilo se da je UNTA naučila lekciju u Sabišiju i da namerava čvršće da pritegne druge gradove: novi pasoši, kontrola na svakoj kapiji i u svakoj garaži, ograničen pristup vozovima. Šuškalo se da love Prvih stotinu, pod optužbom za pokušaj svrgavanja Prelazne vlade.
     Maja je bez obzira na to nameravala da odlazi na sastanke Slobodnog Marsa, a Spenser je pristao da je vodi. "Sve dok možemo", rekla mu je. I tako su se jedne večeri našli na dugom kamenom stepeništu. Prvi put posle napada na Sabiši sa njima je bio i Mišel, i Maji se činilo da se dobro oporavlja od udarca koji mu je zadala vest, od one užasne noći kada je Marina pokucala na njihova vrata.
     Međutim, na sastanak je ovaj put došla i Džeki Bun sa svojom svitom, Antarom i decom iz Zigota; doputovali su u Odesu vozom oko Helasa, bežeći sa juga, od UNTA trupa, i bili su pomahnitali od besa zbog napada na Sabiši i ratoborniji nego ikad. Nestanak Hiroko i njene grupe konačno je prelio čašu kod ektogenih; uostalom, Hiroko je mnogima od njih bila majka, i činilo se da se svi slažu da je vreme da prestanu da se kriju i da pokrenu opštu pobunu. Nema vremena za čekanje, poručila je Džeki skupu, ako žele da oslobode Sabiši i žitelje tajnih kolonija.
     "Ne verujem da su uhvatili Hiroko i njene", reče Mišel "Mislim da su se negde pritajili sa Kojotom."
     "Što je babi milo", reče mu Džeki, i Maja oseti kako joj se gornja usna povlači sa zuba.
     Mišel reče: "Da su zaista bili u nevolji, dojavili bi nam."
     Džeki odmahnu glavom. "Ne bi se ponovo skrivali, sada kada stvari postaju kritične." Harmakis i Rejčel klimnuše glavom. "Osim toga, šta ćemo sa Sabišijancima i zatvaranjem Šefilda? To će se dogoditi i ovde. Ne, Prelazna vlada hoće sve da uzme. Moramo odmah nešto da preduzmemo!"
     "Sabišijanci su tužili Prelaznu vladu", reče Mišel, "i još su u Sabišiju, niko ih ne dira."
     Džeki na to samo napravi zgađeno lice kao da sluša neku budalu, kukavičku, preterano optimističnu, preplašenu budalu. Maja oseti kako se joj puls ubrzava, a vilice stežu.
     "Prerano je", reče oštro. "Još nismo spremni."
     Džeki je besno pogleda. "Po tebi, nikada nećemo ni biti spremni! Čekaćemo sve dok ne zauzmu celu planetu, a tada nećemo moći ništa da uradimo čak ni ako budemo hteli. A to je ono što bi ti htela, sigurna sam."
     Maja skoči sa stolice. "Oni više ne postoje. Postoje samo četiri ili pet metanacionalki koje se svađaju oko Marsa, baš kao što se mi svađamo zbog Zemlje. Ako se nađemo usred toga, samo ćemo biti sasečeni u unakrsnoj vatri. Treba da odaberemo pravi trenutak, a to će biti kada jedna drugu oštete, i kada budemo imali pravu priliku da uspemo. U suprotnom će nam nametnuti svoj trenutak, i biće kao šezdeset prve, razmahivanje naslepo i haos i žrtve!"
     "Šezdeset prva", povika Džeki, "ko o čemu, ti o šezdeset prvoj - savršen izgovor da se ne preduzme ništa! Sabiši i Šefild su zatvoreni, a Barouz samo što nije, Hiraniag i Odesa će za njima, a lift svakog dana dovozi policiju koja je ubila ili zarobila stotine ljudi, među njima i moju babu, koja je naš pravi vođa, a ti tu pričaš o šezdeset prvoj! Šezdeset prva je od tebe načinila kukavicu!"
     Maja skoči napred i snažno je ošamari, a Džeki se baci na nju i obori je na ivicu stola i istera joj vazduh iz pluća. Primala je udarce, ali joj pođe za rukom da uhvati Džeki za zglob šake i da je ujede za podlakticu iz sve snage, kao da će je pregristi. Onda ih ščepaše i razdvojiše, u opštoj galami u prostoriji, uključujući Džeki, koja je vikala: "Kučko! Kučko! Kučko! Ubico!" i Maja oseti kako iz nje naviru reči kao trnje: "Kurvo mala, glupava kurvo", istovremeno se boreći za vazduh. Bolela su je rebra i zubi. Ljudi su pokušavali da zapuše usta obema, šišteći: "Psst, psst, tiho, čuće nas, prijaviće nas, doći će policija!"
     Mišel konačno skinu ruku sa Majinih usta, i ona još jednom prosikta: "Glupava mala kurvo", pa sede na stolicu i obuhvati ih sve pogledom koji smesta umiri bar polovinu njih. Pustiše i Džeki, i ona odmah poče tihim glasom da psuje, ali je Maja preseče: "Umukni!" tako krvožedno da je Mišel ponovo zakoračio između njih. "Vucaraš svoje balavce za sobom za kite i misliš da si neki vođa", zareža otrovnim šapatom, "bez ijedne misli u toj tvojoj praznoj glavi..."
     "Neću to da trpim!" dreknu Džeki, i svi skočiše: "Psst!" i ona izlete u hodnik. Bila je to greška, povlačenje, i Maja ustade i iskoristi to vreme da jetkim šapatom izriba ostale zbog gluposti - a zatim, kada je donekle savladala bes, da im nametne svoj stav da treba čekati, krijući britku oštricu svoga besa pod obrazinom razumnog poziva na strpljivost, pažnju i uzdržanost, a to je bio argument na koji se nije moglo odgovoriti. Za sve vreme ovog završnog govora, svi prisutni posmatrali su je kao da je neki okrvavljeni gladijator, prava Crna Udovica; nju su, opet, boleli zubi od ujeda kojim je počastila Džekinu ruku, i nije baš bila uzor inteligentnog govornika; imala je utisak da joj usne otiču, jer su bridele, i potisnula je izluđujući osećaj poniženosti i nastavila da govori, hladna, strasna i ubedljiva. Sastanak je okončan nevoljnim i uglavnom neizgovorenim dogovorom da se odloži masovni ustanak i da se ostane u očekivanju, i sledeće čega je bila svesna bilo je da sedi, iznemogla, u tramvaju između Mišela i Spensera, trudeći se da ne zaplače. Moraće da trpe Džeki i njenu grupu sve dok budu u Odesi - skrovište je, uostalom, bilo u njihovoj kući. Bila je to situacija koju nije mogla da izbegne. Pored toga, u gradu su ispred fizičkog postrojenja i ureda stajali policajci, vršeći proveru pločica pre nego što bi ikoga pustili unutra. Ako se ne pojavi na poslu, mogu da je pronađu i zatraže da to objasni, a ako ode na posao i da da joj očitaju pločicu, nije bila sigurna hoće li njen identitet i švajcarski pasoš proći kontrolu. Pričalo se da je balkanizacija informacija posle šezdeset prve počela da prerasta u nekoliko većih celovitih sistema, koji su obnovili deo predratnih podataka; otuda novi pasoši. Ako naleti na jedan od tih sistema, pečena je. Biće prebačena na neki od asteroida ili u Kasei Valis, da je muče ili joj oštete um kao Saksu. "Možda jeste trenutak", reče naglas Mišelu i Spenseru. "Ako zatvore sve gradove i piste, kakav ćemo izbor imati?"
     Nisu joj odgovorili. Poput nje, ni oni nisu znali odgovor. Pokret oslobođenja odjednom je ponovo počeo da liči na maštariju, san koji je bio podjednako nemoguć kao i u vreme kada ga je zastupao Arkadije, koji je bio tako veseo i tako naivan. Nikada se neće osloboditi Zemlje, nikad. Bespomoćni su pred njom.
     "Hteo bih prvo da razgovaram sa Saksom", reče Spenser.
     "A ja sa Kojotom", reče Mišel. "Da mi ispriča više o onome što se dogodilo u Sabišiju."
     "I sa Nađom", reče Maja i oseti kako joj se steže grlo; Nađa bi je se stidela da ju je videla na sastanku, i to je bolelo. Bila joj je potrebna Nađa, jedina osoba na Marsu u čiji je sud još verovala.
     "Nešto čudno se događa sa atmosferom", požali se Spenser Mišelu kada su promenili temu. "Stvarno bih voleo da čujem šta Saks misli o tome. Nivo kiseonika u vazduhu raste brže nego što sam očekivao, posebno u severnom Tarzisu. Kao da je oslobođena neka izuzetno delotvorna bakterija, bez samoubilačkih gena. Saks je u suštini okupio svoj nekadašnji tim iz vidikovca Ehus, svi su živi, i radili su u Aheronu i Da Vinčiju na projektima o kojima ne žele da govore. Ovo je kao sa onim prokletim vetrenjačama. Zato bih voleo da porazgovaram s njim. Moramo da budemo zajedno u ovome, jer inače..."
     "Šezdeset prva", ponovi Maja.
     "Znam, znam. U pravu si za to, Majo, mislim, slažem se sa tobom. Nadam se da nas ima dovoljno koji tako mislimo."
     "Moraćemo nešto i da uradimo, pored toga što se nadamo." Što je značilo da će morati da ode i da to sama uradi. Da ponovo pređe u podzemlje, i da ide od grada do grada, od skrovišta do skrovišta, kao što je već godinama radio Nirgal, bez posla i doma, da bi obišla što više revolucionarnih ćelija.
     Ovaj život je, dakle, bio završen. Sišla je sa tramvaja i kratko osmotrila park duž šetališta, pa se okrenula i popela do kapije, prošla kroz baštu i uz stepenice, niz poznati hodnik, osećajući se teška i stara, veoma, veoma stara. Gurnula je odgovarajući ključ u bravu i, ne razmišljajući o tome, ušla u stan i pošla kroz njega, razgledajući svoje stvari, Mišelove gomile knjiga, reprodukciju slike Kandinskog iznad kauča, Spenserove crteže, izgrebani čajni stočić, stari kuhinjski sto i stolice, kuhinjski kutak gde je sve bilo na svom mestu, uključujući i fotografiju iznad umivaonika. Pre koliko je života poznavala to lice? Svaki komad nameštaja otići će na svoju stranu. Zastala je na sredini sobe, prazna i izgubljena, tugujući za godinama koje su prošle gotovo neprimetno; skoro čitava decenija plodnog rada, istinskog života, sada je trebalo da bude pometena najnovijim vihorom istorije, koji će morati da pokuša da usmeri ili da ga bar prebrodi, da ga neprestano pogurkuje u smeru koji će im omogućiti da prežive. Proklet bio svet, i njegova nametljivost, njegovo bezumno srljanje, njegovo neprekidno valjanje kroz sadašnjost, koje na putu ruši živote... Volela je ovaj stan i ovaj grad u ovom svom životu, sa Mišelom, Spenserom, Dajanom i svim kolegama na poslu, sve stečene navike i muziku i svakodnevna mala zadovoljstva.
     Natmureno je pogledala Mišela, koji je stajao iza nje na vratima, prelazeći pogledom preko svega kao da se trudi da zapamti. Galsko sleganje ramenima. "Nostalgija unapred", reče i pokuša da se osmehne. I on je osećao isto - razumeo je - tako da to nije bilo samo njeno osećanje, ovaj put, već stvarnost.
     Napregnula se i uzvratila mu osmeh, priđe mu i uhvati ga za ruku. U prizemlju se začu buka ulaska grupe iz Zigota. Mogu da ostanu u Spenserovom stanu, kopilad. "Ako ovo uspe", reče ona, "jednog dana ćemo se vratiti."









35.
     Otišli su pešice do stanice u svežoj svetlosti jutra, pored svih onih kafea, na tek umivenim pločnicima, sa stolicama još na stolovima. Na stanicu su rizikovali da pokažu stare ID-e i bez problema dobili karte, pa su se popeli na voz koji je obilazio Helas u suprotnom smeru od kazaljke na satu i odvezli se do Montepulćana, gde su se obukli u iznajmljene hodače i šlemove, izišli iz šatora i krenuli nizbrdo, izvan ucrtane mape spoljašnjeg sveta, u jednu od strmih urvina među rubnim bregovima. Tamo ih je čekao Kojot u maskirnom vozilu, pa ih je povezao kroz samo srce Helespontusa, uz mrežu račvastih dolina, preko mnogih prelaza u planinskom lancu koji je bio haotičan u onolikoj meri koliko ga je kamenje palo s neba moglo da načini takvim, košmarni, divlji lavirint - sve dok se nisu našli u podnožju zapadne padine, iza kratera Rejb i na prvim prstenastim brdima visija Noakisa. Bili su, dakle, ponovo izvan mreže, lutajući kako Maja nikada pre nije lutala.
     Kojot je u početku bio od velike pomoći. Maja je imala utisak da se promenio - bio je suzdržan posle pada Sabišija, čak zabrinut. Nije odgovorio na njihova pitanja o Hiroko i ostalima iz tajne kolonije; toliko je puta rekao "Ne znam", da je počela da mu veruje, posebno kada mu se lice na kraju iskrivilo u prepoznatljivo ljudski izraz zabrinutosti; ona čuvena neranjiva ravnodušnost konačno je bila slomljena. "Zaista ne znam da li su se izvukli ili nisu. Kada je počelo zauzimanje, ja sam već bio u lavirintu i odvezao sam se roverom što sam brže mogao, verujući da ću najbolje pomoći spolja. Ali niko drugi nije izišao tim putem posle mene. Doduše, ja sam bio na severnoj strani, a oni su mogli da iziđu i prema jugu. I sami su boravili u lavirintu, a Hiroko je tamo takođe imala pomoćna skrovišta. Ali, ponavljam, stvarno ne znam."
     "Hajdemo onda tamo da pokušamo to da utvrdimo", reče ona.
     I tako ih je on povezao na sever, da bi u jednom trenutku putovanja prošli ispod piste Šefild-Barouz, kroz dugačak tunel tek nešto širi i viši od njihovog vozila; proveli su noć u tom crnom žljebu, popunivši zalihe iz usečenih spremišta i spavajući lakim snom pećinskih ljudi. Blizu Sabišija sišli su u još jedan tajni tunel i vozili se nekoliko kilometara dok nisu stigli do male pećinske garaže; bila je deo sabišijskog lavirinta, a četvrtaste kamene špilje iza nje bile su nalik na neolitske grobnice, sada osvetljene svetlećom trakom i grejane iz otvora za ventilaciju. Dole ih je dočekao Nanao Nakajama, jedan od iseija, koji je izgledao dobro raspoložen kao i uvek. Sabiši im je bio vraćen u ruke, manje ili više, i iako je u gradu bilo policije UNTA, naročito na kapijama i železničkoj stanici, bila je nesvesna stvarne veličine lavirinta i stoga nemoćna da potpuno spreči Sabišijevo pomaganje podzemlja. Sabiši više nije bio otvoreni demimond, rekao im je Nanao, ali je još dejstvovao.
     Ali ni on, takođe, nije znao šta se dogodilo sa Hiroko. "Nismo videli da ih je odvela policija", rekao je. "Ali ih nismo našli ni ovde dole, pošto su se stvari malo umirile. Ne znamo kuda su otišli." Cimao je svoju tirkiznu minđušu, očigledno zbunjen. "Mislim da se najverovatnije kriju negde napolju. Hiroko je uvek pazila da ostavi odstupnicu gde god je bila, kako mi je jednom rekao Juao, pošto smo popili malo više sakea, dole kod ribnjaka. Osim toga, čini mi se da iščezavanje jeste Hirokina navika, ali ne i Prelazne vlade. Otuda možemo da pretpostavimo da je to bilo po njenom izboru. Ali, hajdemo - siguran sam da bi vam prijalo kupanje i nešto za jelo, a posle bih vas zamolio da porazgovarate sa nekima od sanseija i jonseija koji se odnedavno kriju sa nama, jer bi to bilo dobro za njih."
     Ostali su u podzemlju dve nedelje, i Maja se sastala sa nekoliko grupa novih žitelja podzemlja. Najveći deo vremena ih je ohrabrivala, uveravala da će imati prilike da se vrate na površinu, čak i u sam Sabiši, i to veoma uskoro; kontrola se pojačavala, ali su mreže bile jednostavno nebranjive, a ekonomija u senci prejaka za potpunu kontrolu. Švajcarci će im dati nove pasoše, Praksis posao, i ponovo će biti u igri. Bilo je najvažnije da usklade svoje aktivnosti i da se odupru iskušenju da udare prerano.
     Nanao joj je posle jednog od tih sastanaka rekao da Nađa zagovara slične stvari u Južnoj Fosi, a da ih Saksov tim moli da im obezbede još vremena; postojalo je, dakle, izvesno saglasje o strategiji, bar među veteranima. A sa Nađom je tesno sarađivao i Nirgal, koji je takođe podržavao ove stavove. Zato je najviše truda trebalo uložiti da se obuzdaju radikalne grupe, a tu je Kojot imao najviše uticaja. Nameravao je da lično poseti neke od Crvenih izbeglica, a Maja i Mišel pošli su sa njim, da iskoriste priliku da se odvezu do Barouza.
     Područje između Sabišija i Barouza bilo je izbušeno kraterima, pa su morali da krivudaju, kroz noć, među kružnim brdima ravnog vrha, zastajući pred svitanje u malim rubnim skrovištima, prepunim Crvenih koji nisu bili previše gostoljubivi prema Maji i Mišelu. Ali su zato pažljivo slušali Kojota, i sa njim razmenjivali vesti o desetinama mesta za koja Maja nikad nije čula. Posle tri noći ovakvog putovanja odmakli su dobar deo puta niz padinu Velikog Nagiba, prošli kroz arhipelag ostrvskih meza i naglo izbili na pitomu ravnicu Izidisa. Sa svog mesta imali su pogled daleko niz padinu basena, sve do položaja gde se preko terena pružala humka nalik na humku mohoula u Sabišiju, u velikom luku od kratera Di Marterej na Velikom Nagibu na severozapad, prema Sirtisu. Bio je to novi bedem, rekao im je Kojot, koji su gradili roboti dovučeni iz mohoula u Elizijumu. Bedem je bio zaista masivan i podsećao je na neko od onih bazaltnih rebara na jugu, s tim što je njegova somotska tekstura otkrivala da je reč o iskopanom regolitu, a ne o vulkanskoj steni.
     Maja je zurila u dugačak greben. Uzlazno širenje posledica njihovih postupaka, pomislila je, otelo se kontroli. Sada su mogli da pokušaju da sagrade zidine da ih zadrže - ali, hoće li zidine odoleti?

     Onda su se ponovo našli u Barouzu, pošto su ušli na Jugoistočnu Kapiju na osnovu svojih švajcarskih identiteta i smestili se u kući koja je služila kao skrovište bogdanovistima iz Višnjaka, sada zaposlenima u Praksisu. Skrovište je bilo prostran i svetao apartman negde na sredini zida Hant Meze, sa pogledom na središnji deo doline, prema Branč Mezi i Dabldeker Bjutu. U stanu iznad njihovog nalazio se plesni studio, i dobar deo dana živeli su u prigušenom tup, tup, tup-tup, tup-tup. Neposredno iza severnog horizonta, vunasti oblak prašine i pare označavao je mesto gde su roboti još radili na bedemu; Maja je svakog jutra gledala prema njemu, razmišljajući o vestima sa Mangalavida i dugim porukama od Praksisa. Potom bi se pozabavila svakodnevnim poslom, koji se u celosti odvijao u ilegali i često značio sastanke u stanu ili sastavljanje poruka za video. Život joj je zato bio sasvim drugačiji nego u Odesi, i bilo je teško razviti navike, zbog čega se osećala iskidano i sumorno.
     Ali i dalje je mogla da šeta ulicama velikog grada, bezimeni građanin usred mase - šetala je pored kanala, ili sedela u restoranima oko Princezinog Parka ili na vrhu neke manje popularne meze. I gde god bi pošla, viđala je grafite, uredno ispisane crvenom bojom ili ucrtane šablonom: SLOBODNI MARS. Ili: BUDI SPREMAN. Ili, kao da joj se priviđa upozorenje od sopstvene duše: NEMA POVRATKA. Koliko je mogla da vidi, stanovništvo je prenebregavalo ove poruke, nikada nije raspravljalo o njima, a često je viđala čistače kako ih uklanjaju; one su se, međutim, ponovo pojavljivale, uredne i crvene, obično na engleskom, ali ponekad i na ruskom, i staro pismo je za nju bilo kao prijatelj iz davnina, kao neki blesak zajedničke podsvesti, ako je tako nešto postojalo; te poruke su zbog nečega uvek iznova izazivale onaj svoj mali električni udar. Bilo je čudo kakva su se snažna dejstva mogla postići tako jednostavnim sredstvima. Ljudi su se mogli navesti da učine bilo šta, samo ako bi dovoljno dugo raspravljali o tome.
     Njeni sastanci sa malim ćelijama različitih pobunjeničkih organizacija išli su dobro, iako je postala svesna dubokih razlika među njima, posebno netrpeljivosti koju su Crveni i prvomarsovci gajili prema bogdanovistima i grupama Slobodnog Marsa, koje su Crveni smatrali Zelenima, to jest nekom vrstom neprijatelja. Tu je moglo da bude nevolja. Ali Maja je činila šta je mogla, i bar su je svi slušali, tako da je osećala da stvar pomalo napreduje. I polako se zagrejala za Barouz i svoj tajni život u njemu. Mišel joj je, sa Švajcarcima i Praksisom, kao i sa bogdanovistima, sada sakrivenima po gradu, organizovao proceduru - konspirativnu proceduru, koja joj je omogućavala da se dosta često sastaje sa grupama, bez opasnosti da ugrozi bezbednost njihovih skrovišta. I svaki je sastanak, činilo se, donosio neko dobro. Jedini nepremostivi problem bio je što je većina grupa želela da ustanak otpočne odmah - Crveni ili Zeleni, težili su da slede radikalno vođstvo Eninih Crvenih tamo napolju, i mladih usijanih glava oko Džeki, pa je u gradovima bilo sve više incidenata i sabotaža, što je za posledicu imalo pojačanu policijsku kontrolu, te se neko vreme činilo da može da dođe do otvorenog sukoba. Maja je počela da vidi sebe kao neku vrstu kočničara i često je provodila besane noći brinući zbog toga što su ljudi toliko gluvi za njene poruke. S druge strane, htela je da kod starih bogdanovista i drugih veterana održi svest o moći domorodačkog elementa, ohrabrujući ih kada bi klonuli duhom. En je bila napolju, sa Crvenima, metodično uništavajući stanice: 'Kada počne, to neće tako izgledati', Maja joj je stalno poručivala, iako nije bilo znaka da je En primila poruku.
     Ipak, bilo je ohrabrujućih znakova. Nađa je bila u Južnoj Fosi, gde je gradila snažan pokret koji je, izgledalo je, bio pod njenim uticajem i u čvrstoj vezi sa Nirgalom i njegovima. Vlad, Marina i Ursula ponovo su se uselili u svoje stare laboratorije u Aheronu, formalno zaposleni kod jedne Praksisove kompanije za bioinženjering. Održavali su stalnu vezu sa Saksom, koji je bio u utočištu u krateru Da Vinči sa svojim starim timom za teraformiranje, uživajući pomoć Minojaca iz Dorsa Brevije. Velika cev lave sada je bila nastanjena duboko prema severu, mnogo dalje nego što je bila u vreme sabora, i većina novih odeljaka očito je bila namenjena smeštaju izbeglica iz porušenih ili napuštenih utočišta dublje na jugu, kao i čitavom nizu fabrika. Maja je gledala snimke na kojima su se ljudi vozili malim vozilima iz jednog u drugi pokriveni odeljak, radeći pod bistrom, smeđom svetlošću iz filterskih svetlarnika, baveći se nečim što sa moglo nazvati samo ratnom proizvodnjom; pravili su maskirne letelice, vozila, projektile zemlja-svemir, oklopna montažna skloništa (neka od njih već su bila postavljena u samom tunelu lave, u slučaju da bude provaljen) - kao i projektile vazduh-zemlja, protivoklopno oružje, streljačko naoružanje i, kako su Minojci obavestili Maju, razno ekološko oružje koje je projektovao sam Saks.
     Ova vrsta posla, i uništenje južnih utočišta, stvorili su u Dorsa Breviji nešto što je izdaleka podsećalo na ratnu groznicu, pa je Maja počela da brine i zbog toga. Saks, koji je bio u središtu svega toga, bio je tvrdoglavi, tajnoviti genije oštećenog uma, razgoropađeni element, bona fide ludi naučnik. I dalje joj se nije neposredno obraćao, a njegovi udari na leteće sočivo i Deimos, iako veoma delotvorni, po njenom mišljenju izazvali su pojačane upade UNTA na jug. Nastavila je da šalje poruke u kojima je pozivala na suzdržanost i strpljenje, sve dok joj nije stigao ljutit odgovor od Arijadne: "Majo, sve to već znamo. Ovde radimo sa Saksom i znamo šta hoćemo, tako da je ono što govoriš ili očigledno ili pogrešno. Ako već moraš da razgovaraš, razgovaraj sa Crvenima, jer nama to nije potrebno."
     Maja je opsovala video snimak, i otišla da se posavetuje sa Spenserom o tome. "Saks smatra da će nam za ovo, ako želimo da uspe, biti potrebno oružje, pa makar bilo samo za nuždu. Meni se to čini razumno."
     "Šta je sa idejom o svrgavanju glavešina?"
     "On možda veruje da sklapa giljotinu. Slušaj, popričaj sa Nirgalom i Artom o ovome. Ili čak sa Džeki."
     "Kako da ne. Ne, ja bih da razgovaram sa Saksom. Moraće jednom da počne da mi se obraća, Boga mu. Nagovori ga da razgovara sa mnom, važi?"
     Spenser pristade da pokuša, i jednog jutra je sredio da pozovu Saksa preko njegove privatne linije. Međutim, javio im se Art, ali je obećao da će dovesti Saksa pred ekran. "Prezauzet je ovih dana, Majo. Milina je gledati ga. Ljudi ga zovu General Saks."
     "Sačuvaj nas Bože."
     "Ma, u redu je. Pominju i Generala Nađu, i Generala Maju."
     "A, mene ne zovu tako." Pre će biti Crna Udovica ili Kučka. Ubica. Znala je bolje.
     Artov žmireći pogled reče joj da je u pravu. "Pa", reče on, "svejedno. Sa Saksom je to neka vrsta šale. Ljudi govore o osveti laboratorijskih pacova, i slične stvari."
     "Ne sviđa mi se." Činilo se da je zamisao o novoj revoluciji počela da živi nezavisno od svega, sila bez oslonaca na bilo kakvu logiku; to je sada bilo nešto što se naprosto radi, što je oduvek trebalo raditi. Izvan njene kontrole, izvan svake kontrole. Čak i ono što su zajednički radili, raštrkani i krijući se, kao da je bilo nasumično i bez plana o tome šta treba da se radi, ili zašto. Jednostavno se događalo.
     Pokušala je da iznese nešto od ovoga Artu, i on se složio. "Takva je, izgleda, istorija. Nered. Naprosto zajašeš tigra i držiš se. Ovaj pokret okuplja različite ljude, i svako od njih ima svoje zamisli. A opet, rekao bih da radimo bolje nego prošli put. Ja lično radim na pokretanju nekih stvari na Zemlji, pregovaram sa Švajcarskom i sa Svetskim Sudom, i tako dalje. A Praksis nas podrobno obaveštava o svemu što se događa među metanacionalkama na Zemlji, što znači da nećemo biti upleteni u nešto što ne razumemo."
     "U pravu si", priznade Maja. Vesti i analitički paketi koje je poslao Praksis bili su mnogo iscrpniji od komercijalnih informativnih emisija, a metanacionalke su nastavile da tonu u ono što je nazvano metanatricidom, što su oni na Marsu, u utočištima i skrovištima, sada mogli da prate, udar za udarom. Subaraši je preuzimao Micubiši, a istovremeno i svoje stare dušmane, Armskor, da bi omanuo sa Ameksom, koji se naprezao da izdvoji Sjedinjene Države iz Jedanaestorice; sve su to posmatrali iznutra. Ništa od ovoga nije podsećalo na situaciji u godinama posle 2050, i to je bila uteha, ma koliko neznatna.
     Onda se na ekranu iza Arta pojavio Saks i zagledao se u nju. Videvši ko je, on reče: "Majo!"
     Ona proguta krupnu knedlu. Je li joj to oprošteno za Filis? Da li je shvatio zašto je to učinila? Njegovo novo lice nije ništa odavalo - bilo je zatvoreno koliko i staro, i teže za čitanje jer ga je kraće poznavala.
     Pribrala se i upitala ga šta planira.
     On reče: "Nema plana. Samo se pripremamo. Moramo da čekamo na upaljač. Događaj upaljač. Veoma važno. Postoji nekoliko mogućnosti na koje motrim. Ali još ništa."
     "Odlično", reče ona. "Ali moram nešto da ti kažem, Sakse." Onda mu poveri sve svoje brige - snagu trupa Prelazne vlade, podržanih od velikih centralističkih metanata; neprestano naginjanje nasilju kod radikalnijih krila podzemnog pokreta; osećaj da zapadaju u stare šablone. A on je, dok je govorila, žmirkao na svoj stari način, tako da je znala da je zaista sluša ispod tog novog lica - da je konačno ponovo sluša, tako da je govorila duže nego što je nameravala, oslobađajući sve iz sebe, svoje nepoverenje prema Džeki, strah od boravka u Barouzu, sve. Bilo je to kao da govori sa ispovednikom, ili molba - molba njihovom najrazumnijem naučniku da ne dopusti da ponovo zavlada bezumlje. Da ne dopusti sebi da ga savlada bezumlje. Čula je sebe kako priča bez reda i shvatila je koliko je uplašena.
     A on je treptao na način koji je ličio na neko bespolno, pacovsko saosećanje. Međutim, na kraju je samo slegnuo ramenima i škrto odgovorio. Bio je to sada General Saks, odsutan, ćutljiv, koji joj se obraćao iz neznanog sveta unutar sopstvene glave.
     "Daj mi dvanaest meseci", reče on. "Treba mi još dvanaest meseci."
     "U redu, Sakse." Zbog nečega se osećala umireno. "Učiniću sve što mogu."
     "Hvala, Majo."
     Onda je nestao. Sedela je i zurila u mali ekran svoje VI, osećajući se ispražnjena, na ivici suza olakšanja. Bilo joj je oprošteno, za sad.

     Zato se sa voljom vratila na posao, sastajući se sa grupama skoro svake nedelje i praveći povremene ilegalne izlete do Elizijuma i Tarzisa, da se obrati ćelijama u visokim gradovima. Kojot se starao o njenom prevozu, vozeći je avionom s kraja na kraj planete u noćnim letovima koji su je podsećali na šezdeset prvu. Mišel je vodio brigu o njenoj bezbednosti, štiteći je zajedno sa grupom domorodaca, u kojoj je bilo i nekoliko ektogenih iz Zigota, koji su je pratili od skrovišta do skrovišta u svakom gradu koji je trebalo da posete. A ona je govorila i govorila i govorila. Nije bila reč samo o tome da ih ubedi da čekaju, već i da ih poveže, da ih natera da prihvate da su svi na istoj strani. Ponekad joj se činilo da ima uspeha, videla je to na licima ljudi koji su dolazili da je čuju. U drugim prilikama, njen napor se svodio na to da uključi kočnice (istrošene, pregrejane) radikalnim elementima. Ovih je bilo mnogo, i svakog dana sve više: En i Crveni, Kaseijevi prvomarsovci, bogdanovisti pod Mihailovim vođstvom, Džekini 'bunovci', radikalni Arapi koje je vodio Antar, jedan od brojnih Džekinih dečaka - zatim Kojot, Harmakis, Rejčel... Bilo je to kao da pokušava da zaustavi lavinu koja je i nju zahvatila, hvatajući se za žbunje koje se kotrljalo zajedno sa njom. U ovakvoj situaciji, Hirokin nestanak postajao je sve više i više tragičan.
     Napadi već viđenog su se vratili, jači nego ikad. Već je živela u Barouzu, u vreme slično ovom... možda je ceo problem bio u tome. Ali je osećaj, kada bi naišao, bio tako uznemirujući, duboko, uporno uverenje da se sve već dogodilo na istovetan način, neizbežno, kao da se beskonačno ponavljanje zaista događa... Tako se dešavalo da se probudi i ode u kupatilo, i da joj se čini da se to već dogodilo i da je bilo isto, uključujući i ukočenost i sitno žiganje i bolove; potom bi izišla da se sretne sa Nirgalom i nekim od njegovih prijatelja, i shvatila bi da je reč o napadu, a ne o još jednoj podudarnosti. Sve se dešavalo isto kao pre, i bilo je čista mehanika. Sudbinski čin. Dobro, pomislila bi, mani to. Zato što je to stvarnost. Svi smo igračke sudbine. Imaš bar tu sreću da ne znaš šta će se dogoditi sledeće.
     Vodila je beskrajne razgovore sa Nirgalom, trudeći se da ga shvati, i da mu objasni sebe. Učila je od njega, oponašala ga na sastancima - njegovo vispreno, srdačno uverenje, koje je očigledno osvajalo ljude. Oboje su bili slavni, oboje su se pojavljivali u vestima, oboje su bili na UNTA-inom spisku traženih. Oboje su morali da se klone ulica. Bili su, dakle, povezani, i ona je upijala sve što je mogla od njega, i verovala da i on uči od nje. U svakom slučaju, postizala je uspehe. Bio je to dobar odnos, njena najbolja veza sa mladima. Činio ju je srećnom. Davao joj je nadu.
     Ali da se sve to zbiva u nepopustljivom stisku svemoguće sudbine! Već viđeno, uvek već bilo: puka hemija mozga, objasnio je Mišel. Bio je to jednostavno neuralni pomak ili ponavljanje, koji joj je izazivao osećaj da je sadašnjost ujedno i prošlost. Što je možda i bila. Stoga je prihvatila njegovu dijagnozu i uzimala sve lekove koje bi joj prepisao, bez pritužbi i bez nade. Svake večeri i svakog jutra otvarala je džep u pojasu koji joj je pripremao jednom nedeljno, i uzimala pilule koje bi našla u njemu, ne postavljajući pitanja. Više nije besnela na njega; više nije osećala potrebu. Možda ju je izlečila noć bdenja u Odesi. Možda je konačno smućkao pravi koktel lekova. Nadala se da jeste. Odlazila je sa Nirgalom na sastanke i vraćala se u stan ispod plesnog studija, izmoždena. A opet je bilo noći kada nije mogla da spava. Zdravlje joj se pogoršalo, počela je često da se razboljeva, problemi s varenjem, išijas, bolovi u grudima... Ursula je preporučila izmenjeni gerontološki tretman. Uvek pomaže, rekla je. Sa najnovijim tehnikama praćenja genomskih poremećaja, bio je brži nego ikad. Odsustvovaće najviše nedelju dana. Ali Maja nije osećala da ima toliko vremena da odvoji nedelju dana. Kasnije, rekla je Ursuli. Kada sve ovo bude gotovo.

     Ponekad, kada nije mogla da zaspi, čitala je o Frenku. Ponela je sa sobom sliku iz stana u Odesi, i sada je bila okačena na zidu pored njenog kreveta u skrovištu u Hant mezi. I dalje je osećala pritisak tog elektrizirajućeg pogleda, pa je povremeno u besanim satima čitala o njemu, trudeći se da sazna više o njegovom diplomatskom poslu. Nadala se da će pronaći stvari koje je sam tako dobro oponašao, i utvrditi šta je, po njenom mišljenju, bilo pogrešno u njegovim postupcima.
     Jedne noći, u stanu, posle rizične posete Sabišiju i tamošnjoj zajednici, koja se još skrivala u lavirintu, zaspala je naslonjena na beležnicu u kojoj je bila otvorena jedna od knjiga o Frenku. Onda ju je probudio san o njemu. Uznemirena, prešla je u dnevnu sobu i popila čašu vode, pa se vratila i nastavila da čita knjigu.
     Ova se bavila godinama između potpisivanja sporazuma 2057. godine i izbijanja nemira 2061. Bile su to godine kada mu je Maja bila najbliža, ali ih je pamtila tek kao nasumično sevanje munje - trenutke pune električnog naboja, razdvojene dugim razdobljima čiste tame. Ono o čemu je govorila knjiga nije u njoj probudilo nikakvo prepoznavanje, uprkos činjenici da je i sama bila više puta pomenuta. Neka vrsta istorijskog jamais vu-a.
     Kojot je spavao na kauču, stenjući u nekom svom snu, a onda se probudio i pogledao oko sebe da utvrdi izvor svetlosti. Otapkao je iza nje prema kupatilu i usput je zastao da joj pogleda preko ramena. "Ah", reče značajno. "Tu ima dosta toga o njemu." Zatim ode niz hodnik.
     Kada se vratio, Maja reče: "Pretpostavljam da ti znaš i više."
     "O Frenku znam neke stvari koje oni ne znaju, to je bar sigurno."
     Maja je zurila u njega. "Ne govori mi. I ti si bio u Nikoziji." Onda se seti da je to negde pročitala.
     "I jesam, kad si već pomenula."
     Teško se spustio na kauč i zagledao se u pod. "Te noći sam video Frenka, kako baca cigle u prozore. Sam je pokrenuo nemire."
     Podigao je pogled i susreo njen. "Razgovarao je sa Selimom el-Hajilom u rubnom parku, otprilike pola sata pre napada na Džona. A ti sad izvuci zaključke."
     Maja stegnu zube i zagleda se u beležnicu, kao da on nije tu.
     On se zavali na kauč i zahrka.
     Bile su to stare vesti, zapravo. I kao što je Zeik pojasnio, nije bilo toga ko bi uspeo da razmrsi taj čvor, bez obzira na to šta je ko video ili mislio da pamti da je video. Niko nije mogao da bude siguran u nešto što se dogodilo tako davno u prošlosti, čak ni u sopstvena sećanja, koja su pri svakom prizivanju trpela fine izmene. Jedina sećanja kojima se moglo verovati bili su oni nezvani izlivi iz dubina, memoires involuntaires, koji su bili tako živi da su morali biti verodostojni - ali su se često odnosili na nevažne događaje. Ne. Kojotovo svedočenje bilo je samo jedno od mnogih nepouzdanih.
     Kada su se na ekranu ponovo pojavile reči teksta, nastavila je sa čitanjem.

     Čalmersovi napori da spreči provalu nasilja 2061. bili su neuspešni zato što se na kraju pokazalo da uopšte ne razume prave razmere problema. Kao većina ostalih članova Prvih stotinu, nije uspevao da pojmi koliko je, zapravo, Mars imao stanovnika pedesetih godina, a bilo ih je preko milion; i mada je mislio da pokret otpora vodi i koordinira Arkadije Bogdanov, zato što ga je poznavao, bio je nesvestan uticaja koji je Oskar Šneling imao u Koroljevu, ili sveprisutnih frakcija Crvenih kao što je bila ona po imenu Slobodni Elizijum, ili bezimene ćelije odbeglih koji su u stotinama napuštali naselja na površini. U tom neznanju i nedostatku moći uviđanja, bavio se samo malim delom problema.

     Maja se odmaknu od ekrana, protegnu se i pogleda prema Kojotu. Da li je to zaista bila istina? Pokušala je da prizove te godine, da se priseti. Frenk je bio svestan, zar ne? "Igraju se iglicama, a bolest je u korenu." Zar joj to nije rekao baš Frenk, negde u to vreme?
     Nije uspevala da se seti. Igraju se iglicama, a bolest je u korenu. Reči su visile u vazduhu, odvojene od svega ostalog, od svakog konteksta koji bi im dao značenje. Međutim, imala je snažan osećaj da je Frenk bio svestan da tamo napolju postoji ogroman nevidljivi izvor otpora i nepoverenja; u stvari, niko nije bio svesniji toga od njega! Kako je pisac knjige uspeo to da previdi? Kad je reč o tome, kako je neki istoričar, koji je žuljao stolicu i prebirao po dokumentima, mogao da zna ono što su oni znali ili da shvati kako je to izgledalo u ono vreme, razlomljenu kaleidoskopsku prirodu svakodnevnih kriza? Sve one oluje sa kojima su morali da se bore...
     Pokušala je da dozove Frenkovo lice, i ovaj put joj dođe slika: sedeo je, srceparajuće pogrbljen, za stolom u kafeu, a pod nogama mu se vrtela drška šoljice za kafu; ona je razbila tu šoljicu, ali zašto? Nije mogla da se seti. Prelistala je knjigu napred na ekranu, svakim pasusom prelećući mesece; bila je to suvoparna analiza u kojoj nije mogla da pronađe ništa čega se sećala. Onda joj jedna rečenica privuče pažnju, pa nastavi da čita od tog mesta kao da je neka ruka steže za vrat, primoravajući je:

     Čak i posle raskida njihove prve veze na Antarktiku, Tojtovna je zadržala uticaj na Čalmersa koga ovaj nikada nije uspeo da se oslobodi, bez obzira na to koliko je to remetilo njegove planove. Tako se dogodilo, kada se vratio iz Elizijuma, mesec dana uoči izbijanja pobune, da se Tojtovna sretne s njim u Barouzu i da provedu zajedno nedelju dana, koju su, po svedočenju sviju, proveli svađajući se; Čalmers je želeo da ostane u Barouzu, gde je ustanak bio u krizi; Tojtovna je tražila od njega da se vrati u Šefild. Jedne večeri se pojavio u jednom od kafea pored kanala, obuzet tolikim besom da su ga se konobari uplašili, a kada je došla i Tojtovna, očekivali su da eksplodira. Ali on je samo sedeo dok ga je ona podsećala na sve što ih je vezivalo, sve što su jedno drugom ostali dužni, celokupnu zajedničku prošlost, onakvu kakva je bila; i na kraju se povinovao njenim željama i vratio se u Šefild, odakle nije bio u stanju da kontroliše rastuće nasilje u Elizijumu i Barouzu. Tako je došlo do revolucije.

     Maja je zurila u ekran. Bilo je to pogrešno, tako pogrešno, pogrešno od početka do kraja - ništa od toga nije se dogodilo na taj način! Veza na Antarktiku? Nikada!
     Ali jednom ga je zaista saletela, u nekom restoranu... sasvim moguće da su ih posmatrali... no, bilo je teško reći. Ali knjiga je bila tako glupa - krcata proizvoljnim zaključcima - daleko od istorijskog materijala. Osim ako sama prošlost nije bila takva, ako je neko zaista bio tamo, neko ko je umeo pravilno da ih proceni. Same laži. Napregnula se da oživi prizor - stisnula je zube, ukočila se, a prsti su joj se zgrčili kao da će njima iskopati uspomene. Međutim, bilo joj je kao da grebe po steni. I sada, kada je pokušala da se seti tog susreta u kafeu, nije uspevala da prizove nikakvu sliku; zamaglile su ih reči iz knjige: Podsećala ga je na sve ono što ih je vezivalo... Nije! Nije! Postojao je zgrbljeni lik za stolom, samo slika - a onda ju je konačno pogledao...
     Ali to je bilo ono mladalačko lice sa zida kuhinje u Odesi.
     Zastenjala je, zaplakala, počela da grize stisnute pesnice i da rida.
     "Je l' ti dobro?" promumla Kojot sa kauča.
     "Ne."
     "'Si nešto našla?"
     "Ne."
     Frenka su polako brisale knjige. I vreme. Prošle su godine, i za nju je, čak i za nju, Frenk Čalmers sve više postajao samo jedan u nizu sporednih istorijskih likova, stojeći tamo kao neko koga gledate sa pogrešnog kraja teleskopa. Ime u knjizi. Neko o kome može da se čita kao što se čita o Bizmarku, Taljeranu, Makijaveliju. A njen Frenk... nestao.

     Skoro svakog dana provodila je po nekoliko sati pregledajući Praksisove izveštaje, da bi pronašla pravilnosti i razumela ih. Preko Praksisa su dobijali tako velike količine podataka da su imali suprotan problem od onog iz godina krize pre šezdeset prve - previše informacija. Kriza je svakodnevno proizvodila mnoštvo novih žarišta, i Maja je često završavala posao na ivici očajanja. Nekoliko članica UN, sve klijenti Konsolidejteda ili Subarašija, zatražile su ukidanje Svetskog Suda, jer su njegove usluge nepotrebne. Većina metanata je smesta stala iza ovog predloga, a s obzirom na to da je Svetski Sud u svom početku bio jedna od agencija UN, bilo je onih koji su tvrdili da bi takav čin bio pravosnažan i da bi imao istorijsku osnovu - ali je prva posledica bio prekid nekih već započetih arbitracija, što je dovelo do borbi u Ukrajini i Grčkoj. "Ko je odgovoran?" uzviknu Maja Artu. "Da li stvarno neko radi te stvari?"
     "Naravno. Neki metanati imaju predsednike, a svi imaju upravne odbore koji se sastaju i razgovaraju o stvarima, i odlučuju o tome kakve će naloge dati. Slično Fortu i osamnaestoro besmrtnika u Praksisu, mada je Praksis demokratičniji od većine ostalih. Odbori metanata imenuju izvršnu komisiju koja ulazi u sastav Prelazne vlade, a vlada odlučuje o nekim lokalnim stvarima; mogu da ti dam i njihova imena, ali ne verujem da su toliko moćni kao ono društvo dole kod kuće."
     "Mani to." Naravno da su postojali odgovorni. Ali niko nije sam odlučivao. Očigledno da je na obe strane bilo isto. Za pokret otpora nije bilo sumnje. Sabotaže su, posebno na platformama Vastitasovog okeana, sada postale prava pandemija, a ona je znala čija je to ideja. Razgovarala je sa Nađom o tome da je poveže sa En, ali je Nađa samo odmahivala glavom. "Neizvodljivo. Ni sama nisam imala prilike da razgovaram sa En još od Dorsa Brevije. Malo je radikalnijih Crvenih od nje."
     "Kao i obično."
     "Pa, ne verujem da je bila takva. Ali sada to više nije važno."
     Maja zatrese glavom i vrati se na posao. Sve je više vremena provodila radeći sa Nirgalom, učeći od njega i podučavajući ga. On je više nego ikada predstavljao njenu najbolju sponu sa mladima, i najsnažniju, kao i najumereniju; i sam je smatrao da treba čekati na prelomni događaj i tada organizovati jedinstveno delovanje, i to je, naravno, bio jedan od razloga njenog gravitiranja prema njemu. Ali ujedno i stvar njegove prirode, njegove topline i poleta, njegove pažnje prema njoj. Niko se od njega nije više razlikovao od Džeki, iako je Maja znala da su njih dvoje u veoma složenom odnosu, koji se razvio još u detinjstvu. Ali se činilo da su se u poslednje vreme otuđili, zbog čega joj uopšte nije bilo žao, i da su sasvim oprečnih političkih stavova. Džeki je bila harizmatični vođa i regrutovala je veliki broj novih pristalica u svoje 'bunovsko' krilo PrvoMarsa, a zalagala se za akciju bez čekanja, pa je zato bila mnogo bliži saveznik Harmakisu nego Nirgalu, barem u političkom smislu. Maja je činila sve što je mogla da podrži Nirgala u ovom rascepu između domorodaca: na svakom sastanku se zalagala za politiku i akcije koje su bile zelene, umerene, nenasilne i vođene iz centra. Ali je bilo očigledno da je većina novoorganizovanih, političkih angažovanih domorodaca u gradovima naklonjena Džeki i PrvoMarsu, koji je u suštini bio Crveni, radikalan, nasilan i anarhičan - ili ga je bar ona tako videla. A sve češći napadi, demonstracije, ulični sukobi, sabotaže i ekotaže samo su išli u prilog njenoj analizi.
     I nisu samo novoregrutovani domoroci prilazili Džeki, već i veliki broj srazmerno nezainteresovanih doseljenika, i to onih najskorijih. Ova pojava ostavila ju je bez reči, i jednog dana se požalila Artu na to, pošto su pregledali Praksisov izveštaj.
     "Pa" reče on diplomatski, "dobro je imati što više doseljenika na našoj strani."
     Naravno, kada nije bio u vezi sa Zemljom, najveći deo vremena provodio je u putovanju od grupe do grupe, nastojeći da ih ujedini, tako da je ovo bila njegova često upotrebljavana fraza. "Ali, zašto se pridružuju njoj?" upita Maja.
     "Pa..." reče Art, mašući rukom, "znaš, ovi doseljenici dođu ovamo, i neko od njih čuje za demonstracije, ili vidi kada se dogode, pa sa raspita okolo i čuje priče, recimo da će ih domaći brže zavoleti ako se pridruže demonstracijama, znaš? Možda neka od domaćih devojaka, za koje su čuli da umeju da budu druželjubive, zar ne? Veoma druželjubive. Zato to i učine, nadajući se da će ih, ako pomognu, neka od ovih visokih devojaka na kraju dana odvesti kući."
     "Ma, hajde", reče Maja.
     "Pa, znaš", reče Art, "nekima se to i dogodi."
     "I tako naša Džeki pokupi sve novajlije."
     "Pa, nisam siguran da se isto ne događa i Nirgalu. I ne vidim da ljudi prave toliku razliku između njih. To je finesa, nešto što je tebi mnogo očiglednije nego njima."
     "Hmm."
     Setila se Mišela, koji joj je govorio da je važno boriti se za ono što voliš, kao i protiv onoga što mrziš. A ona je zaista volela Nirgala. Bio je to divan mladić, najbolji među domorocima. Svakako da nije bilo u redu rugati se takvoj motivaciji, toj erotskoj energiji koja je izvodila ljude na ulice... Ipak, bilo bi bolje kada bi ljudi bili makar malo razumniji. Džeki je svim snagama nastojala da ih povede u još jednu grčevitu, haotičnu pobunu, čije su posledice mogle da budu katastrofalne.
     "To je takođe jedan od razloga što ljudi slede tebe, Majo."
     "Šta?"
     "Čula si me."
     "Daj, ne budi lud."
     Mada je prijalo da veruje u to. Možda bi mogla da proširi borbu i na taj nivo. Iako bi bila u slabijoj poziciji. Osnovati stranku staraca. Pa, to su, zapravo, i bili. To je u suštini bila njena zamisao, tamo u Sabišiju - da će isei preuzeti pokret otpora i povesti ga tamo gde treba. Mnogi od njih posvetili su dobar deo života upravo tome. Bez uspeha. Bilo ih je premalo. Nova većina bila je i nova vrsta, sa novim, tuđinskim umovima. Iseijima je preostalo da pojašu tigra i da pokušaju da se održe. Uzdahnula je.
     "Umorna?"
     "Mrtva. Ovaj posao će me ubiti."
     "Odmori se malo."
     "Ponekad kad razgovaram s tim ljudima osećam se kao plašljivo, konzervativno nekalo. Nemojte ovo, nemojte ono. Ponekad mi se smuči. Pa se pitam nije li Džeki ipak u pravu."
     "Šališ se?" reče Art, razrogačenih očiju. "Ti si ta koja drži konce ove komedije, Majo. Ti, Nađa i Nirgal. I ja. Ali ti si ta sa... oreolom." Sa ugledom ubice, hteo je da kaže. "To je samo umor. Odmori se. Skoro će vremenski pomak."

     Nekoliko noći iza toga, probudio ju je Mišel: na drugoj strani planete, Armskorove trupe bezbednosti navodno ujedinjene sa Subarašijevim jedinicama preuzele su kontrolu nad liftom od regularne Subarašijeve policije, a grupa prvomarsovaca je u času neizvesnosti pokušala da osvoji novi Utikač u blizini Šefilda. Napad je propao, većina napadača je izginula, a Subaraši je na kraju ponovo preuzeo kontrolu nad Šefildom, Klarkom i svime između, kao i nad većim delom Tarzisa. Tamo je sada bilo kasno popodne, i na ulicama Šefilda nalazila se velika masa ljudi, demonstrirajući protiv nasilja ili protiv preuzimanja; bilo je teško reći koje od ovog dvoga. Bio je to beznadežan čin; Maja je pospano posmatrala sa Mišelom kako policija u hodačima i šlemovima razdvaja grupe demonstranata i potiskuje ih suzavcem i gumenim palicama. "Budale!" povika Maja. "Zašto to rade! Svaliće nam celokupnu zemaljsku vojnu silu na leđa!"
     "Izgleda da se razilaze", reče Mišel, zureći u mali ekran. "Ko zna, Majo. Ovakvi prizori mogu da razjare ljude. Dobili su bitku, ali su svuda izgubili podršku."
     Maja se ispruži na kauču ispred ekrana, još nedovoljno budna da bi mogla da misli. "Možda", reče. "Ali će biti teže nego ikad zadržati ljude do roka koji je zatražio Saks."
     Mišel na to odmahnu rukom, okrenut ekranu. "Koliko dugo on misli da ćeš to moći?"
     "Ne znam."
     Gledali su kako izveštači Mangalavida opisuju proteste kao nasilje u organizaciji terorista. Maja zastenja. Spenser je bio ispred ekrana druge VI, razgovarajući sa Nanaom u Sabišiju. "Napolju kiseonik raste tako brzo da mora da postoji nešto bez samoubilačkih gena. Sadržaj ugljen-dioksida? Tačno, podjednako brzo opada... Kolonija bakterija koje dobro vezuju ugljenik, plodna kao korov. Pitao sam Saksa šta je to, a on samo trepće... Da, i on je pomahnitao kao En. A ona je napolju i sabotira svaki projekt na koji naiđe."
     Kada je završio razgovor, Maja mu reče: "Koliko dugo Saks želi da odugovlačimo?"
     Spenser slegnu ramenima. "Sve dok se ne dogodi nešto što će po njegovom mišljenju biti upaljač. Ili dok ne utvrdimo smišljenu strategiju. Ali ako ne uspemo da zaustavimo Crvene i prvomarsovce, neće biti važno šta Saks misli."

     Nedelje su se vukle jedna za drugom. U Šefildu i Južnoj Fosi počela je kampanja redovnih uličnih demonstracija. Maja je smatrala da će ovo samo izazvati povećanje snaga bezbednosti, ali se Art izjasnio u njihovu korist. "Moramo da pokažemo Prelaznoj vladi koliko je pokret otpora masovan, da ne bi, kada dođe trenutak, pokušali da nas slome iz neznanja, razumeš? U ovom trenutku treba da osete da ih ne vole i da su u manjini. Ako mene pitaš, do đavola, jedino što plaši vlasti jeste masovno okupljanje ljudi na ulicama."
     Slagala se ona s tim ili ne, ništa nije mogla da učini; prolazili su dani, i mogla je samo da se zaokupi poslom, da putuje i sastaje se sa grupama, i za to vreme joj je svaki mišić u telu od napetosti bio kao žica, a noću nije mogla da spava, jedva mršavih sat ili dva pred zoru.

     Jednog jutra, u severno proleće 52. marsovske i 2127. zemaljske godine, probudila se osećajući se odmornije i svežije nego obično. Mišel je još spavao, pa se obukla i izišla napolje sama, i zaputila se velikom središnjom promenadom do kafea pored kanala. Bila je to jedna od prednosti Barouza: uprkos pojačanim merama bezbednosti na kapijama i stanicama, u neke sate se moglo slobodno ići ulicama: u gužvi je bilo malo verovatno da je uhvate. Zato je sedela, pila kafu i jela pecivo i posmatrala niske sive oblake kako se valjaju iznad glava, niz padinu Sirtisa i prema bedemu na istoku. Strujanje vazduha unutar šatora bilo je pojačano, da bi se kinetički utisak pojačao sa vizuelnim. Njoj je to bilo neobično, jer se bila navikla da se prizor neba ne podudara sa vetrovima ispod šatora. Dugačka, vitka, izvijena cev mosta od Elis Bjuta do Hant meze bila je puna živopisnih mravolikih prilika ljudi koji su žurili na jutarnje poslove. Živeti normalnim životom; ova pomisao naterala ju je da ustane, plati račun i pođe i sama u dugu šetnju. Išla je pored nizova belih Barejsovih stubova, uzbrdo kroz Princezin park prema novim šatorima, oko ledenih brežuljaka gde su bile podignute otmene stambene zgrade. Tu, u visokoj zapadnoj četvrti, posmatraču se pružao pogled na ceo grad, na krošnje drveća i krovove razdvojene šetalištima i kanalima, na visoke i široke meze poput ogromnih katedrala. Njihove strme kamene litice bile su napukle i talasaste, sa vodoravnim nizovima svetlucavih prozora kao jedinim znakom da su prošupljene iznutra, svaka grad za sebe, mali svetovi u ravnici od crvenog peska, pod džinovskim nevidljivim šatorom, spojeni visokim pešačkim mostovima koji su se sjaktali kao mehuri sapunice. Ah, Barouze!
     Pošla je nazad sa oblacima, kroz uske ulice između stambenih blokova i vrtova, prema Hant mezi i njihovom domu ispod plesnog studija. Mišel i Spenser bili su negde u gradu, i dugo je samo stajala pred prozorom i posmatrala trku oblaka iznad grada, radeći Mišelov posao umesto njega, nastojeći da obuzda nepostojana raspoloženja i da ih vrati u srednju, stabilniju kolotečinu. Sa tavanice je dolazilo prigušeno, nepovezano tup tup tup. Počeo je još jedan čas. Ritam se onda premesti u hodnik i začu se snažno kucanje na vratima. Pošla je da otvori, dok joj je srce lupalo kao zvuk sa tavanice.
     Bilo su to Džeki i Antar, Art i Nirgal, Rejčel i Franc, i ostali ektogeni iz Zigota, nahrupili su unutra, razgovarajući među sobom brzinom zvuka, tako da ih nije sasvim razumela. Pozdravila ih je onoliko srdačno koliko je mogla, s obzirom na Džekino prisustvo, a zatim se sasvim pribrala i uklonila svu mržnju iz očiju i počela da ih ispituje, uključujući i Džeki, o planovima. Došli su u Barouz da pomognu u organizovanju demonstracija u parku pored kanala. Vest je obišla sve ćelije, i nadali su se da će im se pridružiti i veliki broj neopredeljenih građana. "Nadam se da to neće izazvati represalije", reče ona.
     Džeki joj se osmehnu, pobednički. "Seti se, nema povratka", reče.
     Maja zakoluta očima i ode da pristavi vodu, pokušavajući da potisne jed. Sastaće se sa vođama svih ćelija u gradu, i Džeki će voditi glavnu reč na sastanku, nagovaraće ih da bez odlaganja podignu ustanak, bez razloga i bez strategije. A Maja to nikako nije mogla da spreči - trenutak da joj polomi kosti bio je prošao, na žalost.
     Zato je išla okolo i uzimala kapute, delila im banane i terala ih da spuste noge sa jastuka na kauču, osećajući se kao dinosaurus među sisarima, dinosaurus u novoj klimi, među brzim toplokrvnim bićima koja se rugaju njenom treskanju okolo, izmičući njenim sporim zamasima i trčeći za njenim teškim repom.
     Art skrušeno dođe da joj pomogne oko šoljica, nezgrapan i opušten kao uvek. Upitala ga je šta je čuo od Forta, i on joj prepriča dnevni izveštaj sa Zemlje. Subaraši i Konsolidejted napale su fundamentalističke armije, u nekoj vrsti fundamentalističke alijanse, koja je, zapravo, bila privid, jer su hrišćanski i muslimanski fundamentalisti mrzeli jedni druge, a prezirali budističke fundamentaliste. Veliki metanati upotrebili su nove UN da ih upozore da će štititi svoje interese odgovarajućom upotrebom sile. Praksis, Ameks i Švajcarska zahtevali su posredovanje Svetskog Suda, pa je Indija tako i učinila, ali drugi nisu. Mišel reče: "Bar se još plaše Svetskog Suda." Ali Maji se činilo da metanatricid prelazi u rat bogatih i 'smrtnika', koji je mogao da bude mnogo razorniji - opšti rat umesto prevrata.
     Razmotrila je situaciju sa Artom dok su služili ostale čajem. Bio uhoda ili ne, Art je poznavao Zemlju i bio je dobar u političkom prosuđivanju, što je njoj bilo od pomoći. Bio je kao neki umereni Frenk. Je li zaista bilo tako? Na neki način podsećao ju je na Frenka, i ako nije umela da kaže zašto, bila je neodređeno zadovoljna. Niko drugi ne bi video bilo kakvu sličnost u ovom krupnom, lukavom čoveku; bilo je to samo njeno zapažanje.
     Tada u stan počeše da pristižu novi gosti, vođe ćelija i posetioci iz grada. Maja je sedela u pozadini i slušala Džeki kako im se obraća. Svaki pripadnik pokreta, pomislila je Maja, slušajući je, pristupio je zbog sebe. Način na koji je Džeki koristila svog dedu, mašući njim kao zastavom da okupi sledbenike, bio je mučan. Ali Džon nije bio taj koji je okupljao ljude oko nje, već njena otvorena bela bluza. Kurvica. Nikakvo čudo što se Nirgal otuđio od nje.
     Sada ih je potpaljivala svojom uobičajenom, izazovnom porukom, vatreno se zalažući za što skoriji ustanak, bez obzira na dogovorenu strategiju. Za ove takozvane Bunovce, Maja je bila samo bivša ljubavnica velikog čoveka, a možda i razlog zbog koga je ubijen: fosilna odaliska, istorijska mrlja na imenu, predmet muške požude, kao Jelena Trojanska koju je prizvao Faust, nematerijalna i suluda. Izluđujuće! Međutim, zadržala je mirno lice i ulazila i izlazila iz kuhinje ne gledajući ih, čineći ono što čine bivše ljubavnice, trudeći se da ugodi i nahrani. Trenutno i nije mogla drugo.
     Stajala je u kuhinji, zureći kroz prozor u krovove. Izgubila je sav uticaj koji je imala na pokret. Stvar će se odigrati pre nego što Saks ili bilo ko od onih od značaja budu spremni. Džeki je veselo blebetala u dnevnoj sobi, organizujući demonstracije koje će možda okupiti deset hiljada ljudi u parku, a možda i svih sto, ko zna? A ako snage bezbednosti odgovore suzavcem i gumenim mecima i palicama, biće povređenih, i mrtvih; biće to žrtve bez pravog razloga, ljudi koji su mogli da žive hiljadu godina. Ali Džeki je nastavila, vispreno i poletno, sva u vatri. Na nebu između oblaka zasja Sunce, zaslepljujuće srebrno, preteće ogromno. Art uđe u kuhinju i sede za sto, pa uključi ekran svoje VI i zabi lice u njega. "Stigla mi poruka sa Zemlje, od Praksisa." Poče da čita sa ekrana, praktično zalepljen licem uz njega.
     "Jesi li kratkovid?" upita Maja nervozno.
     "Mislim da nisam... oh, čoveče. Auh! Je li Spenser tamo? Zovi ga."
     Maja ode do vrata i dade znak Spenseru, i ovaj dođe. Džeki nije obraćala pažnju na ovo ometanje i nastavila je da govori. Spenser sede pored Arta, koji se u međuvremenu uspravio, razrogačenih očiju i otvorenih usta. Spenser je čitao nekih pet sekundi, a onda se zavali u stalici i pogleda Maju sa čudnim izrazom na licu. "To je to!" reče.
     "Šta?"
     "Upaljač."
     Maja mu priđe, pa poče da čita preko njegovog ramena.
     Onda se uhvati za njega, osetivši nešto kao bestežinsko stanje. Gotovo je sa zadržavanjem lavine. Obavila je svoj posao, iako je mislila da joj nije uspelo. U trenutku propasti, sreća se okrenula.
     Nirgal uđe u kuhinju da pita šta se događa, privučen nečim u njihovim prigušenim glasovima. Art mu reče, i njemu zasjaše oči od uzbuđenja koje nije mogao da sakrije. On se okrenu Maji i reče: "Je li to istina?"
     Njoj dođe da ga poljubi za to. Umesto toga, klimnu glavom, ne usuđujući se da progovori, i ode do vrata dnevne sobe. Džeki je još bila ured svog proglasa, i Maja je sa uživanjem prekinu. "Demonstracije su otkazane."
     "Kako to misliš?" reče Džeki, iznenađena i ljuta. "Zašto?"
     "Zato što umesto njih imamo revoluciju."









Deseti deo: PROMENA FAZE
     Surfovali su na zmajevima kada su im pomoćnici na plaži signalizirali da nešto nije u redu, skačući gore-dole. Odleteli su do obale, usidrili se na mokrom pesku i saslušali novost. Sat kasnije bili su na aerodromu, da bi ubrzo zatim poleteli u malom Skankvorksovom svemirskom avionu nazvanom Golum. Leteli su na jug, i kada su dostigli visinu of pedeset hiljada stopa, negde iznad Paname, pilot je nakrenuo letelicu i uključio rakete, i sledećih pola sata bili su pritisnuti u prostrana gravitaciona sedišta. Troje putnika bili su na sedištima u kokpitu, iza pilota i kopilota, i kroz prozor su mogli da posmatraju oplatu aviona, koja je podsećala na kalaj, kako počinje da se žari, a odmah zatim prelazi u jarkožuti sjaj sa bronzanim prelivom, sve svetlija i svetlija da bi na kraju bili kao Šadrah, Mešah i Abednego, neozleđeni usred ognjene pećnice.
     Kada je spoljni omotač malo potamneo i pilot poravnao avion, bili su oko osamdeset milja iznad Zemlje i gledali Amazon i prelepu kičmu Anda. Dok su leteli dalje na jug, jedan od putnika, geolog, objasni ostalima o čemu je reč.
     "Ledena ploča zapadnog Antarktika ležala je na steni koja je ispod nivoa mora. Ali to je deo kontinenta, a ne morsko dno, i ispod zapadnog Antarktika čini neku vrstu basena i lanca, sa živom geotermalnom aktivnošću."
     "Zapadni Antarktik?" reče Fort, žmireći.
     "To je manja polovina, sa poluostrvom koje se pruža prema Južnoj Americi i Rosovoj ledenoj prečagi. Zapadna ledena ploča nalazi se između gorja poluostrva i Transantarktičkih planina, u sredini kontinenta. Evo, pogledajte, poneo sam globus." Izvukao je iz džepa globus na naduvavanje, dečju igračku, naduvao ga i dao ostalima da ga pogledaju.
     "Zapadna ledena ploča, dakle, ležala je na steni ispod nivoa mora. Ali tlo je tamo dole toplo, i ispod leda ima nekoliko vulkana, tako da se led na dnu pomalo topi. Ova voda se meša sa vulkanskim sedimentima i obrazuje tvar koja se zove til. Ova je po teksturi slična zubnoj pasti. Tamo gde led prelazi na til, kreće se brže nego inače, tako da je u sastavu zapadne ledene ploče bilo ledenih struja, sličnih brzim glečerima sa obalama od sporijeg leda. Ledena struja B tekla je dva metra na dan, na primer, a okolni led dva metra godišnje. B je bila široka pedeset kilometara i kilometar duboka - dakle, vraški velika reka, koja je zalazila u Rosovu ledenu prečagu zajedno sa pet-šest drugih struja." Vrhom prsta pokazao je položaje tih nevidljivih struja.
     "Sad, tamo gde su ledene struje i sama ledena ploča silazile sa stene i plutale po Rosovom moru - to se zvalo granična linija."
     "A", reče jedan od Fortovih prijatelja. "Globalno zagrevanje?"
     Geolog odmahnu glavom. "Globalno zagrevanje nije imalo gotovo nikakvog uticaja na sve to. Jeste malo podiglo temperature i nivo mora, ali da je posredi bilo samo to, ovde se ne bi mnogo toga promenilo. Problem je u tome što se još odvija interglacijalno zagrevanje koje je počelo krajem poslednjeg Ledenog Doba, i ovo zagrevanje šalje takozvani termalni talas kroz polarne ledene ploče. Taj talas se spuštao punih osam hiljada godina. A granična linija zapadne ledene ploče se osam hiljada godina širila u kopno. I sada je došlo do erupcije jednog od vulkana pod ledom. Velike erupcije. Pre otprilike tri meseca. Granična linija već je pre nekoliko godina počela ubrzano da se povlači i nalazila se veoma blizu vulkana koji se izlio. Izgleda da je erupcija pomerila graničnu liniju do samog vulkana, tako da voda u okeanu sada teče između ledene ploče i stene, pravo u aktivnu erupciju. Ledena ploča se zbog toga lomi. Diže se, klizeći u Rosovo more, gde je raznose struje."
     Njegovi slušaoci zurili su u mali balon globusa. Sada su već bili iznad Patagonije. Geolog je odgovarao na njihova pitanja, usput pokazujući mesta na globusu. Ovako nešto se već dogodilo, rekao im je, i to nekoliko puta. Zapadni Antarktik bio je okean, kopno ili ledena ploča, mnogo puta tokom miliona godina otkako je tektonsko pomeranja postavilo kontinent na to mesto. Osim toga, izgleda da je postojalo nekoliko nestabilnih mesta u dugoročnim promenama temperature - 'činilaca nestabilnosti', kako ih je nazvao, uzroka velikih promena, koje su se mogle meriti godinama. "Ova klimatska pojava je, sa stanovišta geologa, gotovo trenutna. Recimo, grenlandska ledena ploča dobar je primer da smo prešli iz ledenog u međuledeno doba za samo tri godine." Geolog zatrese glavom.
     "A ovo lomljenje ploče?" upita Fort.
     "Pa, mislimo da obično traju stotinu godina, što je, verujte mi, ipak veoma brzo. Pokretač promena. Ali ovaj put je tu i erupcija vulkana, koja stvari čini težim. Hej, gledajte, eno Banana Prevlake."
     Pokazao je nadole, i oni ugledaše, iza Drejkovog Tesnaca, usko, ledeno, planinsko poluostrvo, upereno u istom pravcu kao i trtična kost Tijere del Fuego.
     Pilot nagnu avion u desno, zatim blaže u levo, započevši dugačak, lenji zaokret. Ispod njih se prostirao prizor Antarktika, poznat sa satelitskih snimaka, ali je sada sve bilo obojeno jarkim bojama i jasno ocrtano: kobaltno plavi okean, lanac ciklonskih oblaka boje krasuljka koji se kovitlao na sever, neravna koprena Sunca na vodi, velika svetlucava masa leda i flotile sićušnih ledenih bregova, tako belih usred plavetnila.
     Ali je poznati 'Q' oblik kontinenta sada bio čudnovato umrljan iza zareza antarktičkog poluostrva, sa zjapećim plavocrnim pukotinama u belini. A Rosovo more bilo je još više isprugano dugačkim fjordovima okeansko plave boje i zrakastom šarom tirkiznih pukotina; a na vodi izvan Rosovog mora, plutajući prema Južnom Pacifiku, videli su se pločasti ledeni bregovi nalik na krhotine samog kontinenta. Najveći kao da je bio jednake površine kao Južno Ostrvo Novog Zelanda, ili čak veći.
     Pošto su jedan drugom skrenuli pažnju na najveće bregove i različite oblike razlomljene i smanjene zapadne ledene ploče (geolog je pokazao mesto na ledu gde je smatrao da se nalazi vulkan, ali se ono nije razlikovalo od okolnog leda), sedeli su ćutke i posmatrali.
     "Ono tamo je Roneova ledena ploča", reče geolog nešto kasnije, "i Vedelovo more. Da, i tamo je došlo do klizanja leda... Tamo gore gde je bio Mekmardo, na drugom kraju Rosove ledene prečage. Led je potisnut preko zaliva i pregazio je naselje."
     Pilot započe novi zaokret oko kontinenta.
     Fort reče: "Ponovi, molim te, kakve će biti posledice?"
     "Pa, modeli pokazuju da će se nivo mora podići za oko šest metara."
     "Šest metara!"
     "Pa, to će potrajati nekoliko godina, ali je proces dokazano započet. Ovaj katastrofalni lom podići će nivo svih mora za dva ili tri metra, i to već za nekoliko nedelja. Ostaci ploče će se naći u vodi za nekoliko meseci, ili najviše za nekoliko godina, i to su ona tri metra više."
     "Kako je moguće da ovo toliko podigne čitav okean?"
     "Ima tu dosta leda."
     "Ali zar baš toliko?"
     "Oh, da. Ovde je gotovo sva sveža voda na svetu, baš tu dole, ispod nas. Zahvalite Bogu što je istočna antarktička ledena ploča čvrsta i stabilna. Kada bi ona skliznula, nivo mora bi se podigao za šezdeset metara."
     "Šezdeset metara nije malo", reče Fort.
     Obišli su još jedan krug. Pilot reče: "Trebalo bi da se vratimo."
     "Gotovo je sa plažama na svetu", reče Fort, okrenuvši se od prozora. I dodade: "Valjalo bi da odemo po opremu, rekao bih."









36.
     Kada je otpočela druga marsovska revolucija, Nađa se zatekla u gornjem delu kanjona Šalbatana Valisa, severno od Marinerisa. Neko bi rekao da ju je ona započela, na neki način.
     Privremeno je napustila Južnu Fosu da bi nadgledala pokrivanje Šalbatane, veoma slično postavljanju šatora iznad Nirgal Valisa i dolina istočnog Helasa: dugačak šatorski krov iznad umerene ekologije, sa potokom na dnu kanjona, u ovom slučaju snabdevanim iz akvifera Luis, 170 kilometara južnije. Šalbatana je bio dugačak niz lenjih 'S' krivina, tako da je dno doline izgledalo veoma živopisno, ali je gradnja krova bila složena.
     Bez obzira na to, Nađa je vodila projekt samo delom pažnje, a ostatak je bio okrenut brzoj smeni događaja na Zemlji. Svakodnevno je bila u vezi sa svojom grupom u Južnoj Fosi i sa Artom i Nirgalom u Barouzu, koji su je obaveštavali o najnovijim zbivanjima. Posebno su je zanimale aktivnosti Svetskog Suda, koji se trudio da postane posrednik u rastućem sukobu između Subarašijevih metanata i Grupe Jedanaestorice sa jedne i Praksisa, Švajcarske i tek osnovanog saveza Kine i Indije sa druge strane - trudeći se da deluje, kako je Art rekao, 'kao neka vrsta svetskog suda'. Činilo se da je ovaj pokušaj propao kada su počele pobune fundamentalista i kada su se metanati pripremili da se brane; Nađa je žalosno zaključila da se stvari na Zemlji ponovo kreću prema haosu.
     Ali su sve ove krize smesta pale u zaborav kada ju je Saks pozvao da joj kaže o klizanju zapadne antarktičke ledene ploče. Primila je njegov poziv za radnim stolom u jednoj od građevinskih prikolica, i sada je zurila u njegovo malo lice na ekranu. "Kako to misliš, skliznula?"
     "Podigla se sa stene. Dogodila se erupcija vulkana. Sada je lome okeanske struje."
     Video slika koju je slao pokaza Punta Arenu, lučki grad u Čileu, potopljene dokove i poplavljene ulice, zatim Port Elizabet u Azanji, gde je situacija bila uglavnom ista.
     "Koliko brzo se to dešava?" reče Nađa. "Je li to plimni talas?"
     "Ne. Nešto kao visoka plima. Koja nikada neće opasti."
     "Znači, dovoljno vremena za evakuaciju", reče Nađa, "ali nedovoljno da se izgradi neka zaštita. Kažeš, šest metara?"
     "Ali tek posle nekoliko... Niko ne zna sigurno koliko će to trajati. Video sam procene da će otprilike četvrtina zemaljskog stanovništva biti ugrožena."
     "Verujem da hoće. Oh, Sakse..."
     Svetski stampedo prema uzdignutim mestima. Nađa je zurila u ekran, ošamućena sada kada je uspela bolje da sagleda razmere katastrofe. Obalni gradovi biće poplavljeni. Šest metara! Bilo joj je teško da zamisli da postoji ledena masa te veličine da podigne nivo svih okeana u svetu makar i za metar - ali šest! Bio je to šokantan dokaz, ako je ikome bio potreban, da Zemlja i nije toliko velika. Ili da je zapadna antarktička ploča, zapravo, ogromna. Pa, pokrivala je približno trećinu kontinenta i bila je, prema izveštajima, debela oko tri kilometra. A to je bilo dosta leda. Saks je govorio nešto o istočnoj antarktičkoj ledenoj ploči, koja, izgleda, nije bila ugrožena. Zatresla je glavom da je razbistri od ovog brbljanja, i usredsredila se na vesti. Bangladeš će morati da bude potpuno evakuisan; to je značilo tri stotine miliona ljudi, da se ne pominju obalski gradovi Indije, Kalkuta, Madras, Bombaj. Zatim London, Kopenhagen, Istambul, Amsterdam, Njujork, Los Anđeles, Nju Orleans, Majami, Rio, Buenos Aires, Sidnej, Melburn, Singapur, Hong Kong, Manila, Džakarta, Tokio... a to su bili samo oni veliki. Ogroman broj ljudi živeo je na obali, u svetu već nestabilnom zbog prenaseljenosti i nedostatka hrane i enegije. A sada je ogroman deo ovoga trebalo da potopi slana voda.
     "Sakse", reče ona, "trebalo bi da im pomognemo. A ne samo..."
     "Malo toga možemo da učinimo. A i to ćemo najbolje moći tek kada budemo slobodni. Prvo jedno, pa drugo."
     "Obećavaš?"
     "Da", reče on, delujući iznenađeno. "Mislim, učiniću sve što mogu."
     "Sasvim dovoljno." Zamislila se. "Kod tebe je sve spremno?"
     "Da. Treba da počnemo sa raketnim napadima na sve nadzorne i borbene satelite."
     "Šta je sa Kasei Valisom?"
     "Radim na tome."
     "Kada bi ti odgovaralo da počne?"
     "Kako bi bilo sutra?"
     "Sutra!"
     "Moram što pre da se pobrinem za Kasei. A sada su se stekli uslovi."
     "Šta ćeš da radiš?"
     "Hajde da sutra pokušamo sa lansiranjem. Nema smisla gubiti vreme."
     "Bože", reče Nađa, napregnuto razmišljajući. "Idemo iza Sunca?"
     "Da."
     Ovaj položaj, vis-a-vis sa Zemljom, postao je simboličan, jer su mnogobrojni releji na asteroidima omoguđivali prenos signala, ali je istovremeno značio da će i najbržim šatlovima biti potrebno nekoliko meseci da stignu na Mars sa Zemlje.
     Nađa duboko udahnu, pa ispusti vazduh. I reče: "Neka bude tako, onda."
     "Nadao sam se da ćeš to reći. Pozvaću one u Barouzu i reći ću da je u redu."
     "Vidimo se u Podbrežju?" Bilo je to njihovo trenutno sastajalište u slučaju opasnosti; Saks se krio u krateru Da Vinči, gde se nalazila većina njegovih projektila, tako da je oboje moglo da stigne u Podbrežje za dan.
     "Da." reče on. "Sutra." I isključi se.
     I tako je njena reč započela revoluciju.

     Pronašla je informativni program koji je davao satelitski snimak Antarktika i opčinjeno posmatrala. Pištavi glasovi žurno su govorili sa ekrana, jedan tvrdeći da je nesreća posledica ekotaže koju su izvršili ekoteri iz Praksisa, navodno tako što su izbušili rupe u ledenoj ploči i postavili hidrogenske bombe na antarktičku stenu u dubini. "Opet ista priča!" povikala je ona, zgađeno. Drugi programi nisu preneli ovi izjavu, niti su je pobili - bila je, bez sumnje, jednostavno deo opšteg haosa i utopila se u druge vesti o potopu. Ali je metanatricid i dalje trajao. A oni su bili deo njega.
     Čitavo postojanje odjednom se svelo na to, na neku vrstu oštrog podsećanja na šezdeset prvu. Osećala je kako joj se želudac steže kao nekada, daleko više od svake normalne napetosti, u gvozdeni orah u središtu njenog bića, bolno, parališući. Poslednjih dana je uzimala lek za prevenciju čira, ali je bio jadna odbrana za ovu vrstu napada. Hajde, reče sebi. Smiri se. Ovo je trenutak. Očekivala si ga, pripremala ga. Obavila si zemljane radove. A došao je haos. U srcu svake promene faze nalazila se zona narastajućeg haosa. Ali su postojali i metodi da se on pročita, da se upravlja njime.
     Prošla je kroz prostoriju malog pokretnog habitata, i bacila pogled na idiličnu lepotu dna kanjona Šalbatane, sa kao oblutak ružičastim potokom i mladim drvećem, i prugama pamukovca na obalama i ostrvima. Bilo je moguće, ako stvari pođu sasvim naopako, da Šalbatana Valis ostanu nenastanjene, da ostanu kao pust svet u mehuru, sve dok blatnjave olujne kiše ne uruše krov, ili se nešto u ekologiji mezokozma ne izvitoperi. Ali, šta je, tu je...
     Slegnula je ramenima, probudila ekipu i rekla ljudima da se spreme za odlazak u Podbrežje. Objasnila im je razlog, i pošto su i oni na ovaj ili onaj način pripadali pokretu, nastade klicanje.
     Tek je bilo svanulo, i vreme je obećavalo da će to biti topao prolećni dan, jedan od onih kada su mogli da rade u otvorenim hodačima, sa kapuljačama i maskama za lice, noseći samo čvrste izolovane čizme od odeće koja je Maju podsećala na prve godine na Marsu. Petak, L-101, po drugi put drugi jul 52. marsovske godine, zemaljski datum (proverila je na pločici) 12. oktobar 2127. godine. Negde oko stote godišnjice od dolaska na Mars, iako se činilo da niko neće proslaviti taj dan. Stotinu godina! Bizarna pomisao.
     Ponovo julska revolucija, i još jednom oktobarska. Po njenoj računici, decenija posle dvestote godišnjice boljševičke revolucije. Bila je to još jedna bizarna pomisao. Pa dobro, eto, i oni su pokušali. Svi revolucionari, u čitavoj istoriji. Uglavnom seljaci koji nisu mogli drugačije, koji su se borili za život svoje dece. Kao što je bilo u njenoj Rusiji. Toliko njih, u tom gorkom dvadesetom veku, stavili su sve na kocku da bi stvorili bolji život, i uvek se završavalo propašću. Pomisao je bila zastrašujuća - kao da je istorija niz ljudskih stihijskih napada na bedu, od reda neuspešnih.
     Ali ono rusko u njoj, sibirski cerebelum, verovalo je da je oktobarski datum dobar znak. Ili, ako ništa drugo, podsetnik šta ne treba raditi - kao i šezdeset prva. Imala je želju, u svom sibirskom umu, da posveti taj datum svima njima: herojskom stradanju u sovjetskoj katastrofi, svim njenim prijateljima poginulim šezdeset prve, Arkadiju, Aleksu, Saši, Roaldu, Žaneti, Jevgeniji i Samanti, svima koji su joj još opsedali snove i izbledela sećanja u besanim noćima, koja su se poput elektrona obrtala oko gvozdenog oraha u njoj, opominjući je da ne zajebe stvar, da to ovaj put uradi kako treba, da opravda njihove živote i njihovo umiranje. Setila se da joj je neko jednom prilikom rekao: "Kada sledeći put započnete revoluciju, probajte na neki drugi način."
     A sada se, eto, dogodilo. Ali tu su bile i prvomarsovske gerilske jedinice pod Kaseijevom komandom, potpuno izvan domašaja štaba u Barouzu, kao i hiljade drugih, još neznanih činilaca, na koje uglavnom neće moći da utiče. Narastajući haos. Po čemu će, onda, ovaj put biti drugačije?

     Ukrcala je ekipu u rovere, i odvezli su se do male železničke stanice, nekoliko kilometara dalje na sever. Odatle su nastavili put teretnim vozom, na montažnoj pisti postavljenoj za potrebe projekta u Šalbatani, do glavne linije Šefild-Barouz. Oba grada sada su bila uporišta metanata, i Nađu je brinula mogućnost da su se postarali da obezbede pistu koja ih je spajala. Zbog toga je Podbrđe bilo od posebne strateške važnosti, jer bi njegovo zauzimanje značilo prekid linije. Ali je iz ovog istog razloga želela da se udalji od Podbrežja, i od železničkog sistema. Želela je da bude nevidljiva, kao što je učinila šezdeset prve; svi nagoni stečeni u onih nekoliko meseci ponovo su se probudili, kao da od tada nije prošlo šezdeset godina. Ponovo su bili budni i govorili joj da se sakrije.
     Dok su lebdeli preko pustinje na jugozapad, gutajući razdaljinu između ponora Ofira i Juvente, održavala je vezu preko pločice sa Saksovim štabom u krateru Da Vinči. Saksov tim tehničara pokušavao je da oponaša njegov suvi stil, ali je bilo očigledno da su podjednako uzbuđeni kao i njeni mladi građevinari. Otprilike petorica njih u glas su joj javili da su poslali niz projektila zemlja-svemir koje je Saks tokom poslednje decenije sakrio u tajnim silosima na polutaru, i svi su eksplodirali na nebu kao vatromet i oborili sve orbitalne nosače raketa metanata za koje su znali, kao i mnoge komunikacione satelite. "Skinuli smo osamdeset odsto već u prvom talasu! - Lansirali smo naše komunikacione satelite! - Sada ih čistimo jedan po jedan..."
     Nađa ih prekinu. "Vaši sateliti rade?"
     "Izgleda da su svi u redu! Znaćemo tek kada obavimo sve probe, ali ne sada, jer su svi ovde prilično zauzeti."
     "Hajde da oprobamo jedan. Odredite nekog među vama za to, jasno? Treba nam razgranat sistem, veoma razgranat sistem."
     Prekinula je vezu i otkucala jednu od frekvencija i kodova koje joj je dao Saks. Nekoliko sekundi kasnije dobila je vezu sa Zeikom, koji se nalazio u Odesi, pomažući u rukovođenju aktivnostima u basenu Helas. Obavestio je da se tamo zasad sve zbiva po planu; naravno, tek je bilo prošlo nekoliko sati, ali se činilo da su Mišelovi i Majini napori da tamo sve organizuju urodili plodom, jer su svi članovi ćelija u Odesi izišli na ulice i obavestili građane šta se događa, tako da je došlo do spontane i opšte obustave rada i demonstracija. Upravo su zatvarali železničku stanicu, i zauzimali šetalište i većinu ostalih javnih mesta, u štrajku koji je obećavao da će se pretvoriti u prevrat. Osoblje Prelazne vlade u gradu povlačilo se prema železničkoj stanici ili fizičkom postrojenju, baš kako se Zeik nadao da će biti. "Kada većina njih bude unutra, premostićemo VI postrojenja, i ono će za njih postati zatvor. Već kontrolišemo rezervne sisteme i sisteme za održavanje života u gradu, tako da su uglavnom vezanih ruku, osim ako ne žele da dignu sami sebe u vazduh, ali ne verujem da će to učiniti. Među ovdašnjim osobljem UNTA ima puno Sirijaca koje vodi Nijazi, i dok pokušavamo da isključimo fizičko postrojenje spolja, održavam vezu sa Rašidom, tek da bih bio siguran da tamo unutra niko neće odlučiti da postane mučenik."
     "Ne verujem da će biti mnogo mučenika za stvar metanacionalki", reče Nađa.
     "Nadam se da neće, ali nikad se ne zna. No, ovde je za sada sve u redu. A napolju, oko Helasa, sve je išlo još lakše - snage bezbednosti su tamo bile minimalne, a većinu stanovništva čine domoroci ili radikalizovani emigranti, i jednostavno su opkolili bezbednjake, čikajući ih da primene silu. Ovo se završavalo ili primirjem ili razoružavanjem snaga bezbednosti. Dao i Harmakis-Reul proglasili su se slobodnim kanjonima i pozvali sve kojima treba utočište da dođu onamo."
     "Odlično!"
     Zeik primeti iznenađenje u njenom glasu i upozori je: "Ne verujem da će biti tako lako u Barouzu i Šefildu. Osim toga, moraćemo da blokiramo lift, da ne počnu da nas gađaju sa Klarka."
     "Dobro je što je Klark fiksiran iznad Tarzisa."
     "Jeste, ali bi bilo dobro zauzeti tu stvar, umesto da nam ponovo pada na glavu."
     "Znam. Čula sam da su Crveni radili sa Saksom na planu preuzimanja."
     "Neka nas Alah sačuva. Moram da idem, Nađa. Reci Saksu da su programi za postrojenje savršeno radili. I, slušaj, mislim da bi trebalo da se popnemo na sever i pridružimo vam se. Ako uspemo brzo da obezbedimo Helas i Elizijum, to će nam povećati izglede u Barouzu i Šefildu."
     U Helasu je, dakle, išlo sve po planu. I, što je bilo još važnije, i dalje su održavali vezu među sobom. Bila je to ključna stvar; od svih košmara iz šezdeset prve, prizora osvetljenih u njenom sećanju munjama straha ili bola, malo je bilo gorih od bespomoćnosti koju je osetila kada je došlo do prekida njihovog komunikacionog sistema. Posle toga ništa što su radili nije imalo smisla, vrteli su se okolo kao insekti kojima su otkinuli antene. Zato je u poslednjih nekoliko godina zahtevala od Saksa da izradi plan za ojačavanje njihovog komunikacionog sistema, a on je sagradio, a sada i poslao na orbitu, čitavu flotu minijaturnih komunikacionih satelita, zaštićenih koliko je to bilo moguće. Za sad su radili kako je bilo predviđeno. A onaj gvozdeni orah u njoj, iako je i dalje bio tu, bar joj više nije onako bolno pritiskao rebra. Samo mirno, reče sebi. Ovosnost. Ovo je trenutak, sada ili nikada. Prikupi snage.

     Njihova montažna pista dosezala je do linije polutara, pomerena godinu dana ranije da bi se izbegao led Hrise, i tu su se priključili na pistu za lokalne vozove i pošli na zapad. Njihov voz imao je samo tri vagona, i cela Nađina ekipa bila je nagurana u prvom vagonu, prateći vesti na ekranu. Mangalavid je iz Južne Fose davao zvanične vesti; bile su smušene i protivurečne, kombinovale su redovne vremenske izveštaje i slične informacije sa kratkim izveštajima o štrajkovima u mnogim gradovima. Nađa je preko pločice naizmenično održavala vezu sa Da Vinčijem i utočištem Slobodnog Marsa u Barouzu, i dok je voz klizio dalje, posmatrala je ekran u vagonu i onaj na zglobu, upijajući istovremene serije informacija kao da sluša polifonu muziku, otkrivši da može da prati dva izvora odjednom bez problema, i da bi mogla i više. Praksis je neprestano izveštavao o situaciji na Zemlji, gde je vladala pometnja, ali nije bilo nepovezanosti i nejasnoća kao šezdeset prve; s jedne strane, Praksis im je omogućavao uvid, a sa druge, najveći deo trenutnih aktivnosti bio je usmeren na preseljavanje obalskog stanovništva izvan domašaja poplava, koje su trenutno bile u vidu veoma visokih plima, baš kao što je Saks rekao da će biti. Metanatricid je i dalje trajao, u obliku hirurških udara i prevrata, napada komandosa i kontraudara na različite korporativne komplekse i sedišta, kombinovane sa pravnim postupcima i propagandom svake vrste - uključujući i određeni broj tužbi i protivtužbi, konačno upućenih Svetskom Sudu, što se Nađi činilo ohrabrujuće. Međutim, ovi strateški napadi i manevri bili su znatno proređeni u svetu kome je pretio potop. Čak i u svom najgorem obliku (snimci postrojenja dignutih u vazduh, mesta pada oborenih aviona, krateri na putevima posle bombaških napada na limuzine u prolazu), ovo je bilo pravi blagoslov u poređenju sa pravim ratom, koji je u biološkom obliku mogao da ubije milione ljudi. Što se odmah potvrdilo, na žalost, u potresnom izveštaju iz Indonezije koji je usledio na ekranu vagona - radikalni oslobodilački pokret iz Istočnog Timora, zasnovan na ideologiji Peruovog Blistavog Puta, zatrovao je ostrvo Javu trenutno nepoznatom bolešću, tako da je tamo, pored svih muka koje je donela poplava, stotine hiljada ljudi umiralo od zaraze. Takva pošast mogla je na kontinentu da se pretvori u katastrofu, i nije bilo nikakvog jemstva da se to neće dogoditi. A u međuvremenu, sa ovim jezivim izuzetkom, rat, ako se haos metanatricida mogao tako nazvati, se nastavljao kao borba na vrhu. U stilu, zapravo, sličnom onome što su oni nameravali da urade na Marsu. Ovo je saznanje, na neki način, bilo utešno, mada, ako bi metanati prihvatili takav stil, mogli bi da ga primene i na Marsu - ako ne u trenutku početnog iznenađenja, onda kasnije, kada se ponovo organizuju.
     Nađinu obuzetost vestima na ekranima prekinu pojava jednog od velikih dugolinijskih vozova na pisti pored njih. Na sekund su klizili uporedo iznad neravnog platoa Ofir Planuma, a onda velika pedesetvagonska kompozicija prošiša kraj njih. Ni tada nije smanjila brzinu, i nisu mogli da utvrde ko, ako je ikog bilo, sedi iza njenih zatamnjenih prozora. Zatim odmaknu napred i ubrzo zamaknu za horizont.
     Emisije vesti smenjivale su se suludom brzinom, izveštači su očigledno bili u prepasti zbog događaja - nemiri u Šefildu, obustave rada u Južnoj Fosi i Hefestusu - izveštaji su prekidani zbog najnovijih, u tako brzom smenjivanju da je Nađi bili teško da veruje da su se stvarno dogodili.
     Kada su stigli u Podbrežje, osećaj nestvarnosti se zadržao, jer je dremljivo, polunapušteno, staro naselje vrilo od aktivnosti, kao onda, u godini M-1. Simpatizeri pokreta pristizali su celog dana sa malih stanica oko Ganges Katene i ponora Hebes, kao i sa severnog zida ponora Ofir. Po svemu sudeći, lokalni bogdanovisti su ih organizovali za marš na malu jedinicu UNTA na železničkoj stanici. Ovo je dovelo do pat pozicije ispred zgrade stanice, pod šatorom koji je pokrivao staru arkadu i prvobitni kvadrant zasvođenih odaja, sada tako mali i staromodno živipisan.
     Zato se, kada se Nađin voz zaustavio, na stanici odvijala bučna rasprava između čoveka za megafonom, okruženog dvadesetoricom telohranitelja, i neorganizovane gomile ljudi naspram njih. Nađa je sišla sa voza čim se zaustavio i požurila do ivice grupe opkoljene u stanici - gospodara i njegovih vojnika. Oduzela je megafon od jedne iznenađene mlade žene i počela da viče kroz njega: "Upravniče stanice! Upravniče stanice! Upravniče stanice!" Ponavljala je ovo na engleskom i ruskom sve dok svi prisutni nisu zaćutali da bi videli ko je ta što viče. Njeni građevinari su se pomešali sa gomilom, i kada je videla da su se rasporedili, pođe pravo prema grupici muškaraca i žena u kožnim jaknama. Upravnik stanice imao je lice marsovskog veterana, izbrazdano od vremenskih prilika, sa ožiljkom preko čela. Njegovi ekipa, sastavljena od mladih ljudi, nosila je oznake Prelazne vlade i delovala je uplašeno. Nađa spusti megafon i reče: "Zovem se Nađa Černiševska. Ja sam gradila ovaj grad. Došli smo da ga preuzmemo. Za koga radite?"
     "Za Prelaznu vladu Ujedinjenih Nacija", reče upravnik stanice čvrsto, zureći u nju kao da je ustala iz groba.
     "Ali koja jedinica? Koja metanacionalka."
     "Mi smo Mahdžari."
     "Mahdžari su sada u savezu sa Kinom, a Kina je uz Praksis, koji je na našoj strani. Svi smo, dakle, na istoj strani, iako vi to još ne znate. I šta god vi mislili, u slabijem ste položaju." Zatim doviknu gomili: "Neka podigne ruku svako ko je naoružan!"
     Svi prisutni podigoše ruke, a njeni ljudi su svi bili naoružani omamljivačima ili pištoljima za zakivke ili zračnim zavarivačima.
     "Ne želimo krvoproliće", reče Nađa sada još zbijenijim telohraniteljima ispred sebe. "Ne nameravamo čak ni da vas zarobljavamo. Tamo stoji voz; možete da ga uzmete, odvezete se u Sabiši i pridružite svojoj grupi. Tamo ćete zateći novo stanje stvari. Ili to, ili ćemo sad svi napustiti stanicu i dići je u vazduh. Ovako ili onako, mi preuzimamo; bilo bi glupo da bilo ko gine zbog gotove stvari. Stoga vam savetujem da uzmete voz i da odete u Šefild, odakle ćete moći, ako budete hteli, da se ukrcate u lift. A ako želite da radite na slobodnom Marsu, možete odmah da nam se pridružite."
     Mirno je posmatrala čoveka, opuštenija nego što je bila celog dana. Nema većeg olakšanja od akcije. Čovek pognu glavu da se posavetuje sa ekipom, i njihovo šaputanje potraja dobrih pet minuta.
     On onda ponovo pogleda u nju. "Uzećemo voz."
     Tako je Podbrežje postalo prvo oslobođeno naselje.

     Nađa je te večeri izišla do logora prikolica, koji se nalazio blizu podnožja zida novog šatora. Dve stambene jedinice, pretvorene u laboratorije, još su bile opremljene za stanovanje, i pošto ih je obišla, a zatim i zasvođene odaje i Alhemičarsku Četvrt, ušla je u jedinicu u kojoj je živela na samom početku i legla na jedan od dušeka, iscrpljena.
     Bilo je neobično ležati sam među svim tim duhovima, trudeći se da osetiš prisustvo onog dalekog vremena u sebi. Suviše neobično; uprkos iscrpljenosti, nije mogla da zaspi, i pred zoru joj je došla maglovita vizija, osećaj brige zbog istovara robe iz teretnih raketa, programiranja zidarskih robota i Arkadijevog poziva sa Fobosa. U ovom stanju je čak malo i odspavala, plitkim snom, da bi je konačno probudilo žiganje u izgubljenom prstu.
     A kada je, stenjući, ustala, bilo je podjednako neobično zamisliti da se probudila u svetu u kome vlada haos, gde milioni ljudi iščekuju da vide šta će doneti dan. Osvrćući se po skučenom prostoru koji je bio njen prvi dom na Marsu, odjednom joj se učini da se zidovi pokreću - sasvim lagano trepere - kao da se udvajaju, kao da stoji u slaboj svetlosti jutra, gledajući kroz neki vremenski stereoptikon koji pokazuje sve četiri dimenzije odjednom, sa pulsirajućom, halucinantnom jasnoćom.









37.
     Doručkovali su u zasvođenom delu, u velikoj dvorani gde su En i Saks jednom raspravljali o teraformiranju. Saks je bio pobednik u toj raspravi, ali je En i sada bila negde napolju, boreći se protiv toga, kao da to nije odavno razrešeno.
     Nađa se okrenu sadašnjosti, ekranu svoje VI i poplavi vesti koje su pristizale tog subotnjeg jutra; gornji deo ekrana bio je rezervisan za Majino utočište u Barouzu, donji za Praksisove izveštaje sa Zemlje. Maja se kao i obično junački držala, sva ozarena važnošću trenutka, primoravajući sve oko sebe da se pokore njenom viđenju stvari, ispijena, a ipak puna unutrašnje energije. Metodično žvaćući doručak, Nađa je slušala njen opis poslednjih događaja, jedva svesna odličnog ukusa hleba koji su pekli u Podbrežju. U Barouzu je već bilo popodne, a prepodne je bilo puno događaja. Svi gradovi Marsa bili su u previranju. Na Zemlji su sve obale bile potopljene, a masovna pokreti stanovništva stvarali su haos u unutrašnjosti. Nove Ujedinjene Nacije osudile su pobunjenike na Marsu kao bezdušne oportuniste koji koriste iznenadno stradanje svoje braće za sopstvene samožive ciljeve. "Nije netačno", reče Nađa Saksu kada je ušao, pošto je tek stigao iz kratera Da Vinči. "Kladim se da će nam to kasnije prebacivati."
     "Neće, ako im pomognemo."
     "Hmm." Ponudila mu je hleb, pažljivo ga posmatrajući. Uprkos izmenjenim crtama, svakog dana je sve više podsećao na starog Saksa; odsutno je stajao, trepćući i osvrćući se po staroj odaji od cigala. Činilo se da mu je revolucija poslednja stvar na umu. Ona upita: "Jesi li spreman za let do Elizijuma?"
     "To sam ja hteo tebe da pitam."
     "Odlično. Sačekaj samo da uzmem torbu."
     Dok je bacala stvari i svoju VI u stari crni ranac, pločica na njenom zglobu zapišta i pojavi se Kasei, sa dugačkom, sivom kosom raščupanom oko duboko izbrazdanog lica, koje je bilo čudna mešavina Džona i Hiroko - Džonova usta, trenutno razvučena u širok osmeh; Hirokine istočnjačke oči, skupljene u likovanju. "Zdravo, Kasei", reče ona, nesposobna da sakrije iznenađenje. "Ne sećam se da sam te ikad pre videla na ovom ekranu."
     "Posebne okolnosti", reče on, nepokoleban. Bila je navikla da misli o njemu kao o tmurnom tipu, ali je izbijanje revolucije očigledno bilo odličan podsticaj; sa njegovog lica se iznenada moglo pročitati da je ovo trenutak koji je celog života čekao. "Slušaj, Kojot i ja se nalazimo ovde gore u ponoru Borealis sa grupom Crvenih, obezbeđujemo reaktor i branu; sve ovdašnje osoblje veoma je voljno da sarađuje."
     "Ohrabrujuće!" doviknu neko pored njega.
     "Da, ovde smo naišli na veliku podršku, sa izuzetkom tima bezbednjaka od oko stotinu ljudi koji su se zatvorili u zgradi gde se nalazi reaktor. Prete da će izazvati njegovo topljenje ako im ne omogućimo slobodan put do Barouza."
     "Pa?" reče Nađa.
     "Pa?" ponovi Kasei i nasmeja se. "Pa Kojot kaže da tebe pitamo šta da se radi."
     Nađa frknu. "Znaš, malo mi je teško da poverujem u to."
     "Hej, ni ovde niko ne može da veruje! Ali Kojot je tako rekao, a mi gledamo da udovoljimo staroj barabi kad god možemo."
     "Dobro, onda im omogućite da bezbedno stignu u Barouz. Što se mene tiče, nisu mogli da požele nešto gluplje od toga. Nije važno hoće li u Barouzu biti stotinu pandura više, a kvarovi na reaktorima nam uopšte ne trebaju, jer se još kupamo u zračenju od prošlog puta."
     Dok je Kasei razmišljao o ovome, u sobu uđe Saks. "U redu!" reče Kasei. "Kako ti kažeš! 'Ej, čujemo se kasnije, ka s tobom."
     Nađa je mrko zurila u prazan ekran pločice.
     Saks reče: "Šta to bi?"
     "Nemam pojma", reče Nađa i prepriča mu razgovor, istovremeno pokušavajući da pozove Kojota. Nije bilo odgovora.
     Saks reče: "Pa, ti si koordinator."
     "Sranje." Nađa zabaci ranac na rame. "Hajdemo."

     Leteli su u novom 51B, malom i veoma brzom. Odabrali su široku kružnu putanju, koja je vodila na severozapad iznad Vastitasovog ledenog mora, i mimo metanatskih uporišta u Askreusu i na Vidikovcu Ehus. Ubrzo posle poletanja ugledali su led koji je prekrivao Hrise prema severu, razbijene, prljave, ledene bregove, sa mrljama ružičastih, snežnih algi i bara otopljenog leda boje ametista. Stari odašiljački put prema ponoru Borealis bio je, naravno, odavno nestao, a čitav sistem za dovod vode na jug zaboravljen, tehnička fusnota u istorijskim spisima. Gledajući dole u ledeni krš, Nađa se odjednom seti kako je tlo izgledalo na onom prvom putovanju: beskrajni brežuljci i šupljine, tuneli, velike crne dine, nepojamno talasasti teren na granicama peska i polarne kape - sve je to nestalo, prekriveno ledom. A sama polarna kapa bila je haos velikih oblasti otopljenog leda i ledenih struja, reka kašastog leda, tečnih jezera pod ledenom korom - svih vrsta lapavice, koje su se slivale nizbrdo sa visokog kružnog platoa na kome je počivala polarna kapa, prema planetnom prstenu severnog mora.
     Stoga je skoro sve vreme leta bilo nemoguće spustiti se. Nađa je nervozno pratila instrumente, preterano svesna svega što je moglo da pođe po zlu u novoj mašini u kriznoj situaciji, kada je služba održavanja na tlu, a nesavršeni ljudski faktor u vazduhu.
     Tada se na jugozapadnom obzorju pojavi stub belog i crnog dima, koji se kovitlao na istok, nošen jakim vetrom. "Šta je to?" upita Nađa i premesti se na levu stranu aviona da bolje vidi.
     "Kasei Valis", reče Saks sa pilotovog sedišta.
     "Šta se dogodilo?"
     "Gori."
     Nađa je zurila u njega. "Šta hoćeš da kažeš?"
     "Gusto rastinje u dolini. I u podnožju Velikog Nagiba. Smolasto drveće i grmlje, uglavnom. Kao i vatrene semenice - znaš već. Vrste kojima je potrebna vatra da bi se razmnožavale. Stvorene u Biotiku. Trnovita smolasta manzanita, crnotrn, džinovska sekvoja, i još neke."
     "Otkud ti to znaš?"
     "Ja sam ih posadio."
     "I sada si ih zapalio?"
     Saks klimnu glavom i baci pogled prema dimu.
     "Ali, Sakse, zar sadržaj kiseonika u atmosferi nije dovoljno visok?"
     "Četrdeset odsto."
     Nastavila je da ga posmatra, odjednom sumnjičava. "Sam si ga povećao, zar ne? Isuse, Sakse - možda si zapalio čitav svet!"
     Zagledala se u podnožje stuba dima. Dole, u velikoj brazdi Kasei Valisa videla se plamena traka, vatreni front, koji je, umesto žutom, goreo blistavo belom bojom - podsećao je na rastopljeni magnezijum. "Ovo ništa neće moći da ugasi!" jeknu. "Zapalio si svet!"
     "Led", reče Saks. "Dalje niz vetar pruža se samo led koji pokriva Hrise. Ne bi trebalo da pređe više od nekoliko hiljada kvadratnih kilometara."
     Nađa je zurila u njega, zaprepašćena i užasnuta. Saks je i dalje pogledao prema plamenu ispod njih, ali je uglavnom posmatrao instrumente, sa neobičnim izrazom lica: reptilskim, kamenim - potpuno neljudskim.
     Na horizontu, u prevoju Kasei Valisa, pojaviše se logori snaga bezbednosti metanata. Na šatorima je besneo plamen kao da gore katranske buktinje, krateri na unutrašnjem rubu bili su kao vatrene jame na plažama, pljuvali su beli plamen u vazduh. Bilo je jasno da niz ponor Ehus duva snažan vetar, brzajući kroz tesnac Kasei Valisa i raspirujući plamen. Vatrena oluja. Saks je posmatrao prizor ukočenim pogledom, viličnih mišića napetih ispod kože.
     "Leti na sever", naredi mu Nađa. "Udalji se od ovoga."
     On nakrenu avion, i ona odmahnu glavom. Hiljade kvadratnih kilometara zemljišta, spaljene - svo tamošnje rastinje, sa toliko muke gajeno - a globalni sadržaj kiseonika značajno povišen_ Nespokojno je posmatrala tuđinsko biće koje je sedelo pored nje.
     "Zašto mi nisi rekao za ovo?"
     "Da ne bi mogla da sprečiš."
     Jasan odgovor.
     "Znači, mogla bih?" upita ona.
     "Da."
     "A to znači da se stvari kriju od mene?"
     "Samo ovo", reče Saks. Vilični mišići stezali su mu se i opuštali, u ritmu koji je odjednom podseti na Frenka Čalmersa. "Svi zatvorenici premešteni su u rudnike na asteroidima. Ovo je bio logor za obuku njihove tajne policije. Onih najtvrđih među njima. Mučitelja." Okrenuo je onaj gušterski pogled prema njoj. "Dobro je što smo ih se rešili." I ponovo se zaokupi pilotiranjem.
     Nađa je još gledala prema usijano beloj liniji vatrene stihije kada je na radiju aviona odjeknuo signal njene šifre. Ovaj put je zvao Art, ukrštenih očiju od brige. "Enini ljudi su preoteli Sabiši, i mnogi Sabišijanci su izišli iz lavirinta da pomognu, ali im Crveni naređuju da odu iz grada."
     "Šta?"
     "Znam, mislim, ne verujem da En još zna za ovo, a ne mogu da je dobijem. Među Crvenima postoje takvi pored kojih En izgleda kao bunovac, kunem se. Međutim, uspeo sam da dobijem Ivanu i Raula, i da ih nagovorim da zaustave Crvene u Sabišiju dok se ti ne javiš. To je sve što sam mogao."
     "Zašto ja?"
     "Mislim da im je En rekla da slušaju tvoja naređenja."
     "Sranje."
     "Pa, koga bi drugog? Maja je stekla suviše neprijatelja pokušavajući da spreči opšti raspad u poslednjih nekoliko godina."
     "Mislila sam da si ti veliki diplomata među nama."
     "Jesam! Ali sam samo postigao da svi pristanu čuju tvoj sud. Toliko. Žao mi je, Nađa. Uradiću sve što kažeš da ti pomognem."
     "I bolje bi ti bilo, pošto si mi ovako smestio!"
     On se iskezi. "Nisam ja kriv što ti svi veruju."
     Nađa prekinu vezu i pokuša da dobije različite frekvencije Crvenih. Isprva nikako nije mogla da uspostavi vezu sa En. Ali je, uključujući se u njihove kanale, čula dovoljno poruka da postoje mladi Crveni radikali koje bi En sigurno osudila, ili se bar tako nadala - ljudi koji su, dok je pobuna još bila pod kontrolom, uveliko dizali u vazduh platforme u Vastitasu, sekli šatore, prekidali piste, pretili da će prekinuti saradnju sa drugim pobunjenicima ako im se ne pridruže u ekotaži i ako ne ispune sve njihove zahteve, i tako dalje, i tako dalje.
     Onda joj se konačno javi En. Izgledala je kao osvetnička furija, pravednička i pomalo luda. "Slušaj", reče joj Nađa bez uvoda, "nezavisni Mars je najbolja prilika da dobijete ono što želite. Ako revoluciju budete držali kao taoca svojih interesa, ljudi će zapamtiti, upozoravam vas! Kad preuzmemo kontrolu, možete da se cenkate koliko god želite, ali je to u ovom trenutku, ako se ja pitam, ucena. Zabadate nam nož u leđa. Ima da nateraš one Crvene u Sabišiju da vrate grad njegovim stanovnicima."
     En besno odbrusi: "Ne znam odakle ti ideja da mogu da im naređujem."
     "Ako ti ne možeš, ko može?"
     "Zašto misliš da se ne slažem sa onim što rade?"
     "Zato što te smatram za razumnu osobu, eto zašto!"
     "Ja ne naređujem ljudima."
     "Ubedi ih ako im ne naređuješ! Reci im da su i jači pokreti od našeg propali zbog ovakvih gluposti. Ubedi ih da se opamete."
     En prekinu vezu bez odgovora.
     "Sranje", reče Nađa.
     Njena VI nastavila je da izbacuje vesti. Ekspedicione snage UNTA vraćale su se iz južnih visija i činilo se da idu prema Helasu ili Sabišiju. Šefild je još bio pod kontrolom Subarašija. U Barouzu je sve bilo otvoreno, iako su snage bezbednosti na prvi pogled vladale situacijom, jer su se u grad slivale izbeglice iz Sirtisa i sa drugih strana, a bio je u toku i opšti štrajk. Prema snimcima je izgledalo da veći deo stanovništva provodi dane na bulevarima i u parkovima, u protestu protiv Prelazne vlade ili jednostravno posmatrajući šta se dešava.
     "Moramo nešto da preduzmemo u vezi sa Barouzom", reče Saks.
     "Znam."
     Ponovo su poleteli na jug, pored izbočine Hekates Tolusa na severnom kraju masiva Elizijuma, prema kosmodromu u Južnoj Fosi. Let je trajao dvanaest sati, ali su prešli devet vremenskih zona na zapad, a na sto osamdesetom stepenu dužine i granicu dana i noći, tako da je bilo nedeljno podne kada je njihov aerodromski autobus stigao do ruba Južne Fose i prošao kroz krovnu komoru.
     Južna Fosa i drugi gradovi u Elizijumu, Hefestus i Elizijum Fosa, svi su se masovno pridružili Slobodnom Marsu. Bili su neka vrsta geografske celine; južni krak Vastitasovog leda sada je prolazio između masiva Elizijuma i Velikog Nagiba, i iako je već bio premošćen pistama na pontonskim mostovima, Elizijum je bio na putu da postane ostrvski kontinent. Ulice sva tri velika grada bile su pune sveta, a gradski uredi i fizička postrojenja bili su zauzeti. Bez podrške u vidu pretnji napadima sa orbite, ono malo policajaca Prelazne vlade u gradovima ili su zamenili uniforme za civilnu odeću ili se ukrcali na vozove za Barouz. Elizijum je potpuno pripadao Slobodnom Marsu.
     U sedištu Mangalavida, Nađa i Saks zatekli su jaku oružanu grupu pobunjenika koja je zauzela stanicu i sada emitovala dvadeset četiri i po sata video izveštaja dnevno na sva četiri kanala, sve u korist pokreta, sa dugim intervjuima iz svih nezavisnih gradova i stanica. Vremenski pomak bio je namenjen montaži materijala o događajima proteklog dana.
     Neke rudarske stanice u zrakasto raspoređenim pukotinama Elizijuma i u Flegra Montesu, bile su u potpunosti metanatske operacije, uglavnom Ameksove i Subarašijeve. Tamošnje osoblje činili su uglavnom skorašnji doseljenici koji su se ušančili u svojim logorima i pritajili se ili počeli da prete svakom ko bi pokušao da im priđe; neki su čak objavili nameru da ponovo preuzmu planetu ili da se održe dok ne stignu pojačanja sa Zemlje. "Ne obraćajte pažnju na njih", savetovala je Nađa. "Izbegavajte ih i ne obraćajte pažnju. Ako možete, ometajte njihove komunikacione sisteme, ali ih inače ostavite na miru."
     Izveštaji iz drugih delova Marsa bili su povoljniji. Senzeni Na bio je u rukama ljudi koji su sebe nazivali bunovcima, iako nisu bili povezani sa Džeki - bili su to isei, nizei, sensei i jonsei, koji su mohoulu odmah dali ime Džona Buna i proglasili Taumaziju za 'miroljubivu i neutralnu oblast Dorsa Brevije'. Koroljev, sada ponovo samo malo rudarsko naselje, pobunio se gotovo podjednako silovito kao šezdeset prve, a njegovi žitelji, mnogi od njih potomci ondašnjih zatvorenika, ponovo su nazvali naselje po Sergeju Pavloviču Koroljevu i proglasili ga za nezavisnu anarhističnu slobodnu zonu; stari zatvorenički logori trebalo je da postanu džinovski bazari i komune, posebno otvorene prema izbeglicama sa Zemlje. Nikozija je takođe bila slobodan grad. Kairo je bio u rukama Ameksovih snaga bezbednosti. Odesa i ostatak basena Helas još su bili nepokolebljivo privrženi zamisli nezavisnosti, iako je pruga oko Helasa bila prekinuta na nekoliko mesta. To nije bilo dobro za sistem maglev vozova; magnetski sistemi bili su projektovani za neprekidan rad, i zato ih je bilo lako oštetiti. Zbog ovoga je mnogo vozova išlo prazno ili su bili otkazani, jer su ljudi putovali roverima ili avionima da se ne bi našli nasukani negde u divljini, u vozilima koja nemaju čak ni točkove.
     Nađa i Saks su proveli ostatak nedeljnog dana prateći razvoj događaja i dajući savete, kada bi ih pitali, kako da se reši neki problem. Uopšte gledano, Nađi se činilo da se stvari dobro razvijaju. Ali u ponedeljak iz Sabišija stigoše loše vesti. U grad su stigle ekspedicione snage UNTA iz južnih visija i preuzele spoljni deo grada posle ogorčene celonoćne bitke sa Crvenim gerilcima koji su držali grad. Crveni i stari Sabišijanci povukli su se u lavirint mohoula i okolna skloništa, i bilo je jasno da slede krvave borbe u lavirintu. Art je procenio da snage bezbednosti neće moći da prodru u lavirint, pa će morati da napuste Sabiši i otići vozom ili odleteti avionima do Barouza, da se pridruže tamošnjim jedinicama. Ali niko nije mogao sigurno da kaže da će biti tako, a nesrećni Sabiši je u napadu pretrpeo velika razaranja i ponovo se nalazio u rukama bezbednjaka.
     U ponedeljak uveče, Nađa je izišla sa Saksom da nešto pojedu. Dno kanjona Južne Fose bilo je gusto obraslo već visokim drvećem, džinovskim sekvojama iznad podsprata borova i kleka i, u donjem potezu kanjona, jasika i kanjonskih hrastova. Šetajući nizbrdo parkom pored potoka, Nađa i Saks su se upoznavali sa prisutnim grupama preko ljudi iz Mangalavida; bili su to većinom domoroci, nepoznata lica, ali vidljivo radosni što su ih upoznali. Bilo je neobično videti sva ta otvoreno vesela lica; u normalnoj situaciji, shvatila je Nađa, to se jednostavno ne primećuje - svuda osmesi, ljudi koji međusobno razgovaraju... nestanak društvenog poretka nije obavezno rađao samo jedno stanje. Anarhija i haos bili su mogući i verovatni, ali i zbližavanje ljudi.
     Jeli su u otvorenom restoranu pored središnjeg potoka, a onda su se vratili u stanicu Mangalavida. Nađa je ponovo sela za svoj ekran i nastavila da razgovara sa svim organizacionim odborima koje je mogla da dobije. U tom haotičnom telefonskom saobraćaju, osećala se kao Frenk šezdeset prve, samo što su sada bili u vezi sa svim krajevima Marsa, i javio joj se snažan utisak, iako nije imala nikakvu stvarnu kontrolu nad događajima, da bar u svakom trenutku zna šta se događa. A to je vredelo zlata, zaista. Gvozdeni orah u njenom stomaku počeo je da se oseća više kao drvo.
     Posle nekoliko sati, počeo je da je hvata san, u kratkim razmacima između dva poziva; u Podbrežju i Šalbatani bila je ponoć, a ona nije imala mnogo sna od Saksovog poziva u vezi sa Antarktikom. To je značilo četiri ili pet dana bez spavanja - ne, čekaj - izračunala je bolje - tri dana. Iako joj se više činilo kao dva nedelje.
     Tek što se ispružila na kauču, začu se vika i svi pojuriše u hodnik, a zatim i napolje, na popločani trg oko stanice Mangalavida. Nađa se ošamućeno teturala za Saksom, koji je dograbi za ruku i pridrža u hodu.
     Izgledalo je da je krov šatora bio probušen. Ljudi su pokazivali, ali Nađa nije ništa videla. "Tu smo u povoljnijem položaju", reče Saks, zadovoljno napućenih usta. "Pritisak pod krovom samo je sto pedeset milibara viši nego napolju."
     "Tako da krovovi ne prskaju kao baloni", reče Nađa, sa drhtajem se prisetivši nekih pokrivenih kratera iz šezdeset prve godine.
     "A ako nešto vazduha i prodre unutra, biće to uglavnom kiseonik i azot. I dalje ima više CO 2 nego što treba, ali ne toliko da bi nas smesta potrovao."
     "Ali ako se rupa proširi...", reče Nađa.
     "To da."
     Zavrtela je glavom. "Moramo da zauzmemo celu planetu, da bismo bili zaista bezbedni."
     "Tako je."
     Nađa se vrati unutra, zevajući. Sede ponovo ispred ekrana i nastavi da prati četiri kanala Mangalavida, brzo ih menjajući. Većina gradova bila je ili otvoreno za nezavisnost ili u nekoj vrsti pat-pozicije, gde su bezbednjaci držali fizička postrojenja, ali nisu ništa preduzimali, a veći deo stanovništva bio je na ulicama, čekajući da se nešto dogodi. Izvestan broj kompanijskih naselja i logora i dalje je bio na strani menatata, ali su u slučaju Kote Bredberi i Huo Hsing Valisa, susednih gradića gore na Velikom Nagibu, njihovi matični metanati Ameks i Mahdžari međusobno ratovali na Zemlji. Nije se moglo znati kakve će to imati posledice na ove severne gradove, ali je Nađa bila sigurna da im to neće pomoći da razreše svoju situaciju.
     Nekoliko važnih gradova još je bilo u rukama Subarašija i Ameksa, i bili su magnet za rascepkane snage bezbednosti metanata i UNTA. Najvažniji među njima svakako je bio Barouz, ali je ista situacija bila u Kairu, Lasvicu, Sadberiju ili Šefildu. A na jugu, utočišta koja nisu bila napuštena ili uništena od ekspedicionih snaga dizala su se na otvorenu pobunu, a Višnjak Bogdanov gradio je šator iznad starog logora robotskih vozila pored tamošnjeg mohoula. Bilo je jasno da će jug ponovo postati uporište pokreta otpora; međutim, Nađa je smatrala da to više nije toliko značajno. A severna polarna kapa bila je u takvom rasulu da je bilo gotovo svejedno ko je drži - najveći deo leda se otapao u Vastitas, ali je polarni plato, sada svake zime zavejan snegom, bio najnegostoljubivija oblast na Marsu, i tamo gotovo uopšte nije bilo naseobina.
     Zato su oblasti oko kojih su se vodili sukobi bile uglavnom one sa umerenom i polutarnom klimom, pojas oko planete koji se graničio sa Vastitasom i dva velika basena prema jugu. Kao i orbitalni prostor, naravno; ali je izgledalo da je Saksov napad na metanatske objekte na orbiti bio uspešan, a udaljavanje Deimosa pokazalo se kao koristan potez. Lift je, međutim, još bio u rukama metanata. Svakog časa mogao se očekivati dolazak pojačanja sa Zemlje, a Saksov tim u Da Vinčiju očigledno je potrošio najveći deo arsenala u početnom napadu.
     Što se ticalo solete i prstenastog ogledala, obe strukture su bile tako velike i lomne da ih je bilo nemoguće braniti; ako bi neko poželeo da ih uništi, verovatno bi uspeo. Ali Nađa nije videla razlog za to. Da se to dogodilo, verovatno bi odmah posumnjala u Crvene. Ali i kada bi to učinili - pa, moglo se i bez te dodatne svetlosti, kao što se moglo nekada. Moraće da pita Saksa šta misli o tome. I da razgovara sa En, da vidi kakav je njen stav. A možda i ne, jer bi joj možda samo dala ideju. Bolje da sačeka da vidi šta će biti. A sada da se pozabavi nečim drugim...
     Zaspala je sa glavom na ekranu. Kada se probudila, ležala je na kauču, mrtva gladna, a Saks je čitao sa njenog ekrana. "U Sabišiju nije baš najbolje", reče on kada je primetio da se podigla. Otišla je u kupatilo i kada se vratila, stala je iza njega i počela da čita preko njegovog ramena. "Bezbednjaci nisu znali šta da rade sa lavirintom, pa su pošli u Barouz. Ali gledaj." Na ekranu su bile dve slike - gore, snimak Sabišija, koji je goreo u požaru silovitom kao onaj u Kasei Valisu; dole, trupe kako naviru na železničku stanicu u Barouzu, opremljene lakim oklopima i automatskim oružjem, odsečno marširajući. Činilo se da je Barouz pun ovih grupa, koje su zauzele Branč Mezu i Dabl Deker Bjut da bi se smestile u njima. Tako su, pored jedinica UNTA, u gradu sada bile snage bezbednosti Subarašija i Mahdžarija - u stvari, bili su zastupljeni svi veliki metanati, pa se Nađa pitala šta se, zapravo, dešava između njih na Zemlji - jesu li, naterani krizom, napravili nekakav dogovor ili ad hoc savez. Pozvala je Arta u Barouzu da ga pita šta misli o ovome.
     "Možda su ove marsovske jedinice u toj meri odsečene da su napravile neki svoj mir", reče on. "Možda su ih se potpuno odrekli."
     "Ali ako smo još u vezi sa Praksisom..."
     "Jesmo, ali smo ih zatekli nespremne. Nisu bili svesni razmera popularnosti pokreta otpora, pa smo ih preduhitrili. Majina strategija čekanja se u tom pogledu isplatila. Ne, ove jedinice su najverovatnije ostavljene same sebi. U tom slučaju možemo da kažemo da je Mars već nezavisan i usred građanskog rata za vlast. Hoću da kažem, ako nas ovi u Barouzu pozovu i kažu u redu, Mars je svet za sebe, dovoljno veliki za više od jedne vlasti, vaše je vaše, a Barouz je naš, i ne pokušavajte da uzmete ono što je naše - šta ćemo im reći?"
     "Mislim da niko među bezbednjacima metanata ne misli tako ambiciozno", reče Nađa. "Prošlo je tek tri dana otkako im se sve srušilo na glavu." Pokazala je na ekran. "Gledaj, ono je Derek Hejstings, predsednik Prelazne vlade. Bio je šef kontrole misije u Hjustonu kada smo poleteli. To je opasan čovek - pametan i veoma tvrdoglav. On će naprosto održavati redove dok ne stignu pojačanja."
     "Pa, šta misliš da treba da radimo?"
     "Ne znam."
     "Zar ne možemo da Barouz jednostavno ostavimo na miru?"
     "Mislim da ne. Biće bolje da dovršimo preuzimanje pre nego što iziđemo iza Sunca. Ako tada u Barouzu još bude ušančenih jedinica koje se herojski brane, gotovo je sigurno da će doći da ih spasu. Nazvaće to spasilačkom misijom, a onda će nastaviti da preotimaju planetu."
     "Neće biti lako uzeti Barouz, sa svom tom vojskom unutra."
     "Znam."
     Saks je spavao na kauču na drugom kraju sobe i sada otvori jedno oko. "Crveni govore o tome da ga treba poplaviti."
     "Šta?"
     "Nalazi se niže Vastitasovog leda. A ispod leda se nalazi voda. Da nema bedema..."
     "Ne", reče Nađa. "U Barouzu se nalazi dve stotine hiljada ljudi i samo nekoliko hiljada pripadnika snaga bezbednosti. Šta ti ljudi da rade? Nemoguće je evakuisati toliko ljudi. To je ludost. To je ponovo šezdeset prva." Što je više razmišljala o tome, više ju je obuzimao bez. "Šta oni misle?"
     "Možda je to samo pretnja", reče Art sa ekrana.
     "Pretnje ne deluju ako ljudi kojima pretiš ne veruju da ćeš ih ostvariti."
     "Možda će poverovati."
     Nađa odmahnu glavom. "Hejstings nije toliko glup. Ma šta, mogao bi da izvuče jedinice preko kosmodroma i da ostavi stanovništvo da se podavi! A onda bismo mi ispali čudovišta, i bilo bi više nego sigurno da će Zemlja kad-tad poći na nas! Ne!"
     Ustala je i pošla da pronađe nešto za doručak, da bi zatim shvatila, posmatrajući naslagano pecivo u kuhinji, da više nije gladna. Popila je šolju kafe i vratila se u stanicu, gledajući kako joj drhte ruke.
     Godine 2061, Arkadije je imao posla sa grupom otpadnika koja je poslala mali asteroid prema Zemlji. I to je trebalo da bude samo pretnja. Ali asteroid je bio raznesen, u najvećoj eksploziji koju je izazvao čovek otkako je sveta, a rat je posle toga postao nekako ogorčeniji. Arkadije nije mogao to da spreči.
     A sada je moglo da se ponovi.
     Vratila se u stanicu. "Moramo u Barouz", reče Saksu.









38.
     Revolucija ukida navike podjednako kao i zakone. Ali isto kao što se priroda užasava praznine, ljude užasava anarhija.
     Stoga su navike napravile prve prodore na novi teren, kao što bakterije prodiru u stenu, a pratile su ih procedure, protokoli, čitavo fel-polje društvenih odnosa, na putu da preraste u prašumu zakona... Nađa je videla da ljudi (neki od njih) stvarno dolaze njoj da razreše sporove, oslanjajući se na njen sud. Možda nije imala vlast, ali je imala nešto što je podsećalo na vlast koliko je to bilo moguće: univerzalni predsuditelj, kako ju je zvao Art, ili General Nađa, kao što ju je peckala Maja preko pločice. A Nađu je od svega toga spopadala drhtavica, čega je Maja bila potpuno svesna. Nađi se više dopadalo nešto što je čula da Saks poručuje preko pločice svojoj vernoj družini inženjera, sve Saksovima u nastanku: "Nađa je bogomdani posrednik, razgovarajte sa njom o tome." Eto primera snage imena; uvek pre posrednik nego general. Čula ga je da pominje taj izraz u dugom intervjuu na Mangalavidu, sa bezličnim izrazom lica zbog koga je bilo teško odrediti da li se šali ili ne: "Oh, ja mislim da ovo što posmatramo nije revolucija, ne. Ovde je to potpuno prirodan sledeći korak, dakle više stvar evolucije ili razvoja, ili onoga što u fizici zovu promenom faze."
     Njegove sledeće reči pokazale su Nađi da on, zapravo, ne zna šta je promena faze. Ali ona je znala, i zamisao joj je bila zanimljiva. Isparavanje zemaljske vlasti, kondenzacija lokalne vlasti, konačno otapanje... kako god čovek poželi da razmišlja o tome. Otapanje se događa kada je toplotna energija čestica dovoljna da nadjača interkristalne sile koje ih drže zajedno. Pa ako se poredak metanata posmatra kao kristalna tvorevina... S druge strane, uopšte nije bilo svejedno jesu li sile koje su ga držale zajedno bile interjonske ili intermolekularne; natrijum-hlorid, interjonski, topi se na 801 stepeni C; metan, intermolekularan, na minus 183 stepeni C. Kakve sile, dakle? I kolika da bude temperatura?
     Na ovom mestu se topila i sama analogija. Ali nazivi, bez sumnje, ostaju moćni u ljudskom umu. Promena faze, integralna kontrola štetočina, selektivno smenjivanje kadrova; svi su joj bili miliji od onog starog, pogubnog pojma revolucija, i bilo joj je drago što su svi u opticaju, na Mangalavidu i na ulicama.
     Ali u Barouzu i Šefildu još se nalazilo oko pet hiljada teško naoružanih pripadnika snaga bezbednosti, podsetila se, koji su i dalje mislili o sebi kao o policiji suočenoj sa naoružanim pobunjenicima. To se nije moglo rešiti pukom semantikom.
     Stvari su, međutim, uglavnom stajale bolje nego što se nadala. Bila je to, na neki način, stvar demografije; činilo se da se maltene svaka osoba rođena na Marsu sada nalazi na ulici ili u zauzetim prostorijama gradske uprave, na železničkim staniama, kosmodromima - i svi su, sudeći po reportažama Mangalavida, bili bez rezerve (i nerealno, činilo se Nađi) protivnici zamisli da ih na bilo koji način kontrolišu sile sa druge planete. A to je bila gotovo polovina stanovništva Marsa. Na njihovoj strani takođe je bio dobar deo veterana, kao i dosta skorašnjih doseljenika. "Zovite ih emigrantima", savetovao je Art preko telefona. "Ili dođošima. Zovite ih doseljenicima ili kolonijalistima, zavisno od toga jesu li sa nama ili ne. Tako je radio Nirgal, i mislim da to pomaže ljudima da promisle o stvarima."
     Na Zemlji nije bila tako jasna situacija. Subarašijevi metanati i dalje su ratovali sa metanatima sa juga, ali je to u okruženju velike poplave postalo sporedna tragedija. Bilo je teško zaključiti šta Zemljani u suštini misle o sukobu na Marsu.
     Šta god da su mislili, očekivalo se da odande stigne brzi šatl, sa pojačanjima za bezbednjake. Stoga su se grupe oslobodilaca slivale sa svih strana da zajedno krenu na Barouz. Art je činio koliko je mogao da pomogne akciju iz Barouza, pronalazeći ljude koji su samostalno odlučili da dođu (stvar je, uostalom, bila očigledna), govoreći im da su u pravu i huškajući ih na protivnike plana. Bio je, po Nađinom mišljenju, prefinjen diplomata - krupan, pitom, nenametljiv, logičan, saosećajan, 'nediplomatičan' - obraćao se ljudima oborene glave, stvarajući kod njih utisak da oni vode razgovor. Bio je, zapravo, neumoran. I veoma lukav. Ubrzo je ugovorio dolazak brojnih grupa, uključujući Crvene i prvomarsovske gerilce, koji su, činilo se, o tome još razmišljali kao o nekoj vrsti napada, ili opsade. Iako su Crveni i prvomarsovci koje je poznavala - Ivana, Džin, Raul, Kasei - održavali vezu sa njom i bili voljni da je koriste kao posrednika, Nađa je bila akutno svesna da postoje radikalnije grupe Crvenih i prvomarsovaca koje su je smatrale nevažnom ili čak smetnjom. Ovo ju je ispunjavalo besom, jer je bila sigurna da bi, da je imala Eninu punu podršku, i radikalniji elementi došli svesti. Gorko se požalila Artu na ovo, pošto je videla kominike Crvenih kojim su organizovali zapadno krilo 'skupa' oko Barouza, i Art je odmah preuzeo na sebe da dozove En i da je spoji sa Nađom.
     I En se ponovo pojavila, slična jednoj od furija iz Francuske revolucije, bezlična i tmurna kao uvek. Njihov poslednji razgovor o Sabišiju teško je ležao između njih; spor je postao bespredmetan kada je UNTA zauzela Sabiši i spalila ga, ali je En očigledno još bila ljuta, i Nađa oseti da se i sama uzrujava.
     Posle suvog pozdrava, njihov razgovor se gotovo odmah izrodio u svađu. En je očito videla ustanak kao priliku da uništi sve projekte teraformiranja i da odvoji što više gradova i ljudi od planete, ako je potrebno i neposrednim napadom. Užasnuta ovom apokaliptičnom vizijom, Nađa joj se suprotstavila, prvo oštro, a zatim i besno. Ali En je bila izgubljena u nekom svom svetu. "Nimalo ne bih žalila kada bi Barouz bio srušen", reče ona hladno.
     Nađa zaškrguta zubima. "Ako uništite Barouz, uništili ste sve. Kuda će posle onaj narod? Nećeš biti ništa bolja od ubice, masovnog ubice. Sajmon bi te se stideo."
     En frknu. "Vlast kvari ljude, koliko ja vidim. Daj mi Saksa, važi? Dosta mi je ove histerije."
     Nađa prebaci vezu Saksu i ode. Ne kvari vlast ljude, nego budale kvare vlast. A možda je i sama bila preterano zapaljiva i preoštra. Ali ipak je malo potisnula ono mračno mesto u En, onaj deo nje koji je bio sposoban za sve. No, strah kvari gore nego vlast. To dvoje zajedno...
     Nadala se da je dovoljno uzdrmala En da potisne onaj mrak u njegov budžak. Loša psihologija, rekao joj je Mišel blago, kada je pozvala Barouz da porazgovara s njim o tome. Strategija proizišla iz straha. Ali Nađa nije mogla drugačije, jer se zaista plašila. Revolucija znači rušenje jedne strukture i stvaranje druge, ali je rušenje lakše nego stvaranje, tako da nisu uvek oba dela ovog čina bila podjednako uspešna. U tom smislu je građenje revolucije bilo kao gradnja luka: ako oba stuba nisu na mestu, kao i težišni kamen, svaki potres može da sruši čitavu stvar.

     Zato je u sredu uveče, pet dana posle Nađinog poziva od Saksa, grupa od stotinak ljudi poletela avionima prema Barouzu, jer je ocenjeno da su piste suviše rizične zbog sabotaža. Leteli su noću, do kamenite sletne piste u blizini velikog skrovišta bogdanovista u zidu kratera Di Materej, na Velikom Nagibu jugoistočno od Barouza. Spustili su se u zoru, dok se Sunce dizalo kroz maglu kao mehur žive, obasjavajući daleka, nazubljena, bela brda na severu, u ravnici Izidisa: još jedno ledeno more, čije je širenje na jug bilo zaustavljeno izvijenom linijom bedema nalik na dugačak i nizak zemljani nasip - što je i bio.
     Da bi imala bolji pogled, Nađa se popela na najviši sprat skrovišta u Di Matereju, gde je panoramski prozor, maskiran kao vodoravna pukotina ispod samog ruba litice, gledao niz Veliki Nagib na novi bedem i led koji ga je pritiskao. Dugo je zurila u ovaj prizor, ispijajući kafu pomešanu za dozom kavadžave. Na severu se nalazilo ledeno more, sa nagomilanim seracima, dugačkim grebenim, nastalim usled pritiska leda, i ravnim, belim pločama džinovskih, po površini smrznutih jezera otopljenog leda. Pravo ispod nje ležali su prvi niski bregovi Velikog Nagiba, istačkani trnovitim poljima aheronskog kaktusa, poleglog preko stene nalik na koralne grebene. Livadske terase crnozelene tundrine mahovine pratile su tok zaleđenih potočića niz Nagib; potoci su izdaleka podsećali na dugačke dijatome algi, uvučene u nabore crvene stene.
     A iza svega toga, u sredini slike, deleći pustinju od leda, pružao se novi bedem, nalik na svež smeđi ožiljak, šav između dve odvojene stvarnosti.
     Nađa je dugo proučala prizor kroz dvogled. Južni kraj bio mu je humka regolita, koja se pružala uz padinu kratera Wg i završavala se na samoj ivici, koja je bila oko pola kilometra od nulte tačke, dobrano iznad očekivanog nivoa mora. Bedem se od Wg-a pružao prema severoistoku, i Nađa je sa svoje osmatračnice visoko na Nagibu mogla da ga prati nekih četrdeset kilometara pre nego što je zašao za obzorje, malo dalje na zapad od kratera Xh. Xh je bio opkoljen ledom bezmalo do ivice grotla, tako da je njegova kružna unutrašnjost bila poput neke neobične, crvene, utonule jame. Koliko je Nađa mogla da vidi, led se oslanjao na bedem čitavom njegovom dužinom. Pustinjska strana bedema bila je visoka oko dve stotine metara, mada je bilo teško proceniti, jer se ispod bedema nalazio širok jarak. Sa druge strane, led je dosezao visoko, preko polovine bedema.
     Bedem je na vrhu bio širok oko tri stotine metara. Tolika količina nasutog regolita - Nađa zazvižda s poštovanjem - predstavljala je nekoliko godina rada, i to mnogobrojnih robotskih transportera i kopača kanala. Ali, nasuti regolit! Činilo joj se da bedem, ma koliko ogroman izgledao po ljudskim merilima, nije bio Bog zna kakva prepreka za okean leda. Led je bio pravi blagoslov - kada se otopi, talasi i struje raznosiće regolit kao zemlju. A led se već topio; govorilo se da svuda ispod prljavobele površine leže bare otopine, čak i uz sam bedem, natapajući ga.
     "Zar neće morati da zamene čitav nasip betonom?" upita ona Saksa, koji joj je se bio pridružio, i sam osmatrajući kroz dvogled.
     "Neće ga menjati", reče on. Nađa se pripremi za loše vesti, ali on nastavi: "Obložiće ga dijamantskim prahom. Tako obložen, trebalo bi da potraje. Možda nekoliko miliona godina."
     "Hmm", reče Nađa. To je verovatno bilo tačno. Možda će biti podlokavanja odozdo. Ali će morati, u svakom slučaju, da zauvek održavaju sistem, i to bez mogućnosti da pogreše, jer se Barouz nalazio dvadeset kilometara od bedema i otprilike sto pedeset metara niže od njega. Neobična sudbina. Nađa okrenu dvogled u pravcu grada, ali je ovaj ležao iza horizonta, oko sedamdeset kilometara odatle na severozapad. Naravno, nasipi su umeli da budu delotvorni: u Holandiji su stajali vekovima, štiteći milione ljudi i stotine kvadratnih kilometara, sve do nedavnog potopa - veliki nasipi držali su čak i sada, i preplaviće ih prvo bočne bujice iz Nemačke i Belgije. Ne, bedemi stvarno mogu da budu delotvorni. No, svejedno, čudna kob.
     Nađa uperi dvogled duž Velikog Nagiba. Ono što je u daljini podsećalo na cveće bili su, zapravo, masivni žbunovi koralnog kaktusa. Potok je izgledao kao stepenište od lotosa. Gruba, crvena stena padine upotpunjavala je škrti, nadrealni, prelepi predeo. Nađu preseče iznenadni grč straha, pomisao da bi se moglo dogoditi nešto što bi je ubilo i sprečilo da bude svedok razvoja ovog sveta. Bilo je to sasvim moguće, svakog časa je iz ljubičastog neba mogao da padne projektil - ako neki preplašeni zapovednik tamo na kosmodromu u Barouzu sazna za položaj skrovišta i odluči da preduhitri nevolje, biće kao nepokretna meta. Mogli bi da izginu za dva minuta posle ovakve odluke.
     Ali takav je bio život na Marsu. Mogli su da izginu za dva minuta posle čitavog niza neželjenih događaja, kao što je uvek bilo. Odagnala je tu misao i pošla dole sa Saksom.

     Nameravala je da uđe u Barouz i vidi kako stoje stvari, da bude na licu mesta i da sama proceni: da prošeta okolo i posmatra građane, da vidi šta rade i govore. U utorak predveče, ona reče Saksu: "Hajde da uđemo i da malo pogledamo."
     Ali se činilo da je to nemoguće. "Kapije su dobro čuvane", poručila joj je Maja preko pločice. "A vozovi koji ulaze pažljivo se proveravaju u stanici. Isto važi za podzemnu do kosmodroma. Grad je zatvoren. Ovde smo, u stvari, taoci."
     "Možemo da vidimo šta se događa i na ekranu", primeti Saks. "Svejedno je."
     Nađa se nezadovoljno složi. Šikata ga nai, očigledno. Nije joj se, međutim, dopadala situacija, zato što joj se činilo da se ubrzano približava pat-poziciji, bar u lokalnim razmerama. Osim toga, bila je veoma radoznala kakvi su uslovi u Barouzu. "Reci mi kako je tamo", upita Maju preko telefona.
     "Pa, zauzeli su infrastrukturu", reče Maja. "Fizički pogon, kapije, i tako dalje. Ali ih nema dovoljno da primoraju ljude da ostanu u kućama, ili da rade, niti bili šta drugo. Zato se čini da ne znaju šta da rade dalje."
     Nađa je to razumela, jer se i sama isto osećala. U grad su svakog sata pristizale nove jedinice bezbednjaka, vozovima iz gradova pod šatorom koje su napustile. Ove jedinice prilazile su svojima i držale položaje u blizini fizičkog postrojenja i gradskog ureda, krećući se okolo u teško naoružanim grupama, neometane. Bile su smeštene u stambenim čevrtima u Branč Mezi, Dabl Deker Bjutu i Blek Sirtis Mezi, a njihove vođe su se manje ili više redovno sastajale su štabu UNTA u Tejbl Mauntinu. Ali nisu izdavali naređenja.
     Tamo je, dakle, vladalo napeto zatišje. Biotikovi i Praksisovi uredi u Hant Mezi i dalje su služili kao informacioni centar za sve njih, šireći po gradu vesti sa Zemlje i iz drugih delova Marsa preko oglasnih tabli i kompjuterskih panoa. Ovi izvori, zajedno sa Mangalavidom i drugim privatnmi kanalima, značili su da su svi dobro obavešteni o najnovijim događajima. Na širokim bulevarima i u parkovima, s vremena na vreme su se okupljale velike gomile ljudi, ali je svet češće stajao rasut na desetine manjih grupa, polako se premeštajući okolo u nekoj vrsti aktivne paralize, nečega između opšteg štrajka i otmice talaca. Svi su čekali da vide šta će se dogoditi. Činilo se da vlada dobro raspoloženje, mnoge prodavnice i restorani još su bili otvoreni, a video izveštaji koji su se u njima puštali bili su prijateljski.
     Gledajući ih i pokušavajući da ugura nešto hrane u sebe, Nađa je osećala bolnu želju da bude tamo, da sama razgovara sa ljudima. Oko deset sati te večeri, shvativši da je satima daleko od sna, ponovo je pozvala Maju i zatražila je da stavi vidkam naočare i prošeta po gradu. Maja, koja je bila podjednako nespokojna kao Nađa, ako ne i više, rado pristade.

     Ubrzo je bila izvan kuće, sa video-naočarima, šaljući slike onoga što je i sama videla Nađi, koja je žudno sedela na stolici ispred ekrana, u zajedničkoj prostoriji u skrovištu Di Materej. Saks i nekolicina drugih stajali su iza nje i zajedno posmatrali skakutavu sliku koju je Maja primala kroz naočari i slušali njen propratni komentar.
     Išla je brzim korakom niz Bulevar Velikog Nagiba, prema središnjoj dolini. Našavši se među tezgama u gornjem delu Kanal parka, usporila je hod i polako kružila pogledom da bi Nađa imala pregled okoline. Bila je okružena ljudima koji su razgovarali u grupama, uživajući u nekoj vrsti praznične atmosfere. Dve žene odmah pored Maje započeše živ razgovor o Šefildu. Grupa došljaka priđe Maji i upita je šta će dalje biti; očiglednosu bili uvereni da ona to zna. "Samo zato što sam tako matora!" primeti Maja s gađenjem kada su otišli. Nađa zamalo da se osmehne na ovo. Ali tada neki ljudi prepoznaše Maju u Maji i radosno priđoše da je pozdrave. Nađa je posmatrala ovaj susret iz Majine prespektive, svesna koliko su ljudi zaslepljeni njenom slavom. Tako, dakle, Maja vidi svet! Nikakvo čudo što se smatrala posebnom, kada su je ljudi gledali na ovaj način, kao da je neka opasna boginja, koja je zakoračila među njih iz legende...
     Bilo je to uznemirujuće na više načina. Nađi se činilo da njena stara prijateljica rizikuje da je uhapsi obezbeđenje, pa joj to i saopšti preko pločice. Ali se slika na ekranu zaljulja levo-desno kada je Maja odmahnula glavom. "Vidiš da žaca nema nigde na vidiku?" reče ona. "Bezbednjaci su okupljeni oko kapija i železničkih stanica, a ja izbegavam ta mesta. Osim toga, zašto bi se mučili da me hapse, kad su, zapravo, uhapsili ceo grad."
     Pratila je pogledom jedno oklopljeno vozilo koje je prošlo travnatim bulevarom bez zaustavljanja, kao da potvrđuje njene reči. "To je da svi vide cevi oružja", reče Maja mračno.
     Pošla je prema Kanal parku, a onda je skrenula i zaputila se stazom prema Tejbl Mauntinu. U gradu je te večeri bilo hladno; svetlost koja se ogledala u kanalu pokazivala je da voda počinje da se ledi. Ali ako je obezbeđenje nameravalo da obeshrabri ljude, nije uspelo; park je bio pun sveta, a broj okupljenih je neprestano rastao. Ljudi su se okupljali oko šatri, kafea ili velikih, narandžastih, grejnih vlakana, i svuda gde bi Maja pogledala, u park je pristizalo još ljudi. Svet je slušao svirače ili govornike koji su se pomagali malim pojačalima na ramenima, pratio vesti preko pločica, ili sa ekrana beležnica. "Zbor u ponoć!" povika neko. "Zbor u vremenskom pomaku!"
     "Prvi put čujem za to", reče Maja sumnjičavo. "Mora da je Džekino delo."
     Osvrnula se tako brzo da je slika na Nađinom ekranu postala zamagljena. Svuda okolo ljudi. Saks ode do drugog ekrana i pozva utočište u Hant Mezi. Odande se javio Art, ali osim njega u utočištu gotovo da nije bilo nikoga. Džeki je zaista bila pozvala na masovne demonstracije u vremenskom pomaku, a vest se proširila preko svih medija u gradu. Nirgal je bio napoju s njom.
     Nađa prenese ovo Maji, a ova oštro opsova. "Situacija je suviše nesigurna za tako nešto! Bog je ubio."
     Ali tu se više ništa nije moglo učiniti. Hiljade ljudi slivalo se bulevarima u Kanal park i Princezin park, i kada se Maja osvrnula okolo, videli su sićušne prilike ljudi na ivicama meza i još više njih u providnim cevima pešačkih mostova iznad Kanal parka. "Govornici će biti gore u Princezinom parku", reče Art sa Saksovog ekrana.
     Nađa reče Maji: "Trebalo bi da odeš tamo, Majo, i to što pre. Možda ćeš moći da pomogneš da se očuva red."
     Maja odmah krenu, i dok se probijala kroz gomilu, Nađa joj je davala uputstva šta da kaže ako joj se ukaže prilika da govori. Reči su navirale iz nje, i kada je zastala da razmisli, Art se ubaci sa svojim idejama, sve dok Maja ne reče: "Ali, čekajte, je li sve to istina?"
     "Neka te ne brine da li je istina", reče Nađa.
     "Da me ne brine!" dreknu Maja u pločicu. "Da me ne brine da li je ono što ću reći pred sto hiljada ljudi, pred očima dva sveta, istina ili ne?"
     "Postaraćemo se da bude istina", reče Nađa. "Ti samo pokušaj."
     Maja potrča. Ljudi su se kretali u istom pravcu, uzbrdo kroz Kanal park, prema visokom zemljištu između Elis Bjuta i Tejbl Mauntina, a njena kamera prenosila im je skakutavu sliku potiljaka ljudi i ponekog uzbuđenog lica, okrenutog prema njoj dok je dovikivala da joj naprave prolaz. Svetina ispred nje, svakog trenutka sve gušća, glasno je klicala, tako da je prvo morala da uspori, a zatim da se lakta i probija tamo gde je bilo mesta. Većina ovih ljudi bili su mladi i mnogo višeg rasta od Maje, pa je Maja morala da pređe ispred Saksovog ekrana da posmatra sliku sa Mangalavidovih kamera, koja se premeštala sa kamere na bini, postavljenoj na ivicu starog pinga iznad Princezinog Parka, na kameru na jednom od pešačkih mostova. Oba ugla pokazivala su da skup postaje ogorman - možda i svih osamdeset hiljada ljudi, kako je procenio Saks, koji se bio uneo na centimetar od ekrana, kao da broji glave. Art je uspeo da se poveže sa Majom kao i Nađa, i on i Nađa nastaviše da joj govore dok se probijala kroz gomilu.
     Kada se Maja probila do prvih redova, Antar je upravo bio završio zapaljiv govor na arapskom, a Džeki je stajala na bini ispred niza mikrofona, držeći govor koji je bio pojačan preko velikih zvučnika na pingu, a zatim još jednom preko radio-veze na pomoćnim zvučnicima postavljenim svuda po Princezinom parku, kao i na prenosnim zvučnicima, beležnicama i pločicama na zglobovima, sve dok joj glas nije bio sveprisutan - a ipak, pošto je svaka rečenica pomalo odjekivala od Tejbl Maunitina i Elis Bjuta, i bila pozdravljena klicanjem, mogla se čuti samo na mahove. "...Nećemo dozvoliti da Mars bude korišćen kao rezervni svet... vladajuća klasa direktora koja je najodgovornija za propast Zemlje... pacovi koji pokušavaju da napuste brod koji tone... stvoriće isti haos na Marsu ako im dozvolimo! ...neće dogoditi! Zato što je ovo sada slobodni Mars! Slobodni Mars! Slobodni Mars!"
     Ona zatim upre prstom u nebo i svetina zaurla ove reči, ponavljajući ih sve glasnije, ubrzo uspostavivši ritam koji im je omogućio da uzvikuju zajedno - "Slobodni Mars! Slobodni Mars! Slobodni Mars!"
     Dok je mnogoljudni skup klicao ovu krilaticu, Nirgal se popeo na platformu, i kada ga ljudi ugledaše, mnogi od njih počeše da skandiraju: "Nir-gal", uporedo sa "Slobodni Mars" ili u pauzama između, tako da se uskoro pretvorilo u smenjivanje "Slobodni Mars (Nir-gal) Slobodni Mars (Nir-gal)" iz grla ogromnog hora.
     Stogavši do mikrofona, Nirgal mahnu rukom, tražeći tišinu. Klicanje, međutim, nije prestajalo, ali je potpuno preraslo u "Nir-gal, Nir-gal, Nir-gal", sa gotovo opipljivim žarom, koji je treperio u zvuku tog džinovskog jedinstvenog glasa, kao da je svaki učesnik jedan od njegovih prijatelja, beskrajno radostan što ga vidi - a s obzirom na to da je dobar deo života proveo u putovanju, pomisli Maja, to i nije bilo tako daleko od istine.
     Skandiranje polako uminu i pretvori se u žagor gomile, dosta glasan, kroz koji se prilično jasno čuo Nirgalov pojačani pozdrav. Dok je govorio, Maja je nastavila da se probija kroz gomilu prema pingu, što joj je postalo lakše kada su se ljudi smirili. A kada je Nirgal započeo govor, i sama se zaustavila da ga posmatra, povremeno koristeći klicanje i pljesak kojima su bile propraćene mnoge rečenice da se pomeri napred.
     Govorio je tiho, smireno, sa osećanjem, polako. Sada ga je bilo lakše čuti. "Za nas koji smo rođeni na Marsu", reče on, "ovo je dom."
     "Bezbednjacima se to nimalo neće svideti", reče Art.
     "Trebalo bi neposredno da razgovaramo sa njima", reče Nađa, razmišljajući o tome. "Sa Hejstingsom sam već imala prilike da razgovaram, kada je bio u kontroli misije. Ne sećam ga se najbolje, ali mislim da nije bio neko sumanuto čudovište."
     "Neće škoditi da saznamo šta misli", reče Art.

     Nađa je otišla u sobu gde nije bilo nikoga, uključila ekran i pozvala štab UNTA u Tejbl Mauntinu. Iako je već bilo oko dva ujutru, trebalo joj je samo pet minuta da dobije vezu sa Hejstingsom.
     Odmah ga je prepoznala, iako je bila ubeđena da je odavno zaboravila kako izgleda. Nizak, mršav, izboran tehnokrata, pomalo preke naravi. Kada ju je ugledao na ekranu, on iskrivi lice. "Opet isto društvo. Uvek sam govorio da smo poslali pogrešnih stotinu."
     "Nema sumnje."
     Nađa mu je proučavala lice, pokušavajući da dozove lik čoveka koji je pre jednog veka vodio kontrolu misije, a u sledećem Prelaznu vladu. Dok su još bili na Aresu, često se ljutio na njih, ribajući ih i za najbezazlenije odstupanje od propisa, a na kraju putovanja, kada su privremeno prestali da šalju sliku na Zemlju, potpuno je izgubio živce. Birokrata, podanik pravila i propisa, od vrste ljudi koju je Arkadije prezirao. Ali čovek sa kojim se moglo razgovarati.
     Ili joj se bar tako isprva učinilo. Raspravljala se sa njim nekih deset ili petnaest minuta, ubeđujući ga da je ono što je maločas gledao napolju u parku bilo deo nečega što se dešava svuda na Marsu - da se cela planeta okrenula protiv njih - da mogu bez bojazni da se odvezu do kosmodroma i napuste planetu.
     "Ne idemo nikud odavde", reče Hejstings.
     Njegovi ljudi kontrolišu fizičko postrojenje, rekao joj je, što znači i sam grad. Crveni mogu da zauzmu bedem, ali ne i da ga provale, jer se u gradu nalazi dve stotine hiljada ljudi, zapravo talaca. Sledeći povratni šatl, koji će ući na orbitu u naredna dvadeset četiri sata, dovozi specijalno obučena pojačanja. Njihovi govori stoga ništa ne znače. Obično poziranje.
     Dok joj je ovo govorio, bio je spokojan - da mu se u glasu nije osećalo toliko gađenje, Nađa bi čak rekla pomirljiv. Činilo se sasvim verovatno da je dobio naređenja od kuće, prema kojima je trebalo da sedi u Barouzu i da čeka pojačanja. Nije bilo sumnje da je i divizija UNTA u Šefildu dobila ista uputstva. A sa Barouzom i Šefildom još u njihovim rukama, i skorim dolaskom pojačanja, nije bilo nimalo neobično što su mislili da su u povoljnijem položaju. Moglo se čak reći da ih to opravdava. "Kada se ljudi prizovu pameti", reče joj Hejstings strogo, "ponovo ćemo uspostaviti red. Uostalom, sada nam je najpreča briga antarktička poplava. Neophodno je podržati Zemlju, jer im je to sada najpotrebnije."
     Nađa je morala da odustane. Hejstings je očigledno bio tvrdoglav čovek, a osim toga, bio je u pravu. U nekoliko stvari. Stoga je okončala razgovor na najljubazniji način, nadajući da to čini u Artovom diplomatskom stilu, zamolivši ga da je ponovo primi kasnije. Zatim se vrati svojima.

     Sa dolaskom noći, nastavili su da prate izveštaje iz Barouza i iz drugih mesta. Suviše toga se događalo da bi Nađa mogla mirno da ode na spavanje, a bilo je očito da Saks, Stiv, Merijen i ostali bogdanovisti u Di Martereju osećaju isto. Zato su mlitavo sedeli na stolicama, crvenih očiju i bolnih kostiju dok su prolazili sati, a na ekranu se smenjivale slike. Sve je pokazivalo da se deo Crvenih odvojio od združene revolucionarne glavnine, sledeći neke sopstvene planove, pojačavajući kampanju sabotaža i neposrednih napada svuda na planeti, zauzimajući silom manje stanice i potom ih često dižući u vazduh, pošto bi otpremili žitelje vozom. Druga 'Crvena Armija' izvršila je uspešan upad u fizičko postrojenje u Kairu, ubila veliki broj stražara iz snaga bezbednosti i naterala ostale da se predaju.
     Ova pobeda ih je ohrabrila, ali drugde nisu bili tako uspešni; prema vestima od nekih rasutih očevidaca, činilo se da je napad Crvenih na okupirano fizičko postrojenje u Lasvicu dovelo do njegovog uništenja, i usled toga do teškog oštećenja šatora, tako da su izginuli oni koji nisu uspeli da se domognu bezbednih zgrada ili da umaknu napolje vozilima. "Šta to rade?" zakuka Nađa. Međutim, niko joj nije odgovorio. Ove grupe nisu se odazivale na njene pozive. Kao ni En.
     "Da su bar hteli da čuju šta mislimo o njihovim planovima", reče Nađa glasom punim bojazni. "Ne smemo dopustiti da stvari izmaknu kontroli, situacija je suviše opasna..."
     Saks je pućio usta i izgledao zabrinuto. Njih dvoje odoše do zajedničkih prostorija da doručkuju i da se malo odmore. Nađa je morala da se prisili da jede. Od poslednjeg Saksovog poziva prošlo je tačno nedelju dana, a ona nije mogla da se priseti ničega što je pojela za to vreme. Bilo joj je, konačno, jasno da se oseća izgladnelo. Poče da guta velike komade kajgane.
     Kada su bili pri kraju s jelom, Saks se nagnu prema njoj i reče: "Pomenula si nešto o planovima."
     "Šta?" reče Nađa, sa viljuškom ukočenom na pola puta do usta.
     "Pa, taj šatl što dolazi, sa specijalnim jedinicama..."
     "Šta s njim?" Posle leta iznad Kasei Valisa, počela je da veruje da je Saks postao neuračunljiv; viljuška joj vidljivo zadrhta u ruci.
     On reče: "Ovaj, ima plan. U stvari, smislila ga je moja grupa u Da Vinčiju."
     Nađa pokuša da umiri viljušku. "Pričaj."
     Ostatak tog dana Nađi je ostao u maglovitom sećanju, pošto je odustala od pokušaja da se odmori, pokušala da stupi u vezu sa grupama Crvenih, radila sa Artom na sastavljanju poruka za Zemlju i pored svega toga, morala da objasni Saksovu najnoviju zamisao Maji, Nirgalu i ostalima u Barouzu. Činilo se da se tok događaja, i pre toga ubrzan, priključio na neki mahnit zamajac, i pojurio tako da ga više niko nije mogao kontrolisati ne ostavljajući vremena da se jede, spava ili ode u kupatilo. Ali sve se to ipak moralo, i Nađa se oteturala do kupatila i priuštila sebi jedno dugo tuširanje, a onda je doručkovala, spartanski, hleb i sir, i na kraju se opružila na kauč i kratko odspavala, ali je taj san bio od nemirne i plitke vrste, u kojoj je njen um nastavio da radi, prevrćući mutne, neuobličene misli o događajima dana, mešajući ih sa glasovima prisutnih u sobi. Nirgal i Džeki nisu uspevali da se slože; je li tako bilo i sa ostalima?
     Ubrzo je ponovo bila na nogama, ništa manje iscrpljena. Prisutni u sobi još su govorili o Džeki i Nirgalu. Nađa ode do kupatila, a zatim u potragu za kafom.
     Dok je spavala, u Di Marterej su stigli Zeik, Nazik i velika grupa Arapa, i Zeik pomoli glavu u kuhinju: "Saks kaže da šatl samo što nije stigao."
     Di Marterej se nalazio samo šest stepeni severno od polutara, tako da su bili na povoljnom položaju da posmatraju vazdušno kočenje šatla, koje će se dogoditi tek posle zalaska Sunca. Vreme im je išlo na ruku, nebo je bilo bez oblaka i prozirno. Zašlo je Sunce, nebo na zapadu se zatamnilo, a luk boja iznad Sirtisa postao je paleta spektra, prelivanje nijansi žute, narandžaste, uske blede trake zelene, zelenkasto modre i indiga. Onda Sunce nestade iza crnih brda, i boje neba se produbiše i postadoše prozirne, kao da je kupola nebeska odjednom postala stotinu puta veća.
     A usred ovih boja, između dve večernje zvezde, zasija novorođena treća zvezda i pohita nebom, ocrtavši za sobom kratak i prav trag. Ovo je bilo uobičajeno dramatično pojavljivanje šatlova kada bi uz oganj usporavali u gornjoj atmosferi, gotovo podjednako vidljivo danju kao noću. Bio im je dovoljan minut da prelete s kraja na kraj neba, poput neužurbanih, blistavih kometa.
     Ali ova zvezda, dok je još bila visoko na nebu, poblede do kraja, i nestade.
     Posmatračka soba u Di Martereju bila je prepuna ljudi, i mnogi su nehotično uzviknuli na ovaj neubičajeni prizor, iako su bili pripremljeni. Kada se sjaj potpuno izgubio, Zeik zamoli Saksa da da objašnjenje onima koji nisu čuli celu priču. Prolaz za ulazak šatlova na orbitu je uzak, rekao im je Saks, isti kakav je imao Ares, tamo na početku. Bilo je malo mesta za pogreške. Zato je Saksova tehnička grupa u krateru Da Vinči opremila raketu natovarenu metalnim otpadom - kao kontejner sa starim gvožđem, rekao je - i ispalili je nekoliko sati pre dolaska šatla. Punjenje je eksplodiralo na mestu ulaza šatla u atmosferu samo nekoliko minuta pre njegovog dolaska, razbacavši metalni otpad u traku koja je bila široka i niska. Ulaske na orbitu su, naravno, potpuno kontrolisali računari, i kada je radar šatla identifikovao pojas otpada, VI koja je krmanila šatlom nije imala mnogo izbora. Zaranjanje ispod pojasa uvelo bi šatl u gušću atmosferu i veoma verovatno bi ga spalilo; prolazak kroz otpad mogao je da ošteti toplotni štit, i posledica bi ponovo bila sagorevanje šatla. Shikata ga nai, dakle; s obzirom na nivoe rizika koji su joj bili programirani, VI je morala da odustane od vazdušnog kočenja iznad pojasa otpada i da skrene na putanju koja ju je vodila van atmosfere. A to je značilo da se šatl i dalje kreće u dubinu Sunčevog sistema brzinom bliskom maksimalnoj, dakle skoro četrdeset hiljada kilometara na sat.
     "Postoji li još neki način da uspore osim vazdušnog kočenja?" Zeik upita Saksa.
     "Zapravo, ne. Zato i koče u atmosferi."
     "Znači, šatl je izgubljen?"
     "Ne mora da znači. Mogu da upotrebe neku drugu planetu kao gravitaciono odskočište za povratak ovamo ili na Zemlju."
     "I sada su na putu prema Jupiteru?"
     "Pa, Jupiter je sada na drugoj strani Sunčevog sistema?"
     Zeik se smešio. "Onda prema Saturnu?"
     "Možda bi mogli da prođu sasvim blizu nekoliko asteroida, od jednog do drugog", reče Saks, "i da promene pad... putanju."
     Zeik se nasmeja, i iako je Saks nastavio o strategijama izmene putanje, suviše ljudi je govorilo u glas da bi ga iko čuo.

     Sada su mogli da prestanu da brinu zbog dolaska pojačanja sa Zemlje, bar na neko vreme. Ali Nađa je imala utisak da ova činjenica može kod pripadnika policije UNTA u Barouzu da izazove osećaj da su priterani uz zid, i tako ih učini još opasnijima. U isto vreme, Crveni su i dalje napredovali na sever, što je nesumnjivo pojačavalo to osećanje kod bezbednjaka. Iste neći kada je šatl imao neuspešan pokušaj ulaska u atmosferu, grupe Crvenih u oklopnim vozilima dovršile su zauzimanje bedema. To je značilo da se nalaze sasvim blizu Barouzovog kosmodroma - dakle, samo deset kilometara severozapadno od grada.
     Tada se na ekranu pojavi Maja; izgledala je potpuno jednako kao i pre svog velikog govora. "Ako Crveni preuzmu kosmodrom", reče ona Nađi, "bezbednjaci će biti odsečeni u Barouzu."
     "Znam. To nikako ne želimo. Pogotovo ne sada."
     "Znam. Zar ne možeš da ih obuzdaš?"
     "Više se ne savetuju sa mnom."
     "Mislila sam da si ti ovde veliki vođa."
     "A ja sam mislila da si to ti", odbrusi joj Nađa.
     Maja se nasmeja, suvo i gorko.
     Iz Praksisa je stigao još jedan izveštaj, paket zemaljskih informativnih emisija otposlat preko Veste. Najveći deo toga bile su poslednje informacije o potopu, i katastrofama u Indoneziji i mnogim drugim priobaljima, ali je bilo i političkih vesti, uključujući neke slučajeve nacionalizacije metanatske imovine od strane vojski nekih zemalja klijenata iz Južnog Kluba, za šta su u Praksisu verovalli da znači početak pobune vlada protiv metanata. O demonstracijama u Barouzu je, sa druge strane, bilo javljeno u mnogim zemljama, i svakako se razgovaralo u uredima vlada i na sednicama upravnih odbora svuda na svetu. Švajcarska je potvrdila da uspostavlja diplomatske odnose sa marsovskom vladom 'koja će naknadno biti izabrana', kao što je Art uz osmeh dodao. Praksis je učinio isto. Svetski sud je najavio da će razmotriti tužbu koju je podigla Miroljubiva Neutralna Koalicija iz Dorsa Brevije protiv UNTA - slučaj je u zemaljskim sredstvima informisanja dobio naslov 'Mars protiv Zemlje' - u najkraćem mogućem roku. A šatl je javio o neuspelom pokušaju ulaska u atmosferu; prema vestima, planirano je da pokuša zaokret među asteroidima. Međutim, Nađa je bila zadovoljna što na Zemlji nijedna od ovih vesti nije postala uvodna, jer je haos nastao usled poplava i dalje bio glavna i najveća briga za sve. Svuda su bili milioni izbeglica, a mnogi među njima nisu imali više ništa...
     Ali to je i bio glavni razlog da podignu ustanak baš u tom trenutku. Na Marsu, pokret za nezavisnost preuzeo je kontrolu nad većinom gradova. Šefild je još bio uporište metanacionalki, ali je tamo gore na Pavonisu vođa pokreta bio Piter Klejborn, koji je vodio operacije na način koji oni u Barouzu nisu uspeli da postignu. Ovo je bilo delom zato što su mnogi radikalni elementi u pokretu izbegavali Tarzis, a delom zato što je situacija u Šefildu bila izuzetno složena, sa malo prostora za manevrisanje. Ustanici su sada kontrolisali Arsiju i Askreus, kao i malu naučnu stanicu u krateru Zp na Olimpus Monsu; osim toga, i veći deo Šefilda. Ali je utikač lifta, i čitavu gradsku četvrt oko njega, čvrsto držala policija, naoružana do zuba. Piter je stoga imao pune ruke posla gore u Tarzisu i nije mogao da im pomogne u Barouzu. Nađa je kratko razgovarala s njim, opisala mu situaciju u Barouzu i preklinjala ga da pozove En i zatraži od nje da obuzda svoje Crvene. Obećao je da će učiniti sve što bude mogao, ali kao da nije bio ubeđen da će ga majka saslušati.
     Nađa je posle toga ponovo pokušala da dobije En, ali bez uspeha. Potom je pozvala Hejstingsa, i on joj se javio, ali njihov razgovor nije doneo nikakav učinak. Hejstings više nimalo nije podsećao na onog razumnog, pokroviteljski nastrojenog sagovornika od prethodne večeri. "Ovo zauzimanje bedema!" besno je vikao. "Šta hoće time da dokažu? Mislite da verujem da će razrušiti bedem dok je u gradu dve stotine hiljada ljudi, većinom vaših pristalica? Besmislica! Ali da vam kažem, u ovoj organizaciji ima ljudi kojima se ne dopada opasnost u koju se na taj način dovodi narod! Upozoravam vas, ne mogu da preuzmem odgovornost za ono što će se desiti ako ti ljudi odmah ne napuste bedem - i Izidis Planiciju uopšte! Sklanjajte ih odande!"
     Onda je prekinuo vezu, pre nego što je Nađa stigla da odgovori, da bi se okrenuo nekom ko je ušao kod njega dok je govorio. Uplašen čovek, pomisli Nađa, osećajući kako je onaj gvozdeni orah ponovo stiska unutra. Čovek koji više ne vlada situacijom. Tačna procena, bez sumnje. Ali nije joj se dopao izraz na njegovom licu pre nego što je prekinuo vezu. Čak je pokušala još jednom da ga pozove, ali u Tejbl Mauntinu više niko nije odgovarao.

     Saks ju je probudio u stolici nekoliko sati kasnije, i tada joj je postalo jasno zašto je Hejstings bio onoliko zabrinut. "Jedinica UNTA koja je spalila Sabiši došla je u oklopnim vozilima i pokušala da... da preotme bedem od Crvenih", reče joj Saks, natmurenog lica. "Izgleda da je došlo do borbe oko dela bedema najbližeg gradu. A neke jedinice Crvenih tamo gore upravo su nam javile da je bedem provaljen."
     "Šta?"
     "Dignut u vazduh. Izbušili su rupe u njemu i postavili eksploziv - radi pretnje. Ali se sve završilo tako što su ga u borbi aktivirali. Tako bar kažu da je bilo."
     "Oh, Bože." Njena pospanost netragom nestade, oduvana unutrašnjom eksplozijom, udarnim talasom adrenalina koji je projurio kroz nju. "Da li si uspeo da dobiješ potvrdu?"
     "Vidi se oblak prašine koji zaklanja zvezde. Veliki."
     "Bože." Otišla je do najbližeg ekrana, sa srcem koje joj je tuklo u grudima. Bilo je tri posle ponoći. "Ima li izgleda da led zaguši pukotinu i posluži kao brana?"
     Saks zažmiri. "Ne verujem. Zavisi od toga koliko je široka pukotina."
     "Zar ne možemo i mi da postavimo eksploziv i zatrpamo otvor?"
     "Mislim da ne. Gledaj, evo snimka koji su poslali Crveni južno od otvora u bedemu." Pokazao je prema ekranu, koji je prikazio IC sliku sa crnim područjem sa leve strane, crnkasto zelenim sa desne i šumski zelenim u sredini. "To u sredini je zona proloma, koja je toplija od regolita. Izgleda da se eksplozija dogodila pored džepa tečne vode. Ili je druga eksplozija otopila led iza proloma. U svakom slučaju, ovamo se izliva velika količina vode koja će još više proširiti otvor. Ne, nema sumnje da smo u nevolji."
     "Sakse", uzviknu ona i uhvati mu se za rame kada se sagnula da osmotri ekran. "Ovi ljudi u Barouzu, šta će biti sa njima? Boga mu, na šta je En mislila?"
     "Možda to nije bila En."
     "En ili neko od Crvenih!"
     "Bili su napadnuti. Moglo se dogoditi slučajno. Ili je neko od onih na bedemu pomislio da će ih naterati da ostave eksploziv. U tom slučaju posredi je bila situacija 'upotrebi ili ostavi'." On zatrese glavom. "A te su uvek opasne."
     "Bog ih ubio." Nađa žestoko protrese glavom, ne bi li je razbitrila. "Moramo nešto da učinimo!" Napregnuto je razmišljala. "Jesu li vrhovi meza dovoljno visoki da ostanu iznad bujice?"
     "Samo privremeno. Ali Barouz je na otprilike najnižem mestu u toj dolini. Zato je tamo i izgrađen, da ima širok vidik na strane doline. Ne, i vrhovi meza biće potopljeni. Ne znam koliko će vremena biti potrebno za to. Čekaj da vidimo, zapremina koja će biti popunjena iznosi..." Mahnito je kucao brojke, ali su mu oči bile odsutne, i Maja odjednom shvati da deo njegovog uma računa brže od VI, geštalt koji dočarava situaciju, zagledan u večnost, klimajući glavom kao slepac. "Mogli bi da bude veoma brzo", prošapta on, još pre nego što je prestao da kuca. "Ako je džep otopljenog leda dovoljno veliki."
     "Moramo da pretpostavimo da jeste."
     On klimnu glavom.
     Sedeli su jedno pored drugog, zureći u ekran Saksove VI.
     Saks kolebljivo progovori: "Kada sam radio u Da Vinčiju, pokušao sam da zamislim moguće scenarije. Oblik budućih događaja. Razoreni grad. Mislio sam da će to biti šatori. Ili požare."
     "Pa?" reče Nađa, posmatrajući ga.
     "Razmišljao sam o jednom eksperimentu ... planu."
     "Kaži mi", reče Nađa čvrsto.
     Ali Saks je počeo da čita nešto što je ličilo na meteorološki izveštaj, koji se tek bio pojavio iznad brojki što su prolazile preko njegovog ekrana. Nađa je strpljivo čekala da završi i, kada je podigao pogled sa VI, ona reče: "Dakle?"
     "Iz Ksantea dolazi talas visokog pritiska, preko Sirtisa. Trebalo bi da stigne već danas. Ili sutra. Tada će na Izidis Planiciji pritisak biti oko trista četrdeset milibara, sa otprilike četrdeset pet odsto azota, četrdeset odsto kisenika i petnaest odsto ugljen-dio..."
     "Sakse, ne zanima me kakvo će biti vreme!"
     "Može se disati", reče on. Posmatrao ju je onim svojim reptilskim pogledom, kao neki gušter ili zmaj, ili neki hladni potomak ljudske vrste, sposoban da živi u vakuumu. "Gotovo da može. Ako se profiltrira CO 2. A to možemo. U Da Vinčiju smo proizvodili maske za disanje. Napravljene su od mreže cirkonijumske legure. Jednostavno je. Molekuli CO 2 veći su od molekula kiseonika i azota, pa smo napravili molekurani filter. Filter je i aktivan, zato što ima piezoelektrični sloj, pa se napon koji se stvara kada se materijal ugiba prilikom udisanja koristi za aktivni transfer kiseonika kroz filter."
     "A prašina?" upita Nađa.
     "Reč je o više filterskih slojeva, poređanih po gustini. Prvo zaustavljaju prašinu, pa mikroskopske čestice, i na kraju CO 2." On je pogleda. "Mislio sam da bi ljudi mogli... da treba da se izvuku iz grada. Zato smo napravili pola miliona komada. Maska se samo navuče. Ivice su od lepljivog polimera i prijanjaju za kožu. Tada slobodno udišeš vazduh. Veoma jednostavno."
     "Znači, evakuišemo Barouz."
     "Ne vidim drugu mogućnost. Ne možemo dovoljno brzo da izvučemo tolike ljude vozovima ili avionima. Ali možemo pešice."
     "Ali kuda?"
     "Prema stanici Libija."
     "Sakse, od Barouza do stanice Libija ima oko sedamdeset kilometara, zar ne?"
     "Sedamdeset tri kilometra."
     "To je vraški dug marš!"
     "Mislim da će većina ljudi izdržati ako budu morali", reče on čvrsto. "A one koji ne budu izdržali možemo da pokupimo u rovere i dirižable. Kad ljudi stignu na stanicu Libija, odatle će moći dalje vozom. Ili dirižablom. A stanica može da primi dvadeset hiljada ljudi odjednom. Ako se stisnu."
     Nađa razmisli o tome, zagledana u Saksovo bezizrazno lice. "Gde su maske?"
     "U Da Vinčiju. Ali su već natovarene u brze avione, tako da možemo da ih dopremimo za dva sata."
     "Jesi li siguran da su ispravne?"
     Saks klimnu glavom. "Oprobali smo ih. Osim toga, doneo sam nekoliko maski ovamo. Da ti pokažem." Ustao je i otišao do svoje stare crne torbe, otvorio je i izvadio svežanj belih maski. Odvojio je jednu i dao je Nađi. Bila je to maska za nos i usta, veoma nalik na standardne građevinske maske za zaštitu od prašine ali deblja, i sa ivicom lepljivom na dodir.
     Nađa je pregleda, navuče na glavu i zateže tanki kaiš. Disala je kroz nju podjednako lako kao i kroz građevinsku masku. Nije bilo nikakve smetnje. Činilo se da dobro zaptiva.
     "Hoću da je probam napolju", reče.

     Prvo je Saks javio u Da Vinči da pošalju maske, a onda su sišli do rezervne izlazne komore. Vest o planu i probi se proširila, i ubrzo su sve maske koje je Saks doneo sa sobom bile podeljene. Sa Nađom i Saksom trebalo je da izađe još desetoro ljudi, među kojima su bili Zeik i Nazik, kao i Spenser Džekson, koji je stigao u Di Marterej samo jedan sat ranije.
     Svi su nosili savremeni tip hodača, padobranske kombinezone od slojevitog izolovanog materijala sa grejnim nitima, ali bez onih starih, krutih materijala koji su bili potrebni u vreme kada je pritisak bio nizak. "Pokušajte sa isključenim grejačima", reče Nađa ostalima. "Tako ćemo moći da osetimo koliko je hladno u gradskoj odeći."
     Stavili su maske i izišli u komoru garaže. Vazduh u komori ubrzo postade studen. A onda se otvoriše spoljnja vrata.
     Zakoračiše na otvoreno.
     Bilo je hladno. Nalet mraza ošinu Nađu po čelu i očima. Bilo je teško ne dahtati. Za to je verovatno bio kriv prelazak sa 500 na 340 milibara. Suzile su joj oči i curilo joj je iz nosa. Izdahnula je i opet udahnula. Od ledenog vazduha bolela su je pluća. Oči su joj bile izložene vetru - bio je to osećaj koji je najjače delovao na nju, taj nedostatak zaštite za oči. Zadrhtala je kada joj se hladnoća uvukla u materijal hodača i u pluća. Mraz je imao oštrinu Sibira, pomislila je. 260 stepeni Kelvina, minus trinaest stepeni centigrada - pa, i nije bilo tako strašno, u stvari, nego se ona odvikla. Mnogo puta su joj se na Marsu ledile šake i stopala, ali su prošle tolike godine - zapravo više od veka! - otkako je na glavi i u plućima osetila takvu hladnoću.
     Ostali su glasno razgovarali, a glasovi su im zvučali neobično u otvorenom prostoru. Bez interkoma u šlemovima! Vratni prsten hodača, u kome je trebalo da leži šlem, bio je leden na njenoj ključnoj kosti i potiljku. Prastari, izlomljeni, crni kamen Velikog Nagiba bio je pokriven tankom noćnom slanom. Imala je periferni pogled kakav nikad nije mogla da ima pod šlemom - vetar - suze studeni. Emotivno, nije osećala ništa posebno. Bila je iznenađena kako stvari izgledaju bez posredstva vizira ili prozorskog stakla; imale su britku, halucinantnu jasnoću, čak i pri svetlosti zvezda. Istočno nebo bilo je bogate pruskoplave boje svitanja, sa visokim cirusnim oblacima već načetim svetlošću, nalik na ružičaste konjske repove. Oštrobride terase Velikog Nagiba bile su crno-sive na svetlosti zvezda, oivičene crnim senkama. Vetar u njenim očima!
     Ljudi su govorili bez interkoma, tankim i bestelesnim glasovima, iz usta sakrivenih maskama. Nije bilo nikakvog mehaničkog šuma, zujanja ili šištanja, niti rezonancije; posle više od veka ovakve buke, vetrovita tišina otvorenog prostora bila im je neobična, slušno prazna. Nazik je izgledala kao da nosi beduinski veo.
     "Hladno je", reče ona Nađi. "Uši mi gore. Osećam vetar u očima. Na licu."
     "Koliko će trajati filteri?" upita Nađa Saksa, govoreći glasno da bi bila sigurna da ju je čuo.
     "Stotinu sati."
     "Nezgoda je što ljudi moraju da izdišu vazduh kroz njih." To će povećati sadržaj CO 2 u filteru.
     "Da. Ali nisam uspeo da smislim jednostavan način da ih zaobiđem."
     Stajali su na površini Marsa, gologlavi. Udisali su njegov vazduh bez ikakve druge zaštite osim filterskih maski. Vazduh je bio redak, ocenila je Nađa, ali se nije osećala ošamućeno. Visok postotak kiseonika nadoknađivao je nizak atmosferski pritisak. Učešće kiseonika u ukupnom pritisku bilo je odlučujuće, a kako ga je u vazduhu bilo mnogo...
     Zeik reče: "Jesmo li mi prvi koji rade ovako nešto?"
     "Ne", reče Saks. "U Da Vinčiju smo to često radili."
     "Uopšte nije loše! Čak nije ni hladno koliko sam mislio da će biti!"
     "A pešačenje će vas zagrejati", reče Saks.
     Malo su hodali okolo, pazeći gde staju u mraku. Bez obzira na Zeikovu izjavu, bilo je veoma hladno. "Trebalo bi da se vratimo unutra", reče Nađa.
     "Trebalo bi da ostanete, da vidite izlazak Sunca", reče Saks. "Mnogo je lepše bez šlemova."
     Iznenađena zbog ovog izliva osećanja kod njega, Nađa reče: "Videćemo ga drugi put. Sada ima dosta toga oko čega moramo da se dogovorimo. Osim toga, hladno je."
     "Ali prija", reče Saks. "Gle', eno Kergelenovog kupusa. I sandvorta ." Kleknuo je i sklonio u stranu dlakavi list da im pokaže skriveni beli cvet, jedva vidljiv u šturoj svetlosti skorog svitanja.
     Nađa je zurila u njega.
     "Hajdemo unutra", reče ona.
     Pođoše nazad.

     U komori su poskidali maske i uskoro su bili u svlačionici utočišta, trljajući oči i duvajući u prste u rukavicama. "Nije bilo tako hladno!" "Vazduh je bio tako svež!"
     Nađa smaknu rukavice i opipa nos. Koža je bila ledena, ali ne i promrzla. Pogledala je Saksa, čije su oči blistale nekim divljim izrazom, sasvim nesvojstvenim za njega - neobičan i nekako dirljiv prizor. U stvari, svi su izgledali uzbuđeno, na ivici smeha od ushićenja, pomešanog sa brigom zbog opasne situacije dole u Barouzu. "Godinama sam radio na tome da povećam sadržaj kiseonika", Saks je objašnjavao Nazik, Spenseru i Stivu.
     Spenser reče: "Mislio sam da je to bilo da bi tvoj požar u Kasei Valisu bolje goreo."
     "A, ne. Što se tiče vatre, kad se postigne određeni sadržaj kiseonika, to postaje više stvar suvoće i vrste materijala koji gori. Ne, to je bilo da se pojača pritisak kiseonika, da bi ljudi i životinje mogli da dišu. Još da je bilo moguće smanjiti sadržaj ugljen-dioksida..."
     "To su, znači, bile maske za životinje?"
     Oni se nasmejaše i pođoše gore u zajedničke prostorije, a Zeik uze da skuva kafu dok su ostali prepričavali šetnju i dodirivali jedni drugima obraze da uporede koliko su hladni.
     "Nego, kako ćemo da izvedemo ljude iz grada?" upita Nađa iznenada Saksa. "Šta ako bezbednjaci ne otvore kapije?"
     "Iseći ćemo šator", reče on. "To će ionako biti potrebno, da bi ljudi brže izišli. Ali ne verujem da će kapije biti zatvorene."
     "Odlaze prema kosmodromu", doviknu neko iz zajedničke prostorije. "Bezbednjaci odlaze podzemnom prema kosmodromu. Napuštaju brod, gadovi. A Mišel kaže da je železnička stanica - Južna Stanica - sabotirana!"
     Ovo izazva žagor. Nađa reče Saksu kroz buku: "Hajde da iznesemo plan onima u Hant Mezi, pa da siđemo ovamo da sačekamo maske."
     Saks klimnu glavom.









39.
     Preko Mangalavida i pločica na zglobovima veoma su brzo uspeli da obaveste stanovništvo Barouza o planu, i to dok su se vozili u velikom karavanu iz Martereja do linije niskih brežuljaka jugozapadno od grada. Ubrzo posle njihovog dolaska, sa neba iznad Sirtisa sjurila su se dva aviona sa tovarom maski i spustila se na očišćena polja odmah pored zapadnog zida šatora. Na drugom kraju grada, osmatrači na vrhu Dabl Deker Bjuta već su javili o nailasku bujice, nešto dalje iz oblasti između istoka i severa: tamnosmeđa, ledom prošarana voda, koja se slivala niskim jarkom u kome se unutar gradskog zida nalazio Kanal park. A vest o Južnoj stanici bila je, pokazalo se, tačna; oprema piste bila je oštećena, u eksploziji linearnog indukcionog generatora. Niko nije bio siguran ko je to učinio, ali je bilo učinjeno, a vozovi zaustavljeni.
     I dok su Zeikovi Arapi vozili kutije sa maskama prema Zapadnoj, Jugozapadnoj i Južnoj kapiji, tamo se već tiskalo mnoštvo ljudi, obučenih u hodače sa grejnim nitima, ili u najtopliju odeću koju su imali - ali ne pretešku za zadatak koji ih je očekivao, procenila je Nađa pošto je ušla u Jugozapadnu kapiju i počela da deli maske iz kutija. U poslednje vreme, mnogo je ljudi izlazilo iz Barouza na površinu, tako da su se za to iznajmljivali hodači. Ali ipak nije bilo dovoljno hodača da se svi obuku, pa su morali da krenu na put iako su mnogi bili odeveni u gradske jakne, koje su bile prilično lake i uglavnom sa slabom zaštitom za glavu. Poruka o evakuaciji bila je, međutim, poslata sa upozorenjem da se treba obući za temperaturu 255 stepeni Kelvina, pa je većina ljudi bila odevena u više slojeva, tako da su činilo da su debelih udova i trupa.
     Svaka komora na kapijama mogla je da propusti pet stotina ljudi za pet minuta - bile su prostrane - ali sa hiljadama ljudi koji su čekali da uđu u njih, i novima koji su pristizali dok je subotnje jutro prolazilo, to nije bilo ni izdaleka dovoljno brzo. Maske su bile razdeljene, i Nađa je bila gotovo sigurna da je svako dobio po jednu. Bilo je malo verovatno da je u gradu ostalo onih koji ne znaju kakva je situacija. Zato je išla redom do Zeika, Saksa, Maje i Mišela, i svih onih koje je poznavala, govoreći im: "Trebalo bi da isečemo šator i naprosto iziđemo. Sada ću da isečem zid šatora." I niko se nije pobunio.
     Konačno se pojavi Nirgal, klizeći kroz svetinu kao Merkur na hitnom zadatku, široko se smešeći i pozdravljajući se sa ljudima, koji su hteli da ga zagrle, da se rukuju s njim ili da ga samo dodirnu. "Sada ću da isečem zid šatora", reče mu Nađa. "Svi su dobili maske, a potrebno je da iziđemo brže nego što kapije mogu da nas propuste."
     "Dobra ideja", reče on. "Sačekaj da im kažem."
     I skoči tri metra u vazduh, uhvati se za gredu na betonskom luku kapije i pope se na nju, održavajući ravnotežu, sa obema nogama na istom, tri centimetra širokom ispustu. Onda uključi mali megafon na ramenu i reče: "Pažnja, molim! Sada ćemo početi da rasecamo zid šatora, tačno iznad ivice betona - to bi trebalo da pokrene strujanje vazduha napolje, ne preterano snažno - odmah posle toga, počnite da izlazite, naravno prvo oni najbliži - još nema potrebe da žurite - seći ćemo široko i trebalo bi da za pola sata svi budu napolju. Pripremite se za hladnoću - ima lepo da vas osveži. Sad vas molim da stavite maske i proverite da li zaptivaju, kod sebe i kod onih oko vas."
     Pogleda dole prema Nađi, koja je bila izvadila mali laserski zavarivač iz crnog ranca, i sada ga dodade Nirgalu, podigavši ga iznad glave da bi ga što više ljudi videlo.
     "Jesu li svi spremni?" upita Nirgal kroz megafon. Svi prisutni, dokle god je mogao da vidi, imali su bele maske preko donjeg dela lica. "Izgledate kao razbojnici", reče im Nirgal i nasmeja se. "Dobro!" reče on, gledajući Nađu.
     I ona raseče šator.

     Razumno ponašanje u kriznim situacijama gotovo je podjednako zarazno kao panika, tako da je evakuacija bila brza i bez problema. Nađa je isekla oko dve stotine metara šatorskog zida, odmah iznad betonske podloge, i tada je viši pritisak vazduha unutra izazvao izlazno strujanje koje je dizalo prozirne slojeve šatorskog materijala i lepršalo ih prema otvorenom, tako da su ljudi, bez problema sa njima, mogli da prelaze betonsku ogradu visoku do struka. Drugi su sekli šator oko Zapadne i Južne kapije, i otprilike za onoliko vremena koliko je potrebno da se isprazni veliki stadion, stanovništvo Barouza se našlo van grada, na hladnom, svežem vazduhu jutra u Izidisu: pritisak je bio 350 milibara, temperatura 261 stepen Kelvina, ili minus dvanaest stepeni Celzijusa.
     Zeikovi Arapi ostali su u roverima i imali zadatak da prate kolonu, vozeći se napred-nazad i vodeći ljude do linije brežuljaka nekoliko kilometara jugozapadno od grada, nazvanih Moeris Bregovi. Voda je dospela do istočne strane grada kada se rep kolone popeo na ove nevelike uzvisine u ravnici, a osmatrači Crvenih, postavljeni široko oko kolone u svojim roverima, javili da bujica sada juri na sever i jug oko gradskog zida, duboka manje od metra.
     Bilo je to, dakle, zaista za dlaku, toliko tesno da se Nađa stresla. Stajala je na vrhu jednog od brežuljaka Moeris, sa izrazom na licu kao da bi htela da upije situaciju. Ljudi su dali sve od sebe, pomislila je, ali nisu dovoljno toplo odeveni; bilo je onih koji nisu imali izolovane čizme, a retko ko je imao neki pokrivač za glavu. Arapi su se naginjali iz rovera da pokažu ljudima kako da omotaju marame ili peškire oko glave u improvizovane burnuse; nije bilo drugog načina da im se pomogne. Ali napolju je svejedno bilo hladno, veoma hladno, iako je dan bio sunčan i bez vetra, pa su građani Barouza koji nisu radili na površini izgledali šokirano. Mada se činilo da neki to bolje podnose od ostalih; Nađa je prepoznavala nedavno pristigle Ruse, po toplim šeširima koje su doneli od kuće; pozdravljala ih je na ruskom, i kod njih bi to gotovo uvek izmamilo kez. "Ovo nije ništa", doviknuli bi joj, "baš pravo vreme za klizanje, da?" "Samo napred", govorila je Nađa, njima i svima drugima. "Hodajte." Po podne je trebalo da otopli, možda do tačke smrzavanja.
     A u osuđenom gradu su se dizale meze, dramatično ocrtane u svetlosti jutra, nalik na titanski muzej katedrala, sa nizovima prozora poput ugrađenih dragulja, a bilje na njihovim vrhovima raslo je u čitavim malim, zelenim vrtovima povrh crvene stene. Žitelji grada stajali su na ravnici, maskirani kao razbojnici ili žrtve polenske groznice, debelo umotani, neki u tankim, grejanim hodačima, neko sa šlemom u ruci za moguću kasniju upotrebu: ljudi na površini Marsa, lica izloženih retkom i ledenom vazduhu, sa rukama u džepovima, a nad njima visoki cirusi nalik na metalne opiljke nalepljene po tamnoružičastom nebu. Neobičnost ovog prizora bila je istovremeno zanosna i zastrašujuća, i Nađa je išla od grupice do grupice, razgovarajući sa Zeikom, Saksom, Nirgalom, Džeki, Artom. Čak je poslala još jednu poruku En, nadajući se da ih ona prima iako nije odgovorila ni na jednu: "Postaraj se da se bezbednjacima ništa ne dogodi na kosmodromu", reče, nesposobna da izbaci gnev iz glasa. "Sklanjajte im se sa puta."
     Posle deset minuta, njena pločica zapišta. "Znam", reče Enin glas kratko. I to je bilo sve.
     Sad kada su bili izvan grada, Maja se osećala preporođeno. "Hajde da već jednom pođemo", uzviknu. "Dug je put do stanice Libija, a već je prošlo pola dana!"
     "U pravu si", reče Nađa. Mnogi su već bili pošli, do piste koja je polazila iz Južne stanice Barouza i uz nju prema jugu, uz padinu Velikog Nagiba.









40.
     I tako su, eto, napustili grad. Nađa je često zastajala da ohrabri ljude, pa je više puta imala priliku da pogleda prema Barouzu, krovovima i vrtovima ispod providnog mehura šatora na prepodnevnom Suncu - prema tom zelenom mezokozmu koji je tako dugo bio prestonica sveta. Sada je ledom išarana voda boje rđe gotovo opkolila gradski zid, a sa niskog uzvišenja na severoistoku spuštala se gusta flota prljavih ledenih bregova, klizeći prema gradu u sve široj plimi, ispunjavajući vazduh rikom od koje se Nađi ježio potiljak. Marineris je tutnjao...
     Zemljište kojim su išli bilo je obraslo razbacanim niskim biljkama, uglavnom tundrinom mahovinom i alpskim cvećem, sa ponekom stabljikom ledenom kaktusa nalik na trnoviti, crni, vatrogasni hidrant. Muve i mušice, uznemirene ovom neobičnom invazijom, kružile su u vazduhu iznad glava. Bilo je znatno toplije nego ujutro, a temperatura je ubrzano rasla; činilo se da je malo iznad nule. "Dva-sedamdeset dva!" uzviknu Nirgal kada ga je Nađa upitala u prolazu. Prolazio je kraj kolone svakih nekoliko minuta, neumorno trčeći s kraja na kraj. Nađa pogleda na pločicu: 272 stepena Kelvina. Vetar je bio veoma slab, jugozapadni. Vremenski izveštaji su ukazivali da će se front visokog vazdušnog pritiska održati iznad Izidisa bar još jedan dan.
     Ljudi su išli u grupicama koje su se međusobno tražile, pa su prijatelji i radne grupe i poznanici pozdravljali jedni druge u pokretu, često iznenađeni poznatim glasovima pod maskama, kapuljačama ili šeširima. Iznad kolone se dizao razređeni oblak smrznutog daha, masovni izdisaj, brzo iščezavajući na Suncu. Sa obe strane grada dovezli su se roveri Crvene armije, žureći da se izmaknu bujici; sada su polako vozili uporedo sa pešacima, a oni koji su se vozili spolja dodavali su pljoske sa vrućim napicima. Nađa ih je besno posmatrala, mrmljajući nečujne psovke ispod zaklona maske, ali jedan od Crvenih ugleda pokoru u njenim očima i uvređeno joj reče: "Nismo mi provalili bedem, znaš, nego gerilci PrvoMarsa. To je Kaseijevo delo!"
     I odveze se dalje.
     Ljudi su se dogovorili da se za obavljanje nužde koriste jaruge istočno od piste. Bili su već dovoljno odmakli uzbrdo, pa su često zastajali da se osvrnu prema nestvarno pustom gradu, sa novim bedemom od vode boje tamne rđe, zagušene ledom. Grupe domorodaca recitovale su areofaniju u hodu; kada ju je Nađa čula, steglo joj se srce; ona promrmlja: "Pojavi se, Hiroko, prokleta bila. Molim te - pojavi se danas."
     Ugledala je Arta i pošla uporedo s njim. On je upravo prenosio preko pločice, očigledno šaljući vesti za neki informativni program na Zemlji. "Oh, da", kratko odgovori kada ga je Nađa upitala da li je tako. "Prenose nas uživo. Siguran sam da je i slika dobra. A mogu da se nadovežu i na scenario poplave."
     To svakako. Grad sa njegovim mezama, sada okružen crnom vodom, zagušenom ledom, čija je virovita površina bledo isparavala, a ivice se mahnito klobučale u karbonaciji dok su talasi nadirali sa severa, sa bukom olujne bure na moru... Temperatura vazduha sada je bila malo iznad tačke zamrzavanja, a bujica je ostajala u tečnom stanju i tamo gde bi se ulila i zaustavila, čak i kada je prethodno bila pokrivena slojem kašastog leda. Nađa nikada ranije nije videla nešto što bi joj u ovoj meri pokazalo da su izmenili atmosferu - ni biljke, niti sve više plavo nebo, niti mogućnost da izlože oči atmosferi i da dišu kroz tanke maske. Prizor vode, koja je prilikom potapanja Marinerisa prešla iz crne u belu boju za manje od dvadeset sekundi, obeležio ju je dublje nego što je mislila da jeste. Sada imaju tečnu vodu. Niska i široka uvala u kojoj se nalazio Barouz podsećala je na gargantuanski zaliv Fandi, sa plimom koja raste u njemu.

     Ljudi su uzvikivali, i glasovi su im ispunjavali proređeni vazduh kao pesma ptica, nadglašavajući duboku i neprekidnu tutnjavu poplave. Nađa nije znala uzrok njihovog uzbuđenja, ali onda i sama vide - na kosmodromu je počeo pokret.
     Kosmodrom je bio smešten na širokom platou severozapadno od grada, i žitelji Barouza su sa svog visokog stajališta na padini mogli da posmatraju kako se otvaraju vrata najvećeg hangara i pet džinovskih svemirskih aviona polako izlaze, jedan za drugim: preteći, nekako ratni prizor. Avioni odrulaše do glavnog terminala kosmodroma i tamo se na njihove bokove prikačiše mostovi. Ni sada se ništa nije dogodilo, i izbeglice nastaviše hod uz prva prava brda Velikog Nagiba skoro čitav sat, sve dok se piste kosmodroma, uprkos njihovom usponu, nisu našle iza vodenog horizonta. Sunce je bilo duboko na zapadu.
     Pažnja ljudi sada je bila okrenuta gradu, jer je voda preplavila zid šatora na istočnoj strani Barouza i prodrla unutra preko betonskog podnožja kod Jugozapadne kapije, gde su isekli zid. Uskoro je počela da potapa Princezin park, Kanal park i Niderdorf, podelila grad na dvoje i počela polako da se penje bočnim bulevarima, sklapajući se iznad krovova u nižem delu grada.
     Usred ovog spektakla, na nebu iznad platoa pojavi se jedan od velikih mlaznjaka, naizgled prespor da bi mogao da leti, kako veliki avioni u niskom letu uvek izgledaju. Leteo je na jug, tako da je za posmatrače na zemlji postajao sve veći i veći, ne povećavajući brzinu, sve dok do njih nije doprla tutnjava njegovih osam motora, da bi im ubrzo preleteo iznad glava, sa nemogućom nezgrapnošću bumbara. Kada se, onako težak, izgubio prema zapadu, iznad kosmodroma se pojavi drugi, prelete poplavljeni grad i njih i ode prema zapadu. Avioni su prolazili, svih pet, svi podjednako neaerodinamični, sve dok i poslednji nije nestao iza zapadnog obzorja.
     Konačno je počeo pravi marš. Najbrži pešaci odoše napred, ne čekajući one sporije; bilo je važno da se što pre počne sa odvoženjem ljudi sa stanice Libija, i ovo je svima bilo jasno. Vozovi su se odasvud uputili prema Libiji, ali je stanica bila mala i imala svega nekoliko perona, pa je koreografija evakuacije morala da bude složena.
     Bilo je pet popodne, i Sunce je bilo nisko iznad visova Sirtisa a temperatura je padala sve niže ispod nule. Pošto su brži hodači, uglavnom domoroci i skorašnji doseljenici, odmakli napred, kolona je postala dugačka i razvučena. Ljudi u roverima su obaveštavali da već ima sedam kilometara i da se neprestano produžava. Roveri su se vozili duž kolone, uzimajući ljude i puštajući ponekog da iziđe. Svi hodači i šlemovi bili su u upotrebi. Na sceni se pojavio i Kojot, dovezavši se iz pravca bedema, i kada je ugledala njegovo maskirno vozilo, Nađa smesta posumnja da on stoji iza provale bedema; ali pošto ju je veselo pozdravio preko pločice i pitao kako stoje stvari, on se odveze prema gradu. "Zovite Južnu Fosu da pošalje dirižabl iznad grada", predložio je, "za slučaj da je neko ostao tamo i da se nalazi na vrhu neke od meza. Sigurno je bilo onih koji su prespavali dan, i kada se probude, čeka ih veliko iznenađenje."
     Divlje se nasmeja, ali je to bila dobra zamisao, i Art odmah pozva.
     Nađa je išla na kraju kolone sa Majom, Saksom i Artom, slušajući izveštaje. Naredila je onima u roverima da voze zamrlom pistom, da ne bi dizali prašinu. Nastojala je da ne obraća pažnju na činjenicu da je već umorna. Bila je to više neispavanost nego zamor mišića. Ali tek ju je čekala duga noć. I ne samo nju. Puno ljudi na Marsu postali su pravi građani, nenavikli na duže pešačenje. I sama je retko imala prilike za to, iako je često bila na terenu, tamo gde se gradilo, i nije imala kancelarijski posao kao mnogi među ovim ljudima. Na svu sreću, išli su pored piste, pa su mogli da hodaju i njenom glatkom površinom, između nosećih šina na ivicama i reaktivne šine u sredini. Većina je ipak išla betonskim ili šljunčanim stazama pored piste.
     Na žalost, pešačenje iz Izidis Planicije u svakom pravcu osim prema severu značilo je hod uzbrdo. Stanica Libija nalazila se oko sedam stotina metara iznad Barouza, što nije bilo zanemarljivo, ali je nagib svih sedamdeset kilometara bio gotovo nepromenjen, i nije bilo većih strmina. "Tako ćemo bar ostati zagrejani", promrmlja Saks kada je to pomenula.
     Na nebu je bilo sve manje svetlosti, i senke su im se uskoro produžile daleko na istok, kao da su senke džinova. Iza njih je potopljeni grad, neosvetljen i pust, pokriven crnom vodom, tonuo za obzorje, meza za mezom, da bi na kraju ivica neba preplavila Dabl Deker Bjut i Moeris Mezu. Mrka, spečena ambra Izidisa sve se više zaodevala bojom, a nebo je istovremeno postajalo mračnije, sve dok se široko, tinjajuće Sunce nije našlo na horizontu, a putnici se obreli usred crvenog sveta, u razvučenoj koloni kao razbijena vojska u povlačenju.

     Nađa je povremeno pratila vesti sa ostatka planete na Mangalavidu, i svaki put su joj se činile veoma povoljne. Svi veći gradovi osim Šefilda nalazili su se u rukama pokreta za nezavisnost. Sabišijev lavirint pružio je utočište preživelima iz požara, i iako vatra nije bila svuda ugašena, postojanje lavirinta obećavalo je da će sve biti u redu. Nađa je neko vreme razgovarala sa Nanaom i Ecuom u hodu. Nanaovo sićušno lice na ekranu pločice odavalo je njegovu iscrpljenost, i ona pomenu nešto o tome kako joj je teško u duši - Sabiši je bio spaljen, Barouz potoljen - dva najveća grada na Marsu, uništena. "Ne, ne", reče Nanao. "Sagradićemo ponovo. Sabiši ostaje u našim glavama."
     Kao i mnogi drugi gradovi, poslali su svojih nekoliko sačuvanih vozova prema stanici Libija. Oni najbliži slali su i avione i dirižable. Dirižabli će stići da im priteknu u pomoć tokom noćnog marša - dakle, u pravo vreme. Posebno je bilo važno da ponesu što više vode, jer će u hladnom i izuzetno suvom vazduhu noću biti puno slučajeva dehidracije. Nađi je već bilo suvo grlo, pa je sa zahvalnošću prihvatila šolju tople vode iz rovera koji ih je delio usput. Podigla je masku i brzo je ispila, trudeći se da pri tom ne diše. "Poslednja prilika!" doviknu veselo žena koja je dodavala šolje. "Još par stotina ljudi i nema više."
     Iz Južne Fose stigao je poziv koji je doneo vesti druge vrste. Čuli su se sa nekoliko rudarskih logora oko Elizijuma, čiji su se stanovnici proglasili nezavisnim od metanacionalki i od Slobodnog Marsa i upozoravali svakog da se drži dalje od njih. Isto su postupale i neke stanice koje su zauzeli Crveni. Nađa frknu. "Recite im da ne brinu", poručila je onima u Južnoj Fosi. "Pošaljite im primerak proglasa iz Dorsa Brevije i zamolite ih da ga malo prouče. Ako pristanu da poštuju delove koji se odnose na ljudska prava, ne vidim zašto bismo se gnjavili sa njima."

     Dok su hodali, zašlo je Sunce. Dugi sumrak polako je prolazio.
     Dok je u potamnelom vazduhu još bilo tamnopurpurne svetlosti, sa istoka se doveze maskirno vozilo i zaustavi se tačno ispred Nađine grupe; iz njega iskočiše maskirane prilike sa kapuljačama i priđoše im. Nađa odjednom prepozna, po držanju, priliku na čelu: bila je to En, visoka i mršava, koja je išla pravo prema njoj, izdvojivši je bez oklevanja iz mnoštva ljudi u repu kolone, bez obzira na odsustvo svetlosti. Način na koji su se prepoznavali oni iz Prvih Stotinu...
     Nađa stade i zagleda se u staru prijateljicu. En je treptala u iznenadnoj studeni.
     "Nismo mi to učinili", reče ona odsečno. "Stigla je Armskorova jedinica u oklopnim vozilima i došlo je do žestoke borbe. Kasei se uplašio da će, ako preotmu bedem, pokušati da preotmu sve ostalo, svuda. Verovatno je bio u pravu."
     "Je li on dobro?"
     "Ne znam. Puno ih je poginulo na bedemu. A mnogi su morali da se povuku prema Sirtisu pred bujicom."
     Stajala je pred njima, namrštena, prkosna - Nađa se čudila sebi na sposobnosti da zaključi toliko toga samo po obrisu, crnom obrisu naspram zvezda. Položaj ramena, valjda. Ili ugao glave.
     "Hajdemo, onda", reče Nađa. Nije znala šta drugo da kaže. Izići na bedem i postaviti eksploziv... ali to više nije bilo vredno priče. "Idemo dalje."
     Svetlost je napuštala zemlju, vazduh i nebo. Hodali su pod zvezdama, kroz vazduh hladan poput sibirskog. Nađa je mogla brže, ali se namerno držala začelja kolone, u grupi najsporijih, da im pomogne. Bilo je ljudi koji su nosili manju decu na krkače, ali na kraju kolone nije bilo puno dece; oni najmanji već su bili u roverima, a stariji napred, sa bržim pešacima. U Barouzu je i inače bilo malo dece.
     Svetlost farova rovera prosecala je prašinu u vazduhu, i Nađa se zapita hoće li čestice zagušiti filtere za ugljen-dioksid. Pomenula je ovo naglas, i En reče: "Ako priljubiš masku uz lice i snažno duneš, bolje je. Takođe možeš da zadržiš vazduh, skineš masku i produvaš je vazduhom iz kompresora."
     Saks klimnu glavom.
     "Ti poznaješ ove maske?" upita Nađa En.
     En potvrdi. "Nosila sam ih mnogo sati."
     "Vrlo dobro." Nađa oproba savet na svojoj maski, priljubivši materijal uz usta i snažno dunuvši kroz njega. Odmah osta bez daha. "Ipak bi trebalo da se trudimo da idemo stazama i pistom, jer se tako diže manje prašine. I da poručimo onima u roverima da voze sporije."
     Išli su dalje. Tokom sledećih nekoliko sati, kolona je uhvatila ritam. Niko ih nije pristigao, niko nije zaostao. Bilo je sve hladnije. Farovi rovera delimično su osvetljavali hiljade ljudi ispred njih, celim putem uz postepeni uspon do južnog horizonta, koji je bio možda dvanaest ili petnaest kilometara ispred njih; bilo je teško odrediti razdaljinu u mraku. Kolona se otegla sve donde: skup ukrštenih, zaljuljanih stubova svetlosti farova, baterijskih svetiljki, crveni sjaj pozicionih svetala... neobičan prizor. Povremeno bi im se iznad glava začulo brujanje, koje je značilo dolazak dirižabala iz Južne Fose. Lebdeći iznad kolone sa svakom svetiljkom uključenom, podsećali su na kitnjaste NLO-e; motori su im brujali dok su se spuštali da izbace terete hrane i vode koje će preuzeti roveri i da pokupe one s kraja kolone. Potom bi odbrujali nazad u nebo, dižući se dok ne bi postali šarena sazvežđa, da bi nestali iza horizonta prema istoku.
     Tokom vremenskog pomaka, grupa veselih domorodaca pokušala je da peva, ali je vazduh bio suviše hladan i suv da bi to potrajalo. Nađi se dopala ta zamisao i više puta je otpevala u sebi neke stare omiljene melodije: 'Alo, centrala, dajte mi dr Džeza', 'Kofa je bušna', 'Na sunčanoj strani ulice'. Pa opet i opet.
     Što su zamicali dublje u noć, bila je sve bolje raspoložena; počinjalo je da joj se čini da će plan uspeti. Usput nisu nailazili na stotine palih ljudi - mada je iz vozila došla vest da je dosta mladih domorodaca precenilo svoje snage i da im je sada bila potrebna pomoć. Svi su doživeli prelazak sa 500 na 340 milibara, što je na Zemlji bilo jednako visinskom skoku sa 4000 na 6500 metara, a to nije bilo malo, bez obzira na visok kompenzativni sadržaj kiseonika u vazduhu Marsa; ljudi su dobijali simptome visinske bolesti. Međutim, ovo je više pogađalo mlade nego starije, a bilo je puno domorodaca koji su pošli u prejakom ritmu. Neki su to sada plaćali, a bilo je mnogo onih koji su osećali glavobolju i mučninu. Ali su iz vozila javljali da uspevaju da pokupe one koji tek što nisu povratili i da prate ostale. Ostatak kolone održavao je korak.
     Nađa je hodala, povremeno pod ruku sa Majom ili Artom, povremeno sama u svom svetu, izgubljena u mislima usred jetkog mraza, prikupljajući u sećanju krhotine prošlosti. Setila se nekih pređašnjih opasnih marševa po površini njenog ledenog sveta: sa Džonom u oluji, tamo u krateru Rejb... sa Arkadijem, u potrazi za odašiljačem... prateći Frenka dole u Noktis Labirintusu, u noći kada su pobegli iz napadnutog Kaira... Te noći ju je takođe obuzelo neko mračno veselje - reakcija na prestanak odgovornosti, možda, na to što je ponovo samo još jedan vojnik-pešak koji sledi tuđe zapovesti. Šezdeset prva bila je katastrofalna. Ova revolucija se takođe mogla izroditi u haos - zapravo, već jeste. Niko više nije imao kontrolu. Ali su sa njenog zgloba i dalje dolazili glasovi, odasvud. Niko im nije pretio iz svemira. Najnepopustljiviji elementi Prelazne vlade verovatno su bili zbrisani još u početku, u Kasei Valisu - jedan vid Artove 'integralne kontrole štetočina' koji nije bio šala. A ostatak UNTA bio je preplavljen pukom razlikom u brojnosti. Bili su nemoćni, kao što bi bio i svako drugi, da kontrolišu čitavu planetu disidenata. Ili suviše zastrašeni da bi pokušali.
     I tako su uspeli da ovoga puta bude drugačije. Ili je to bilo samo zato što su se okolnosti na Zemlji izmenile, a različite pojave u istoriji Marsa bile samo odraz tih promena. Sasvim moguće. Uznemirujuća pomisao, u pogledu budućnosti. Ali o tom potom. Sa tim će se suočiti kada bude došlo. Sada je trebalo da brinu samo o tome da stignu do stanice Libija. Opipljivost ovog problema, i rešenja problema, bila je veliko olakšanje za nju. Konačno nešto da se radi. Hodati. Udisati ledeni vazduh. Nastojati da ugreje pluća iz drugih izvora u sebi, iz srca - nešto nalik na Nirgalovu natprirodnu sposobnost. Kad bi samo mogla!
     Počelo je da joj se čini da bi zaista mogla da uhvati trenutke sna u hodu. Brinula se da li je to truje CO 2, ali je nastavila sa povremenim prekidima svesti. Grlo joj je bilo veoma suvo. Rep kolone je usporavao, i roveri su sada neprestano vozili duž nje da pokupe iscrpljene i odvezu ih uz strminu do stanice Libija, gde će ih ostaviti i odmah poći nazad po nove. Bilo je sve više onih koji su osećali simptome visinske bolesti, i Crveni su takvima poručivali preko pločica da skinu masku i povrate, i da ne dišu dok ponovo ne navuku masku. U najmanju ruku teška i neprijatna operacija, pa su mnogi pored visinske bolesti doživeli i trovanje ugljen-dioksidom. Ali su, istovremeno, bili sve bliže odredištu. Snimci unutrašnjosti stanice Libija na pločicama podsećali su na stanice tokijskog metroa u špicu, ali su vozovi dolazili i odlazili bez zastoja, pa je izgledalo da će biti mesta za one koji stignu kasnije.
     Pored njih prođe rover, i oni unutra ponudiše da ih povezu. Maja im odbrusi: "Gubite se odavde! Šta vam je, jeste 'ćoravi? Idite pomozite onima gore i ne gnjavite nas više!"
     Vozač dodade gas, da izbegne dalju grdnju. Maja reče promuklo: "Do đavola s tim. Imam sto četrdeset tri godine, i neka me đavo nosi ako ne prepešačim ceo put. Hajde da malo ubrzamo."
     Nisu ubrzali, niti usporili. Držali su se začelja kolone, posmatrajući paradu svetala ispred sebe. Nađu su nekoliko kilometara bolele oči, ali je bol sada postajao ozbiljan, jer utrnulost od hladnoće više nije pomagala; bile su veoma, veoma suve, i pune peska u dupljama. Svaki treptaj je pekao. Maske sa naočarima bile bi bolje rešenje.
     Spotakla se o kamen u mraku, i to joj prizva sećanje iz mladosti: bilo je to onda kada su ona i grupa radnika imali kvar kamiona, usred zime na južnom Uralu. Morali su da pešače od periferije napuštenog Čeljabinska-65 do Čeljabinska-40, preko pedeset kilometara kroz sleđenu, razrušenu staljinističku industrijsku pustoš - crne napuštene fabrike, slomljeni dimnjaci, oborene ograde, očerupani kamioni... sve to u snežnoj, ledenoj, zimskoj noći, pod niskim oblacima. Čak i tada joj se činilo kao da sanja. Ispričala je to Maji, Artu i Saksu, promuklim glasom. Grlo ju je bolelo, ali ne toliko kao oči. Toliko su bili naviknuti na interkome da im se govor u slobodnom vazduhu oko njih činio nestvaran. Ali je želela da govori. "Ne znam kako sam mogla da zaboravim tu noć. Ali eto, ko zna otkad mi nije pala na pamet. Zaboravila sam. Otada mora da je prošlo, šta ja znam, bar sto dvadeset godina."
     "Ovo je druga koju ćeš pamtiti", reče Maja.
     Onda je svako od njih kratko ispričao kada mu je bilo najhladnije. Pokazalo se da dve Ruskinje mogu da nabroje deset većih hladnoća nego Art i Saks. "A kada vam je bilo najtoplije?" upita Art. "Tu ja pobeđujem. Jednom sam učestvovao u takmičenju drvoseča u obaranju stabala, u disciplini motorne testere, a tu se sve svodi na snagu testere, pa sam zamenio motor onim iz Harli-Dejvidsona i uspeo da presečem stablo za manje od deset sekundi. Ali, kao što znate, mašina motorcikla ima vazdušno hlađenje, pa sam dobro oprljio ruke!"
     Oni se nasmejaše. "Ne računa se", objavi Maja. "Nije bilo celo telo."
     Zvezde su počinjale da se gase. Nađa je isprva mislila da je to zbog prašine u vazduhu ili da je obnevidela. Ali onda pogleda na pločicu i vide da je već skoro pet ujutru. Bližila se zora. A do stanice Libija preostalo je samo nekoliko kilometara. Temperatura je bila 256 stepeni Kelvina.

     Stigli su u svanuće. Ljudi su dodavali šolje vrućeg čaja koji je mirisao kao ambrozija. U stanici je bila prevelika gužva da bi moglo da se uđe, a napolju je čekalo nekoliko hiljada ljudi. Ali evakuacija je već nekoliko sati tekla glatko, u organizaciji Vlada, Ursule i velike grupe bogdanovista. Vozovi su i dalje ulazili na sve tri piste, sa istoka, juga i zapada, punili se i odmah odlazili. A preko horizonta stizali su dirižabli. Stanovništvo Barouza biće odmah raseljeno - neki će biti odvezeni u Elizijum, neki u Helas, i dalje na jug do Hiranjagarbe i Kristijanopolisa - drugi do malih naselja na putu prema Šefildu, među kojima je bilo i Podbrežje.

     Zato su morali da čekaju svoj red. U svetlosti svitanja moglo se videti da su oči svima veoma crvene, što je, pored prašnjavih maski preko usta, ljudima davalo divlji i krvav izgled. Za boravak napolju očigledno su bile potrebne naočari.
     Zeik i Marina konačno uvedoše poslednju grupu u stanicu. Dotle se veća grupa prisutnih pripadnika Prvih stotinu već bila okupila uz jedan zid, privučena magnetizmom koji ih je uvek spajao u vreme kriza. Tako je sa poslednjom grupom ušlo nekoliko njih: Maja i Mišel, Nađa i Saks i En, Vlad, Ursula, Marina, Spenser, Ivana, Kojot...
     A preko puta, pored pista, Džeki i Nirgal upućivali su ljude prema vozovima, mašući rukama kao dirigenti, i pomagali onima koje su izdale noge na kraju puta. Prvih stotinu zajedno iziđoše na peron. Maja je prošla pored Džeki kao da ova ne postoji. Nađa uđe za njom u voz, a za njima i svi ostali. Išle su prolazom između sedišta, pored srećnih, dvobojnih lica, smeđih oko očiju i belih oko usta. Neki su bacili prljave maske na pod, ali ih je većina još stezala u rukama.
     Ekrani u prednjem delu vagona prikazivali su snimak Barouza iz dirižabla; ovog jutra je to bilo more ledom obložene vode. Led je preovlađivao, iako su se svuda videle crne polinije. Iznad ovog novog mora dizalo se devet meza grada, sada devet ostrva okomitih, ali ne i previsokih litica. Vrtovi na njhovim vrhovima i preostali redovi prozora izgledali su neobično iznad prljavog, kašastog leda.
     Nađa i ostali iz Prvih stotinu pratili su Maju sve do poslednjeg vagona. Maja se okrenu i vide da su svi tu, ispunjavajući neveliku krajnju prostoriju voza, pa reče: "Šta, zar ovaj vozi za Podbrežje?"
     "Odesu", reče joj Saks.
     Ona se nasmeši.
     Ljudi su ustajali i pomerali se napred, oslobađajući mesta starcima da sednu zajedno u poslednjem odeljku, a ovi ne odbiše tu ljubaznost. Zahvališe se i posedaše. Ubrzo posle toga, odeljci ispred njih bili su ispunjeni. Ljudi počeše da pune i prolaze. Vlad reče nešto o tome da kapetan poslednji napušta brod koji tone.
     Ova izjava rastuži Nađu. Sada je bila zaista iscrpljena, nije mogla da se priseti kada je poslednji put odspavala. Volela je Barouz, u koji je bilo ugrađeno mnogo sati valjanog rada... Setila se šta je Nanao rekao o Sabišiju. I Barouz je ostao da živi u njihovim glavama. Možda će, kada se ustale obale novog okeana, moći da sagrade novi, na nekom drugom mestu.
     A sada, En je sedela na drugoj strani vagona, a niz prolaz je dolazio Kojot, zastavši da priljubi lice uz prozor i pokaže podignute palčeve Nirgalu i Džeki, koji su još bili napolju. Na kraju i njih dvoje uđoše u voz, nekoliko vagona ispred poslednjeg. Mišel se smejao nečemu što je rekla Maja, kao i Ursula, Marina, Vlad, Spenser - njena porodica je, bar za trenutak, sedela oko nje, bezbedna. A pošto su trenuci bili sve što su imali... osetila je kako tone u sedište. Uskoro će zaspati, osećala je to u suvim i bolnim očima. Voz se pokrenu.









41.
     Saks je proučavao svoju pločicu, i Nađa ga pospano upita: "Šta se događa na Zemlji?"
     "Nivo mora i dalje raste. Već je viši za četiri metra. Izgleda da su metanacionalke prestale da se kavže, bar privremeno. Svetski Sud se izborio za prekid vatre. Praksis je uposlio sve kapacitete u otklanjanje posledica potopa. Reklo bi se da će još neki metanati slediti primer. U Meksiko Sitiju je održana Generalna skupština UN. Indija je potvrdila da je potpisala sporazum sa vladom nezavisnog Marsa."
     "Đavolja pogodba", javi se Kojot sa drugog kraja vagona. "Indija i Kina su prevelike za nas. Videćete."
     "Dole se, znači, više ne ratuje?" reče Nađa.
     "Još se ne zna da li je to za stalno", reče Saks.
     Maja frknu. "Malo sutra je za stalno."
     Saks slegnu ramenima.
     "Moramo da odaberemo vladu", reče Maja. "I to što pre, i da izađemo pred Zemlju kao jedinstven front. Što više budemo delovali organizovano, manji su izgledi da dođu da nas rasteraju."
     "Doći će oni", reče Kojot tamo pored prozora.
     "Neće, ako im dokažemo da će od nas dobiti sve što bi inače sami uzeli", reče Maja, ljuta na Kojota. "To će ih usporiti."
     "Svejedno će doći."
     Saks reče: "Bićemo u opasnosti dokle god se Zemlja ne umiri. Stabilizuje."
     "Na Zemlji se to nikad neće dogoditi."
     Saks slegnu ramenima.
     "Moraćemo mi da je stabilizujemo!" uzviknu Maja, mašući prstom prema Kojotu. "Za naše dobro!"
     "Areoformiranje Zemlje", reče Mišel, sa onim svojim ironičnim osmejkom.
     "Sigurno. Što da ne?" reče Maja. "Ako se mora."
     Mišel se nagnu i poljubi je u prašnjavi obraz.
     Kojot je tresao glavom. "To je pokretanje sveta bez tačke oslonca", reče.
     "Oslonac je u našim glavama", reče Maja, iznenadivši Nađu.
     Marina je takođe pratila sliku na svojoj pločici, i sada reče: "Snage bezbednosti još drže Klark i kabl. Piter kaže da su napustili Šefild, ali ne i Utikač. A neko je javio - hej - neko je javio da je video Hiroko u Hiranjagarbi."
     Na ovo svi ućutaše, zaokupljeni svako svojim mislima.
     "Ušao sam u arhive UNTA o prvom preuzimanju Sabišija", reče Kojot posle nekog vremena, "i u njima nije bilo pomena o Hiroko, niti o bilo kome iz njene grupe. Mislim da ih nisu uhvatili."
     Maja reče suvo: "Ono što je zabeleženo nema nikakve veze sa onim što se dogodilo."
     "Na sanskritu", reče Marina, "Hiranjagarba znači 'Zlatni Embrion'."
     Nađi se stegnu srce. Pojavi se, Hiroko, pomisli. Pojavi se, prokleta bila, iziđi, molim te, prokletinjo. Bilo je bolno gledati izraz na Mišelovom licu. Čitava njegova porodica, izgubljena...
     "Još ne možemo da tvrdimo da smo ujedinili Mars", reče Nađa, da mu odvrati misli. On je pogleda. "U Dorsa Breviji nismo mogli da se složimo - zašto bismo sada?"
     "Zato što smo slobodni", odgovori Mišel, sa uverenjem. "To je sada stvarnost. Slobodni smo da pokušamo. A ljudi se stvarno potrude tek kada nemaju druge."
     Voz uspori da pređe polutarnu pistu, i oni se zaljuljaše s njim.
     "Crveni dižu u vazduh sve crpne stanice u Vastitasu", reče Kojot. "Mislim da nećete postići saglasnost oko teraformiranja."
     "To je sigurno", reče En promuklo. Pročisti grlo. "Nameravamo da uklonimo i soletu."
     Mrko se zagleda u Saksa, ali on samo slegnu ramenima.
     "Ekopoezija", reče on. "Biosfera već postoji. To je sve što nam treba. Predivan svet."
     Napolju, u hladnoj svetlosti jutra, promicao je krševiti predeo. Padine Tirene bile su šarene od prisustva miliona krpica trava, mahovina i lišaja, zavučenih između kamenja. Nemo su posmatrali prizor. Nađa se osećala ošamućeno, nastojeći da mislio o svemu tome kao o jednom, da pomeša sve zajedno, da se sve zamuti kao te pokretne maskirne mrlje napolju...
     Osmotrila je ljude oko sebe, i u njoj se okrenu neki ključ. Oči su joj još bile suve i ranjave, ali više nije bila pospana. Napetost u stomaku je popustila, prvi put od početka pobune. Slobodno je disala. Posmatrala je lica prijatelja - En je još bila ljuta na nju, Maja na Kojota, svi zajedno su bili iscrpljeni, prašnjavi, crvenih očiju kao mali crveni narod, zenica nalik na okrugle krhotine poludragog kamenja, jasno ocrtane u krvavim ležištima. Začu sebe kako izgovara: "Arkadije bi bio zadovoljan."
     Ostali su izgledali iznenađeno. Shvatila je da nikada nije govorila o njemu.
     "I Sajmon", reče En.
     "I Aleks." "I Saša." "I Tatjana..."
     "I svi nestali", reče Mišel brzo, pre nego što je lista postala preduga.
     "Ali Frenk ne bi", reče Maja. "Frenk bi već bio ogorčen zbog nečega."
     Svi se nasmejaše, a Kojot reče: "A mi moramo da nastavimo tradiciju, je li?" Ovo ih opet zasmeja, a ona mu zapreti prstom.
     "A Džon?" upita Mišel, pa povuče Maju za podignutu ruku i pokaza na nju.
     Maja oslobodi ruku i nastavi da preti prstom Kojotu. "Džon ne bi kukao i otpisivao Zemlju kao da možemo bez nje! Džon Bun bi u ovom trenutku bio presrećan!"
     "Trebalo bi to da zapamtimo", reče Mišel brzo. "Trebalo bi da razmislimo kako bi on postupio."
     Kojot se iskezi. "Trčao bi gore-dole ovim vozom, sve šašaviji. Već šašav. Bila bi žurka odavde do Odese. Muzika, igra i sve što ide uz to."
     Zgledaše se.
     "Pa?" reče Mišel.
     Kojot pokaza napred. "Ne zvuči mi kao da im je potrebna naša pomoć."
     "Pa šta", reče Mišel.
     I pođoše kroz voz, napred.









ZAHVALNICE
     Zahvalan sam Luu Aroniki, Viktoru R. Bejkeru, Polu Birču, Donaldu Blenkenšipu, Majklu H. Karu, Piteru Serezolu, Robertu Kredoku, Martinu Fogu, Dženifer Herši, Fredriku Džejmsonu, Džejn Džonson, Dejmonu Najtu, Aleksandru Korženjevskom, Kristoferu Mekeju, Bet Mičam, Riku Mileru, Lizi Novel, Stivenu Pajnu, Lusijusu Šeperdu, Ralfu Vičinanci, Tomu Vitmoru.

     A posebna zahvalnost, još jednom, ide Čarlsu Šefildu.




