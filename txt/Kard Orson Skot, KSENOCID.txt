


1. RASTANAK
     Danas me je jedan od braće pitao: 'Da li je to strašan zatvor, kada nisi u stanju da se pokreneš sa mesta na kome stojiš?'
     A odgovorio si...
     Rekao sam mu da sam sada slobodniji od njega. Nesposobnost kretanja oslobađa me obaveze da delujem.
     Vi što govorite jezikom, vi ste takvi lažovi...

     Han Fei-cu je sedeo u lotos položaju na golom drvenom podu kraj ženine bolesničke postelje. Do maločas je možda spavao; nije bio siguran. Ali sada je bio svestan blage promene u njenom disanju, promene lake kao vetar što ga podiže leptir u prolazu.
     Džiang-čing je, sa svoje strane, svakako osetila neku promenu u njemu, jer ranije nije govorila, a sada jeste. Glas joj je bio vrlo tih. No, Han Fei-cu ju je jasno čuo, jer je kuća utonula u tišinu. Zamolio je prijatelje i poslugu za mir tokom sutona života Džiang-čing. Biće dovoljno vremena za nemarnu buku tokom duge noći koja nailazi, kada više neće biti tihih reči sa njenih usana.
     "Još nisam mrtva", reče ona. Tako ga je pozdravljala poslednjih dana svaki put kad se probudi. U prvo vreme te reči su mu se činile ironične, ali sada je znao da to iz nje govori razočaranje. Sada je čeznula za smrću, ne zato što ne voli život, nego zato što je smrt sada bila neizbežna, a ono što se ne može sprečiti mora se rado dočekivati. Takva je Staza. Džiang-čing nikada u životu nije skrenula ni korak sa Staze.
     "Znači da su bogovi dobri prema meni", reče Han Fei-cu.
     "Prema tebi", šapnu ona. "O čemu razmišljamo?"
     To je bio njen način da ga zamoli da joj poveri svoje prisne misli. Kad su ga drugi pitali za prisne misli, osećao se ugrožen. No, Džiang-čing je pitala samo zato da bi i ona mogla da misli na isto; to je bio deo načina na koji su njih dvoje postali jedna duša.
     "Razmišljamo o prirodi želje", reče Han Fei-cu.
     "Čije želje?" upita ona. "I za čim?"
     Moje želje da se tvoje kosti iscele i postanu snažne, tako da ne pucaju na najslabiji pritisak. Tako da možeš ponovo da stojiš, ili čak i da podigneš ruku, a da tvoji sopstveni mišići ne otkinu komađe kosti, i da se kosti ne slome pod pritiskom. Tako da ne moram da te gledam kako se gasiš, da ne vidim kako sada imaš samo osamnaest kilograma. Nisam znao koliko smo savršeno srećni sve dok nisam saznao da ne možemo ostati zajedno.
     "Moje želje", odgovori on. "Za tobom."
     "'Čezneš samo za onim što nemaš'. Ko je to rekao?"
     "Ti", reče Han Fei-cu. "Neki kažu 'za onim što ne možeš da imaš'. Drugi kažu 'za onim što ne smeš da imaš'. Ja kažem 'Možeš istinski da čezneš samo za onim čega ćeš uvek biti željan'."
     "Mene ćeš imati zauvek."
     "Izgubiću te još noćas. Ili sutra. Ili sledeće nedelje."
     "Hajde da razmišljamo o prirodi želje", reče Džiang-čing. Kao i ranije, koristila je filozofiju da ga izvuče iz melanholije.
     Odupro se, ali samo u šali. "Ti si strog vladar", reče Han Fei-cu. "Kao tvoja pramajka po imenu, ne dozvoljavaš da drugi budu slabi." Džiang-čing je dobila ime po vođi revolucije iz drevne prošlosti, koja je pokušala da povede narod novom Stazom, ali su je zbacile uplašene kukavice. Nije pravo, pomisli Han Fei-cu, da njegova žena umre pre njega; njena pramajka po imenu nadživela je svog muža. Osim toga, žene treba da žive duže od muževa. Žene su iznutra potpunije. Takođe bolje umeju da žive kroz svoju decu. One nikada nisu usamljene kao muškarac.
     Džiang-čing ga nije puštala da se vrati u melanholiju. "Kada nekome umre žena, za čim on čezne?"
     Han Fei-cu pobunjenički dade najlažniji odgovor na to pitanje. "Da spava sa njom", reče on.
     "Želja tela", reče Džiang-čing.
     Pošto je očito bila rešena da nastavi ovaj razgovor, Han Fei-cu se upusti u razmatranje. "Želja tela jestee da deluje. To uključuje sve dodire, slučajne i prisne, i sve uobičajene pokrete. Stoga on vidi uglom oka neki pokret, i misli da je video svoju pokojnu ženu kako prolazi pored vrata, i ne može da se smiri sve dok ne ode do vrata i uveri se da to nije njegova žena. Stoga se budi iz sna u kome je čuo njen glas, i hvata sebe kako glasno odgovara kao da ga ona može čuti."
     "Šta još?" upita Džiang-čing.
     "Dosta mi je filozofije", reče Han Fei-cu. "Možda je Grcima pružala utehu, ali meni ne."
     "Želja duha", navaljivala je Džiang-čing.
     "Pošto je duh ovozemaljski, on stvara od starih stvari nove. Muž čezne za svim nedovršenim stvarima koje su on i njegova žena radili kada je umrla, i za svim nezapočetim snovima o onome što bi učinili da je ostala živa. Stoga se on ljuti na svoju decu što su suviše nalik na njega, a nedovoljno nalik na pokojnu majku. Stoga mrzi kuću u kojoj su živeli zajedno, ili zato što je on ne menja, pa je kuća mrtva koliko i žena, ili zato što je menja, pa više nije više njeno delo."
     "Ne moraš da se ljutiš na našu malu Čing-jao", reče Džiang-čing.
     "Zašto?" upita Han Fei-cu. "Hoćeš li onda ostati sa mnom i pomoći mi da je naučim kao da bude žena? Ja je mogu naučiti da bude samo ono što sam ja - hladna i tvrda, oštra i snažna, kao opsidijan. Ako tako odraste, a likom bude toliko na tebe, šta ću moći do da se ljutim?"
     "Ti je možeš naučiti da bude sve ono što sam ja", reče Džiang-čing.
     "Da imam u sebi makar delić tebe", reče Han Fei-cu, "ne bih morao da se oženim tobom kako bih postao potpuna osoba." Sada ju je zavitlavao, koristeći filozofiju da skrene razgovor sa bola. "To je želja duše. Pošto je duša sačinjena od svetlosti i obitava u vazduhu, taj deo začinje i održava ideje, pogotovo pojam ličnosti. Muž čezne da bude potpuna ličnost, koju čine muž i žena zajedno. Stoga nikada ne veruje sopstvenim mislima, jer uvek postoji pitanje na koje mogu odgovoriti samo ženine misli. Stoga mu se čitav svet čini mrtav, jer nema poverenja da će išta zadržati svoj smisao pred njegovim pitanjem bez odgovora."
     "Vrlo duboko", reče Džiang-čing.
     "Da sam Japanac, izvršio bih sepuku, prosuo bih sopstvenu utrobu u posudu sa tvojim pepelom."
     "Vrlo mokro i prljavo", reče ona.
     On se nasmeši. "Onda bi trebalo da sam drevni Indus i da se spalim na tvojoj lomači."
     No, ona je bila iznad šala. "Čing-jao", šapnu ona. Podsećala ga je da ne može učiniti ništa tako sebično kako bi umro sa njom. Trebalo se starati o maloj Čing-jao.
     Zato joj je Han Fei-cu ozbiljno odgovorio. "Kako da je naučim da bude ono što si ti?"
     "Sve što je dobro u meni", reče Džiang-čing, "potiče od Staze. Ako je naučiš da se pokorava bogovima, da poštuje pretke, da voli narod i da služi vladarima, biću u njoj jednako koliko i ti."
     "Naučiću je Stazi kao da je deo mene", reče Han Fei-cu.
     "Ne tako", reče Džiang-čing. "Staza nije prirodan deo tebe, mužu moj. Čak i ako ti bogovi govore svakoga dana, ti uporno veruješ u svet gde se sve može objasniti prirodnim uzrocima."
     "Pokoravam se bogovima." Ogorčeno je pomislio kako ni nema izbora; čak i odlaganje pokornosti donosilo je mučenje.
     "Ali ti ih ne poznaješ. Ne voliš njihova dela."
     "Staza znači da se voli narod. Bogovima se samo pokoravamo." Kako da volim bogove koji me ponižavaju i muče u svakoj mogućoj prilici?
     "Volimo narod jer su oni delo bogova."
     "Nemoj mi propovedati."
     Ona uzdahnu.
     Njena tuga ga pogodi kao bodež. "Želeo bih da mi večito propovedaš", brzo reče Han Fei-cu.
     "Oženio si se mnome jer si znao da volim bogove, i da tebi ta ljubav potpuno nedostaje. Tako sam te upotpunila."
     Kako da se raspravlja sa njom, kad je znao da čak i sada mrzi bogove zbog svega što su mu činili, svega što su ga terali da čini, svega što su mu oteli u životu.
     "Obećaj mi", reče Džiang-čing.
     Znao je šta to znači. Osećala je da joj se smrt bliži; predavala mu je svoj životni teret. Teret koji će on rado poneti. Toliko dugo se bojao da će izgubiti njeno društvo na Stazi.
     "Obećaj mi da ćeš naučiti Čing-jao da voli bogove i da uvek ide Stazom. Obećaj mi da ćeš od nje načiniti moju kćer koliko i svoju."
     "Čak i ako nikada ne čuje glas bogova?"
     "Staza je za svakog, ne samo za bogorečene."
     Možda, pomisli Han Fei-cu, ali bogorečenima je mnogo lakše da idu Stazom, jer je cena skretanja suviše strašna. Obični ljudi su slobodni; oni mogu da napuste Stazu i da godinama ne pate zbog toga. Bogorečeni ne mogu da napuste Stazu ni za sat.
     "Obećaj mi."
     Hoću. Obećavam.
     Ali nije mogao da glasno izgovori reči. Nije znao zašto, ali oklevanje je bilo vrlo duboko.
     U tišini, dok je ona čekala njegovo obećanje, začuli su zvuk trčanja na šljunku ispred glavnog ulaza u kuću. To je mogla biti samo Čing-jao, koja se vraćala iz bašte Sun Cao-pia. Samo Čing-jao je smela da trči i pravi buku tokom ovog vremena tišine. Čekali su, znajući da će doći pravo u majčinu sobu.
     Vrata se otvoriše gotovo bešumno. Čak je i Čing-jao dovoljno osećala opštu tišinu da bi se u majčinoj blizini kretala tiho. Iako je išla na vrhovima prstiju, i nehotice je plesala preko poda. Ali nije skočila da zagrli majku; sećala se te lekcije iako je sa lica Džiang-čing već izbledela užasna modrica, nastala kad joj je snažni zagrljaj Čig-jao, pre tri meseca, slomio vilicu.
     "Izbrojala sam dvadeset tri bela šarana u baštenskom potoku", reče Čing-jao.
     "Tako mnogo", reče Džiang-čing.
     "Mislim da su mi se pokazivali", reče Čing-jao. "Da bih mogla da ih izbrojim. Nijedan nije hteo da bude izostavljen."
     "Volim te", šapnu Džiang-čing.
     Han Fei-cu začu novi zvuk u njenom tihom glasu - pucketanje, kao da sa rečima izlaze mehurići.
     "Kad sam videla toliko šarana, misliš da ću biti bogorečena?" upita Čing-jao.
     "Zamoliću bogove da ti govore", reče Džiang-čing.
     Njeno disanje iznenada postade brzo i isprekidano. Han Fei-cu smesta kleče kraj nje i pažljivo je pogleda. Oči su joj bile raširene i uplašene. Došao je čas.
     Pokrenula je usne. Obećaj mi, govorila je, iako joj je dah bio preslab da bi se čulo.
     "Obećavam", reče Han Fei-cu.
     Utom ona prestade da diše.
     "Šta bogovi kažu kad ti govore?" upita Čing-jao.
     "Tvoja majka je veoma umorna", reče Han Fei-cu. "Sad bi trebalo da iziđeš."
     "Ali nije mi odgovorila. Šta bogovi kažu?"
     "Govore tajne", reče Han Fei-cu. "Niko ko ih čuje ne sme da ih ponovi."
     Čing-jao mudro klimnu glavom. Pokrenula se kao da će izići, a onda se predomislila. "Mama, smem li da te poljubim?"
     "Veoma blago, u obraz", reče Han Fei-cu.
     Čing-jao, vrlo sitna za svoje četiri godine, nije morala mnogo da se saginje da bi poljubila majku u obraz. "Volim te, mama."
     "Sad bolje idi, Čing-jao", reče Han Fei-cu.
     "Ali mama nije rekla da i ona mene voli."
     "Rekla je. Ranije. Sećaš se? Ali sada je vrlo umorna i slaba. Hajde."
     Uneo je u glas taman toliko strogosti da je Čing-jao otišla bez novih pitanja. Tek kad je izišla, Han Fei-cu je dozvolio sebi da oseti išta drugo sem brige za nju. Kleknuo je kraj Džiang-čing i pokušao da zamisli šta joj se sada dešava. Njena duša je uzletela i sad je već na nebu. Njen duh će ostati mnogo duže; možda će obitavati u ovoj kući, ako je to za nju istinski bilo mesto sreće. Sujeverni ljudi veruju da su svi duhovi pokojnika opasni, i postavljaju obeležja i simbole da ih oteraju. No, oni koji slede Stazu znaju da duh dobre osobe nikada nije zao ni nasilan, jer njihova dobrota u životu potiče od duhovne ljubavi za stvaranjem. Duh Džiang-čing biće blagoslov za ovu kuću još mnogo godina, ako odluči da ostane tu.
     No, čak i dok je pokušavao da zamisli njenu dušu i duh, u skladu sa učenjima Staze, osećao je hladno mesto u srcu, izvesnost da je od Džiang-čing ostalo samo ovo krhko, uvelo telo. Večeras će izgoreti brzo kao papir, i onda je više neće biti, osim uspomene u njegovom srcu.
     Džiang-čing je bila u pravu. Bez nje da mu upotpuni dušu, već je počeo da sumnja u bogove. A bogovi su to primetili - kao i uvek. Smesta je osetio nepodnošljivi pritisak da izvede obred očišćenja, sve dok se ne oslobodi nedostojnih misli. Čak ni sada nisu mogli da ga ostave nekažnjenog. Čak i sada, pred telom njegove tek umrle žene, bogovi su zahtevali da im oda poštovanje pre nego što prolije i jednu suzu bola za njom.
     U prvi mah je pomislio da odugovlači, da odlaže poštovanje. Uvežbao je da odloži obred čak i za čitav dan, krijući sve spoljašnje znake unutarnjih muka. Mogao je to i sada - ali samo ako obuzda srce da ostane potpuno hladan. Nije bilo smisla. Valjana tuga doći će tek kada zadovolji bogove. Zato je, klečeći, započeo obred.
     Još se izvijao i okretao kada je unutra provirio sluga. Iako je sluga ćutao, Han-Fei-cu je čuo tiho klizanje vrata i znao je šta će sluga pomisliti: Džiang-čing je mrtva, a Han Fei-cu je toliko pravedan da razgovara sa bogovima čak i pre nego što objavi domaćinstvu njenu smrt. Sigurno će biti onih koji će pretpostaviti da su sami bogovi došli po Džiang-čing, pošto je bila poznata po izuzetnoj svetosti. Niko neće ni pomisliti da je Han Fei-cuu, čak i tokom obreda, srce bilo puno gorčine što se bogovi usuđuju da čak i sada to traže od njega.
     O, bogovi, pomislio je, kad bih znao da odsecanjem ruke ili jetre mogu da vas se oslobodim zauvek, zgrabio bih nož i uživao u bolu i gubitku, sve radi slobode.
     I ta misao je bila nedostojna i zahtevala je još više očišćenja. Prošli su sati dok ga bogovi konačno nisu oslobodili, a tada je bio suviše umoran i suviše bolan u srcu da bi žalio. Ustao je i pozvao žene da pripreme telo Džiang-čing za spaljivanje.
     U ponoć je poslednji prišao lomači, noseći u naručju sanjivu Čing-jao. Ona je držala u rukama tri papira na kojima je detinjim nespretnim rukopisom pisala majci. 'Riba', pisalo je na papirima, i 'knjiga', i 'tajne'. To su bile stvari koje je Čing-jao davala majci da ih ponese na nebo. Han Fei-cu je pokušao da pogodi šta je Čing-jao mislila kad je zapisala te reči. Riba, svakako, zbog onih šarana iz bašte. Knjiga - to je bilo lako razumeti, jer jedna od poslednjih stvari koe je Džiang-čing mogla da radi sa svojom kćerkicom bilo je da joj naglas čita. Ali zašto tajne? Kakve tajne je Čing-jao davala svojoj majci? Nije mogao da pita. O poklonu mrtvima se ne razgovara.
     Han Fei-cu spusti Čing-jao na noge; nije bila odveć sanjiva, jer se smesta rasanila i stajala žmirkajući. Han Fei-cu joj se obrati šapatom, i ona umota paire u rolnu i gurnu ih u majčin rukav. Izgleda da joj nije smetalo što dodiruje majčino hladno telo - bila je suviše mala da bi naučila da uzdrhti od dodira smrti.
     Ni Han Fei-cuu nije smetalo da dodirne ženin leš dok je stavljao svoja tri papira u drugi rukav. Zašto bi se plašio smrti sada, kad je već učinila ono najstrašnije?
     Niko nije znao šta piše na njegovim papirima, i svakako bi svi bili užasnuti, jer napisao je 'moje telo', 'moj duh' i 'moja duša'. Na taj način je i on goreo na pogrebnoj lomači Džiang-čing i polazio je sa njom kuda god da je ona išla.
     Potom je lična sluškinja Džiang-čing, Mu-pao, spustila baklju svetog drveta i lomača buknu. Vrelina vatre bila je bolna, i Čing-jao se sakri iza oca, povremeno vireći iza njega da vidi majku kako odlazi na beskrajno putovanje. No, Han Fei-cu je uživao u suvoj vrelini koja mu je pekla kožu i od koje mu se svilena odeća borala. Njeno telo nije bilo onoliko suvo koliko je izgledalo; dugo pošto su se papiri pretvorili u pepeo telo je još tinjalo, i teški tamjan koji je goreo svuda oko vatre nije mogao da prikrije zadah spaljenog mesa. To je gorelo na lomači: meso, riba, strvina, ništa. Ne njegova Džiang-čing. Samo kostim koji je nosila u ovom životu. Ono što je to telo činilo ženom koju je voleo još je živo, mora da je još živo. Za trenutak mu se učinilo da vidi, ili čuje, ili nekako oseća odlazak Džiang-čing.
     U vazduh, u zemlju, u vatru. Uz tebe sam.









2. SASTANAK
     Najčudnije kod ljudi jeste njihovo uparivanje, mužjaci sa ženkama. Stalno su u ratu jedni sa drugima, nikada nisu zadovoljni kad su sami. Kao da im ne pada na pamet da su mužjaci i ženke odvojene vrste sa potpuno drugačijim potrebama i željama, primorane da se nađu samo radi razmnožavanja.
     Razumljivo je što ti tako osećaš. Ti se pariš sa beslovesnim mašinama, delovima sopstvenog tela, organima bez svoje ličnosti.
     Mi savršeno razumemo svoje ljubavnike. To ljudi izmišljaju idealnog ljubavnika i stavljaju tu masku na lice tela koje im se nađe u krevetu.
     To je tragedija jezika, prijatelju moj. Oni koji poznaju jedni druge samo preko simboličkih predstava primorani su da jedno drugo zamišljaju. A pošto im je mašta nesavršena, često greše.
     To je uzrok njihove bede.
     A delom i njihove snage, čini mi se. Tvoja i moja vrsta, svako iz svojih evolucionih razloga, pare se sa potpuno neravnopravnim partnerima. Naši ljubavnici su uvek intelektualno daleko niži. Ljudi se pare sa bićima koja predstavljaju izazov njihovoj nadmoći. Među ljubavnicima se javljaju sukobi, ne zato što je njihova komunikacija nesavršena u odnosu na našu, nego upravo zato što mogu da komuniciraju među sobom.

     Valentina Vigin iščitala je svoj članak, unoseći poneku izmenu. Kada je završila, reči su lebdele iznad kompjuterskog terminala. Bila je zadovoljna sobom što je napisala tako veštu ironičnu analizu karaktera Rajmusa Odžmana, predsedavajućeg Kongresa Zvezdanih Puteva.
     "Jesmo li završili još jedan napad na gospodare Stotinu Svetova?"
     Valentina se nije okrenula da pogleda svog muža; i po glasu je tačno znala kakav mu je izraz lica, i zato mu se osmehnula ne okrećući se. Posle dvadeset pet godina braka, umeli su da jasno vide jedno drugo i bez gledanja. "Uspeli smo da Rajmus Odžman izgleda kao budala."
     Jakt se naže u njenu malu kancelariju; lice mu je bilo toliko blizu njenog da je mogla da čuje njegovo tiho disanje dok je čitao uvodne pasuse. Nije više bio mlad; od napora naginjanja u kancelariju, oslonjen rukama o dovratak, disao je brže nego što joj se dopadalo.
     Kada je progovorio, lice mu je bilo toliko blizu njenom da je osećala njegove usne kako joj dodiruju obraz, golicajući je pri svakoj reči. "Od sada će se čak i njegova majka krišom smejati kad god ga vidi, siroto kopile."
     "Bilo je teško izvesti da bude smešno", reče Valentina. "Stalno sam se hvatala kako govorim prezrivo."
     "Ovako je bolje."
     "Oh, znam. Da sam pokazala bes, da sam ga optužila za sve zločine, samo bi izgledao strašniji i opasniji i klika Vladavine Zakona samo bi ga još više volela, dok bi mu se kukavice na svim svetovima samo još dublje klanjale."
     "Ako hoće da se dublje klanjaju, moraće da kupe tanje tepihe."
     Nasmejala se, ali ne toliko zbog reči koliko zbog golicanja po obrazu koje je postajalo nepodnošljivo. Osim toga, počinjalo je, malčice, da budi u njoj želje koje se na ovom putovanju jednostavno ne mogu zadovoljiti. Svemirski brod je bio suviše mali i natrpan, pošto je putovala čitava porodica, i nisu mogli nimalo da se izdvoje. "Jakte, stigli smo gotovo na pola puta. Uzdržavali smo se i duže od toga svake godine, tokom lova na mišmiše."
     "Mogli bi da na vrata stavimo natpis 'ne smetaj'."
     "Mogao bi isto tako i da napišeš 'ovde unutra postariji par, bez krpice na sebi, oživljava stare uspomene'."
     "Ja nisam postariji."
     "Imaš preko šezdeset godina."
     "Ako stari vojnik može da stane 'mirno', pustite ga da maršira na paradi."
     "Nema nikakvih parada do kraja putovanja. Još samo par nedelja. Samo da se sretnemo sa Enderovim posinkom i onda smo na kursu pravo za Luzitaniju."
     Jakt se odmače od nje, odvoji se od odvratka i uspravi se u hodniku - na jednom od retkih mesta na brodu gde je to zaista mogao da učini. Ipak, pri tom je zastenjao.
     "Škripiš kao zarđala vrata", reče Valentina.
     "Čuo sam iste zvuke i kod tebe dok ustaješ od tog tvog stola. Nisam ja jedina senilna, izmoždena, bedna drtina u porodici."
     "Idi i pusti me da ovo emitujem."
     "Navikao sam da na putu imam posla", reče Jakt. "Ovde sve rade kompjuteri, a ovaj brod se nikada ne ljulja na moru."
     "Čitaj neku knjigu."
     "Brinem se zbog tebe. Kad samo radi, a ne zabavlja se, Val postaje nadrndana matora veštica."
     "Svaki minut koji provodimo ovde pričajući predstavlja osam i po sati stvarnog vremena."
     "Naše vreme, ovde na bordu, jednako je stvarno kao i njihovo vreme tamo napolju", reče Jakt. "Ponekad zažalim što su Enderovi prijatelji smislili način da naš svemirski brod održava vezu sa kopnom."
     "To zahteva mnogo kompjuterskog vremena", reče Val. "Sve do sada samo je vojska mogla da komunicira sa brodovima tokom putovanja brzinom bliskom svetlosnoj. Ako su Enderovi prijatelji to uspeli da postignu, onda im mnogo dugujem što to koristim."
     "Ne radiš ti ovo zato što si nekome dužna."
     To je bilo sasvim tačno. "Ako napišem po jedan članak svakog sata, Jakte, to znači da pred ostatkom čovečanstva Demosten objavljuje nešto tek svake tri nedelje."
     "Nisi u stanju da napišeš po članak svakog sata. Ti jedeš i spavaš."
     "Ti pričaš, ja slušam. Beži odavde, Jakte."
     "Da sam znao da spasavanje planete od uništenja znači da moram da se vratim u devičanstvo, nikad ne bih pristao."
     To je bilo samo upola u šali. Odlazak sa Trondhajma bila je teška odluka za čitavu porodicu - čak i za nju, iako je znala da će ponovo videti Endera. Deca su sada bila odrasla, ili gotovo odrasla; njima je ovo putovanje predstavljalo pustolovinu. Njihove vizije budućnosti nisu bile toliko vezane za neko određeno mesto. Niko od njih nije postao mornar, kao njihov otac; svi će postati naučnici ili stručnjaci, živeće životom javnog izlaganja i dubokog razmišljanja, kao i njihova majka. Takav život moći će da vode na bilo kom svetu. Jakt se ponosio njima, ali bio je razočaran što se porodična tradicija na morima Trondhajma, duga sedam pokolenja, završava sa njim. A sada je, zbog nje, i sam napustio more. Odlazak sa Trondhajma bila je najteža stvar koju je ikada zahtevala od Jakta, a on je pristao bez oklevanja.
     Možda će se jednog dana vratiti, i ako to učini, okeani, led, oluje, riba, bolno slatke zelene letnje livade, sve će još biti tamo. Ali njegove posade više neće biti, već je nije bilo. Ljudi koje je poznavao bolje nego sopstvenu decu, bolje nego rođenu ženu - ti ljudi već su bili petnaest godina stariji, a dok se vrati, ako se vrati, proći će još najmanje četrdeset godina. Tada će na brodovima raditi njihovi unuci. Oni neće znati ni ko je Jakt. Za njih će biti strani brodovlasnik, koji je pao sa neba, a ne mornar, ruku pokrivenih smrdljivom, žućkastom krvlju skrike. Neće biti jedan od njih.
     I zato, kad se žalio da ga ona zanemaruje, kad ju je bockao zbog nedostatka prisnosti tokom putovanja, to nije bila samo želja za zabavom kod ostarelog muža. Bilo da je znao šta govori ili ne, ona je razumela pravo značenje njegovih reči: posle svega što sam ostavio zbog tebe, zar ti nemaš ništa da mi daš?
     A bio je u pravu - ona je stvarno preterivala sa naporima. Žrtvovala je više nego što je bilo potrebno - zahtevala je previše i od njega i od sebe. Nije bila reč samo o broju podrivačkih članaka koje Demosten objavi tokom ovog putovanja. Važnije je bilo koliko ljudi će pročitati i poverovati u ono što napiše, i koliko njih će misliti, govoriti i ponašati se kao neprijatelji Kongresa Zvezdanih Puteva. Možda je najvažnija bila nada da će pripadnici administracije samog Kongresa osetiti potrebu da se pokažu kao deo čovečanstva i prekinuti izluđujuću solidarnost institucija. Ono što ona piše svakako će promeniti neke od njih. Ne mnogo, ali možda dovoljno. I možda će se to desiti na vreme da ih spreči u uništenju planete Luzitanija.
     U suprotnom, ona i Jakt i svi koji su toliko toga napustili da bi pošli sa njima na ovo putovanje stići će do Luzitanije taman na vreme da se okrenu i pobegnu - ili da budu uništeni zajedno sa svim drugim na tom svetu. Nikakvo čudo što je Jakt napet i što želi da provodi više vremena sa njom. Bilo je nerazumno što je ona toliko uskogruda da kad god je budna samo sedi i piše propagandu.
     "Ti napravi taj znak za vrata, a ja ću se postarati da ne budeš sam u sobi."
     "Ženo, zbog tebe mi se srce praćaka kao tuna na samrti", reče Jakt.
     "Ti si tako romantičan kad govoriš kao ribar", reče Valentina. "Deca će se sita nasmejati kad saznaju da nisi mogao da držiš ruke dalje od mene čak ni za tri nedelje putovanja."
     "Oni imaju naše gene. Treba da se ugledaju na nas da bi dočekali da zađu u drugo stoleće života."
     "Ja sam već zašla u četvrti milenijum."
     "Kada, o, kada mogu očekivati da se pojaviš u mojim odajama, Drevna Gospo?"
     "Pošto emitujem ovaj članak."
     "A kada će to biti?"
     "Ubrzo pošto odeš i ostaviš me samu."
     Uz dubok uzdah, više glumatanje nego istinski jad, on se udalji niz hodnik. Trenutak kasnije ču se glasan zveket i uzvik bola. Lažan, naravno; prvog dana putovanja Jakt je tresnuo glavom o metalnu gredu na tavanici, ali od tada se neprekidno kobajagi udarao o nešto da ih zabavi. Niko se, naravno, nikad nije glasno nasmejao tome - to je bila porodična tradicija, ne smejati se kada Jakt počne da se izmotava - ali Jakt i nije bio tip čoveka koji očekuje otvorenu podršku u takvim stvarima. On je samom sebi bio najbolja publika; ne bi ni mogao da čitavog života bude mornar i vođa drugim ljudima da nije sam sebi dovoljan. Koliko je Valentina znala, ona i deca bili su jedine osobe koje su mu ikada bile potrebne.
     Ipak, nisu mu bili toliko potrebni da ne bi nastavio svoj mornarsko-ribarski život, odsustvujući od kuće danima, često nedeljama, ponekad i mesecima. Valentina je isprva odlazila sa njim, dok su još bili toliko željni jedno drugog da nikako nisu mogli da se zasite. No, posle nekoliko godina ta glad se pretvorila u strpljenje i poverenje; kad bi on otišao, ona se bavila istraživanjima i pisala je knjige, a kad bi se vratio posvećivala je svu pažnju njemu i deci.
     Deca su se često žalila: "Jedva čekam da se tata vrati kući, pa da mama iziđe iz svoje sobe i počne da priča sa nama." Nisam bila naročito dobra majka, pomisli Valentina. Imala sam sreće što su deca ipak ispala tako dobra.
     Članak je i dalje lebdeo iznad terminala. Preostao je samo završni potez. Premestila je kursor na kraj teksta i ukucala ime pod kojim su bila objavljivana sva njena dela:
     DEMOSTEN
     To ime dao joj je stariji brat, Piter, dok su još bili deca, pre pedeset - ne, pre tri hiljade godina.
     I sama pomisao na Pitera i dalje je imala moć da je uznemiri, da je obuzmu talasi hladnoće i vreline. Piter, okrutni, nasilni Piter, čiji je um bio toliko prefinjen i opasan da je upravljao njome kad mu je bilo dve godine, i svetom kad mu je bilo dvadeset. Dok su još bili deca na Zemlji, u dvadeset drugom veku, proučavao je političke članke velikih muškaraca i žena, živih i mrtvih, ne da bi saznao njihove ideje - njih je smesta shvatao - nego da nauči kako su ih iznosili. Da nauči, praktično rečeno, da govori kao odrastao. Kada je to savladao, naučio je i Valentinu, i naterao je da piše prizemne demagoške članke pod pseudonimom Demosten, dok je on pisao uzvišene državničke izjave pod imenom Lok. Potom bi ih emitovali u kompjuterske mreže, i kroz nekoliko godina su se nalazili u samom središtu političkih zbivanja.
     Ono što je Valentini tada strašno smetalo - a i danas ju je bolelo, pošto nije uspela da se objasni sa Piterom pre nego što je umro - bilo je to što je on, obuzet žudnjom za moći, naterao nju da piše u stilu koji je odgovarao njegovoj naravi, dok je on preuzeo pisanje miroljubivih, uzvišenih osećanja koja su po prirodi bila njena. U ono davno vreme već i ime Demosten bilo joj je ogroman teret. Sve što je pisala pod tim imenom bilo je laž; i to čak ne njena laž - nego Piterova laž. Laž u laži.
     Sada je bilo drugačije. Već tri hiljade godina. Stvorila sam svoje ime. Pisala sam istoriju i biografije koje su uobličile način razmišljanja miliona naučnika na Stotinu Svetova i pomagali da se uobliči indentitet desetina nacija. Eto ti, Pitere. Eto šta je ispalo od onog u šta si hteo da me pretvoriš.
     Osim što je sada, zagledana u članak koji je upravo napisala, shvatila da je, iako se oslobodila Piterovog pritiska, i dalje samo njegov đak. Sve što je znala o retorici i polemici - da, o demagogiji - naučila je od njega, zbog njegove upornosti. A sada, mada je to koristila za plemenite ciljeve, ipak se bavila upravo onakvom političkom manipulacijom koju je Piter toliko voleo.
     Piter je uspeo da postane Hegemon, vladar čitavog čovečanstva tokom šezdeset godina, na početku Velikog širenja. On je ujedinio sve posvađane zajednice ljudi za ogromni napor koji je lansirao vasionske brodove ka svakom svetu gde su nekada obitavale bube, a potom i dalje, da otkriju nove nastanjive svetove, tako da su, kada je umro, svih Stotinu Svetova bili ili naseljeni ili su kolonizatorski brodovi bili na putu prema njima. Prošlo je skoro hiljadu godina, naravno, dok Kongres Zvezdanih Puteva nije ponovo ujedinio čitavo čovečanstvo pod jednom vladom - ali sećanje na prvog pravog Hegemona - onog Hegemona - i dalje je bilo u samom srcu priče koja je omogućila jedinstvo čovečanstva.
     Iz moralne pustinje Piterove ličnosti potekli su sklad, jedinstvo i mir. A Enderovo delo, u sećanju čovečanstva, bili su ubistva, pokolji i ksenocid.
     Ender, Valentinin mlađi brat, koga je sa čitavom porodicom putovala da sretne - on je bio nežan, brat koga je volela i, u prvim godinama detinjstva, pokušavala da zaštiti. On je bio dobar. Da, naravno, postojao je prizvuk nemilosrdnosti slične Piterovoj, ali on je barem bio dovoljno pristojan da se grozi sopstvene grubosti. Volela ga je neizmerno, koliko se gnušala Pitera; i kada je Piter prognao svog mlađeg brata sa Zemlje kojom je Piter želeo da vlada, Valentina je pošla sa Enderom - konačno odbacujući Piterovu hegemoniju nad njom lično.
     I eto me sada, mislila je Valentina, ponovo sam upetljana u politiku.
     Progovorila je oštrim glasom, jasno odvajajući reči, i po tome je kompjuter znao da mu izdaje naređenje. "Emitovanje", rekla je.
     U vazduhu iznad njenog članka pojavi se reč emitovanje. U normalnim okolnostima, u vreme dok je pisala obične članke, morala je da naznači odredište - da preda članak izadavaču nekom zaobilaznom putanjom, kako ga ne bi mogli povezati sa Valentinom Vigin. No, sada je neki Enderov prijatelj, pod šifrovanim imenom Džejn, pazio na to umesto nje - bavio se nesigurnim poslom prevođenja poruke ansibla sa broda u pokretu, brzinom bliskom svetlosnoj, na poruku koju može da pročita planetni ansibl, kome vreme teče više od pet stotina puta brže.
     Pošto komunikacija sa brodovima zahteva ogromne količine vremena planetnog ansibla, obično se koristila samo za navigacione podatke i uputstva. Duže tekstove smeli su da šalju samo visoki vladini službenici ili vojska. Valentina nije mogla da shvati kako 'Džejn' uspeva da upotrebi toliko vremena ansibla za njene članke - a da u isto vreme spreči da iko sazna odakle potiču ti podrivački dokumenti. Osim toga, 'Džejn' je koristila još više vremena ansibla emitujući Valentini objavljena reagovanja na njena dela, izveštavajući je o svim argumentima i strategijama koje je vlada koristila da pobija Valentininu propagandu. Ko god da je ta Džejn - a Valentina je smatrala da je to samo ime za ilegalnu organizaciju koja je prodrla u najviše slojeve vlasti - bila je veoma dobra. I neustrašiva. No, ako je Džejn voljna da se izloži - izlože - tolikom riziku, Valentina joj - njima - duguje da napiše što više može, i što snažnijih i opasnijih članaka.
     Ako reči mogu da budu smrtonosno oružje, moram im načiniti čitav arsenal.
     Ali i dalje je bila samo žena; čak i revolucionari smeju da vode život, zar ne? Trenuci radosti - ili zadovoljstva, ili makar samo olakšanja - ukradeni tu i tamo. Ustala je iz stolice, prenebregavši bol posle tako dugog sedenja, i provukla se kroz vrata malecke kancelarije - to je zapravo bio plakar, pre nego što su prilagodili brod svojim potrebama. Bilo ju je pomalo stid što jedva čeka da stigne u sobu u kojoj je čeka Jakt. Većina velikih propagatora revolucije u istoriji sigurno su mogli da izdrže tri nedelje uzdržavanja. A možda nisu? Pitala se da li je iko istraživao to pitanje.
     Još je zamišljala kako bi taj istraživač napravio predlog takvog projekta kada je stigla do četvorokrevetne kabine koju su delili sa Siftom i njenim mužem, Larsom, koji ju je zaprosio svega nekoliko dana pred polazak, čim je shvatio da Sifta zaista namerava da ode sa Trondhajma. Bilo je teško deliti kabinu sa mladencima - Valentina se uvek osećala kao uljez što koristi istu sobu. No, nije bilo izbora. Mada je brod u osnovi bio luksuzna jahta, sa svim udobnostima koje uz to idu, jednostavno nije bio predviđen za toliko putnika. To je bio jedini vasionski brod u blizini Trondhajma koji je makar izdaleka bio pogodan za njih, i morali su se zadovoljiti njime.
     Njihova dvadesetogodišnja kćer Ro i njihov šesnaestogodišnji sin Varsam delili su drugu kabinu sa Plikt, koja im je čitavog života bila učitelj i najdraži porodični prijatelj. Članovi posade jahte koji su odlučili da putuju sa njima - ne bi bilo lepo da ih sve otpuste i ostave na Trondhajmu - sabili su se u preostale dve kabine. Most, trpezarija, kuhinja, salon, spavaće kabine - sve je bilo puno ljudi koji su se trudili što su bolje mogli da kontrolišu nervozu zbog pretesnog smeštaja.
     No, u hodniku ipak nije bilo nikog, a Jakt je već zalepio na njihova vrata cedulju:
     OSTANI NAPOLJU ILI UMRI
     Potpis je glasio 'Vlasnik'. Valentina otvori vrata. Jakt je bio naslonjen na zid toliko blizu ulaza da je iznenađeno jeknula.
     "Lepo je znati da pri pogledu na mene i dalje krikneš od zadovoljstva."
     "Od šoka."
     "Izvolite unutra, ljupka gospo."
     "Znaš, tehnički sam ja vlasnik ovog broda."
     "Što je tvoje, to je i moje. Oženio sam se tobom zbog tvog imanja."
     Sada je bila u kabini. On zatvori vrata i zaključa ih.
     "Za tebe sam ja samo to?" upita ona. "Imanje?"
     "Komadić zemlje koji mogu da orem i sejem i žanjem, sve u svoje vreme." Pružio je ruke ka njoj; ona mu priđe u zagrljaj. Osećala je njegove dlanove na ramenima. U njegovim rukama uvek se osećala zaštićeno, a ne zatvoreno.
     "Sada je pozna jesen", reče ona. "Primiče se zima."
     "Znači, vreme je za duboko oranje", reče Jakt. "Ili je možda već došlo vreme da se potpali vatra i zagreje koliba pre prvih snegova."
     On je poljubi; izgledalo joj je kao prvi put.
     "Da si me danas pitao da se udam za tebe, pristala bih", reče Valentina.
     "A da sam ja tebe upoznao tek danas, već bih te pitao."
     Govorili su iste reči već mnogo puta. Ipak, oboje su se smešili dok su ih slušali, jer to je bila istina.

     Dva svemirska broda gotovo su dovršila složeni balet, krećući se kroz svemir u velikim skokovima i preciznim okretima dok se konačno ne budu sreli i dodirnuli. Miro Ribeira posmatrao je čitav postupak sa mosta svog svemirskog broda, pogrbljenih ramena, glave oslonjene o visoki naslon sedišta. Drugima je taj položaj uvek delovao neudobno. Dole, na Luzitaniji, majka bi ga, svaki put kad ga zatekne da tako sedi, gnjavila donoseći mu jastuke kako bi mu bilo udobno. Nikako nije uspevala da shvati da je samo u tom pogrbljenom, naizgled neugodnom položaju njegova glava mogla da ostane uspravna bez dodatnog, svesnog napora.
     Trpeo je njeno staranje jer nije vredelo ulagati napor u raspravu sa njom. Majka je uvek imala toliku brzinu kretanja i mišljenja da joj je bilo gotovo nemoguće da uspori kako bi ga saslušala. Usled oštećenja mozga, koje je pretrpeo prolazeći kroz zaštitno polje koje je odvajalo ljudsku koloniju i šumu svinjčića, govorio je nepodnošljivo sporo, s mukom je izgovarao reči koje je opet bilo teško razumeti. Mirov brat Kuim, vernik, rekao mu je da treba da je zahvalan Bogu što uopšte može da govori - prvih nekoliko dana nije ni to mogao, komunicirao je tako što je davao signale za svako slovo posebno. To je, u neku ruku, bilo i bolje. Tada je barem ćutao; nije morao da sluša sopstveni glas. Mumlavi, strašan zvuk, užasna sporost. Ko je u porodici imao strpljenja da ga sluša? Čak i kod onih koji su pokušavali - jedna od mlađih sestara, Ela; njegov prijatelj i poočim, Endru Vigin, Govornik za Mrtve; i naravno, Kuim - osećao je nestrpljenje. Stalno su završavali rečenice umesto njega. Morali su da ubrzaju stvari. Čak i kad bi rekli da hoće da razgovaraju sa njim, čak i kad bi seli i slušali šta on govori, nije mogao da slobodno razgovara sa njima. Nije mogao da govori o idejama; nije mogao da govori dugim, složenim rečenicama, jer dok bi stigao do kraja slušaoci bi davno zaboravili početak.
     Ljudski mozak, kako je ubrzo zaključio, kao i kompjuter, može da prima podatke samo određenom brzinom. Ako stižu presporo, slušaočeva pažnja odluta i podaci su izgubljeni.
     To nije važilo samo za slušaoce. Miro je morao da prizna - i on je bio nestrpljiv sa samim sobom, jednako koliko i oni. Kada bi pomislio na napor potreban da se objasni složena ideja, kada bi zamislio kako pokušava da oblikuje reči usnama, jezikom i grlom koji ga više ne slušaju, kada bi pomislio koliko dugo će sve to trajati, obično ne bi imao snage ni da počne. Um mu je hitao dalje i dalje, brzo kao i pre, baveći se tolikim mislima istovremeno da je Miro ponekad želeo da isključi mozak, kako bi konačno imao mira. Ali misli su ostajale samo njegove, nije ih delio sa drugima.
     Osim sa Džejn. Sa Džejn je mogao da razgovara. Prvi put mu se javila preko kompjuterskog terminala kod kuće; lice joj se pojavilo na ekranu. "Ja sam prijatelj Govornika za Mrtve", rekla je. "Mislim da bismo mogli udesiti da ovaj kompjuter bude od veće koristi." Od tada je Mio ustanovio da je Džejn jedina osoba sa kojom lako može da razgovara. Između ostalog, bila je beskrajno strpljiva. Nikada nije dovršavala njegove rečenice. Mogla je da čeka da ih on sam završi, i zato nikada nije osećao pritisak požurivanja, nikad nije pomislio da je gnjavi.
     Što je još važnije, nije morao da do kraja oblikuje reči, kao za ljude. Endru mu je dao lični terminal - kompjuterski emitor ugrađen u dragulj, isti kao što je Endru nosio u uhu. Odatle je Džejn, koristeći senzore u dragulju, mogla da uzhvati svaki zvuk koji on proizvede, svaki pokret mišića njegove glave. Nije morao da dovrši svaki zvuk, trebalo je samo da počne, a ona je razumela. Zato je mogao da se opusti. Govorio je brže, a ona je razumela.
     A mogao je da govori i bez zvuka, podglasno - nije morao da koristi taj trapavi, lajavi, kreštavi glas koji je njegovo grlo sada jedino moglo da stvori. I zato, kad je govorio sa Džejn, mogao je da govori brzo, prirodno, zaboravljajući da je obogaljen. Sa Džejn se osećao kao onaj stari.
     Sada je sedeo na mostu teretnog broda koji je pre samo nekoliko meseci doveo na Luzitaniju Govornika za Mrtve. Užasavao se susreta sa Valentininim brodom. Da je smislio kuda bi još mogao da ode, otišao bi tamo - nije nimalo želeo da upozna Endruovu sestru Valentinu, niti bilo koga drugog. Kad bi mogao da zauvek ostane sam u vasionskom brodu, da razgovara samo sa Džejn, bio bi zadovoljan.
     Ne, ne bi bio. Nikada više neće biti zadovoljan.
     Barem će ta Valentina i njena porodica biti novi. Na Luzitaniji je poznavao svakoga, ili barem svakoga koga vredi poznavati - sve naučnike, sve obrazovane ljude. Toliko dobro ih je poznavao da je stalno primećivao njihovo sažaljenje, njihovu tugu, njihovo očajanje što je postao to što jeste. Kad god bi ga pogledali, videli su samo razliku između onoga što je bio ranije i ovoga što je sada. Videli su samo gubitak.
     Postojali su izgledi da će novi ljudi - Valentina i njena porodica - moći da u njemu vide nešto drugo.
     Mada je to bilo malo verovatno. Stranci će u njemu videti još manje, a ne više, nego oni koji su ga poznavali pre nego što se ubogaljio. Majka, Endru, Ela, Ouanda i svi ostali barem su znali da on ima um, znali su da ume da razume ideje. Šta će novi ljudi pomisliti kad me vide? Videće telo koje već atrofira, svo zgrbljeno; videće me kako se nesigurno teturam u hodu; gledaće me kako koristim ruke kao kandže, stežući kašiku kao da mi je tri godine; slušaće moj mutavi, gotovo nerazumljivi govor i pretpostaviće - zapravo, znaće da takva osoba ni slučajno ne može da razume ništa složeno.
     Zašto sam pošao?
     Nisam pošao. Otišao sam. Nisam krenuo ovamo, da sretnem ove ljude. Odlazio sam odande. Bežao sam. Samo sam se zavaravao. Želeo sam da odem na tridesetogodišnje putovanje, jer njima će to tako izgledati. Za mene će trajati samo deset dana. Sitnica. A vreme usamljenosti već je završeno. Vreme kad sam bio sam sa Džejn, koja me sluša kao da sam još ljudsko biće, sada je okončano.
     Zamalo. Zamalo da izgovori reči koje bi prekinule susret. Mogao je da ukrade Endruov svemirski brod i da se uputi na beskonačno putovanje, bez potrebe da ikada više vidi živu dušu.
     Ali takav nihilistički postupak nije bio deo njega, još nije. Još nisam toliko očajan, zaključio je. Možda ipak postoji nešto što bi opravdalo život u ovakvom telu. I možda će se to pokazati pri susretu sa Endruovom sestrom.
     Brodovi su se sada približavali, pupčane vrpce su se izvijale ka napred i tragale, pipajući dok se nisu srele. Miro je gledao monitore i slušao kompjuterske izveštaje o svakom uspešno izvršenom koraku. Brodovi su se povezivali na sve moguće načine, kako bi ostatak puta ka Luzitaniji prešli kao savršen par. Deliće sve rezerve. Pošto je Mirov brod teretni, neće moći da primi više od par ljudi, ali moći će da preuzme deo zaliha sa drugog broda; brodski kompjuteri već su tragali za savršenom ravnotežom.
     Kada budu preračunali tovar, izračunaće tačnu brzinu kojom će svaki brod ići kako bi istovremeno dostigli brzinu blisku svetlosnoj. To je bilo veoma precizno i složeno dogovaranje dva kompjutera koji su morali savršeno tačno da znaju šta njihovi brodovi nose i kako će se ponašati. Bilo je gotovo pre nego što je putnička cev između brodova bila sasvim priključena.
     Miro začu korake duž cevi. Okrenuo je stolicu - polako, jer sad je sve radio polako - i video je kako mu se približava. Pognuta, ali ne previše, jer nije ni bila visoka. Kosa uglavnom seda, sa ponekim smeđim pramenom. Kada se ispravila, pogledao ju je u lice da je proceni. Stara, ali ne matora. Ako je i bila nervozna zbog ovog sastanka, na njoj se to nije videlo. No, po onom što su mu Endru i Džejn ispričali o njoj, srela je mnoštvo ljudi koji su bili mnogo strašniji od dvadesetogodišnjeg bogalja.
     "Miro?" upita ona.
     "Ko bi drugi bio?" upita on.
     Trebao joj je trenutak, kratak koliko otkucaj srca, da obradi čudne zvuke koji su izlazili iz njegovih usta i da prepozna reči. Sada se navikao na tu pauzu, ali ju je i dalje mrzeo.
     "Ja sam Valentina", reče ona.
     "Znam", odgovori on. Znao je da tim kratkim odgovorima nimalo ne olakšava situaciju, ali šta bi još mogao da kaže? Ovo nije bilo u rangu sastanka državnih poglavara sa spiskom životnih pitanja koja treba rešiti. Ali morao je da se potrudi, makar da ne bi delovao neprijateljski.
     "Tvoje ime, Miro - to znači 'gledam', zar ne?"
     "'Gledam pažljivo'. Možda 'Obraćam pažnju'."
     "Nije tako teško rauzmeti te", reče Valentina.
     Zapanjilo ga je to što je tako otvoreno počela.
     "Mislim da mi tvoj portugalski naglasak pravi više problema nego oštećenje mozga."
     Za trenutak kao da mu je zabila iglu u srce - govorila je o njegovom stanju otvorenije od bilo koga, osim Endrua. Ali ona je Endruova sestra, zar ne? Mogao je očekivati da će biti otvorena.
     "Ili možda više voliš da se pretvaramo kako nema prepreke između tebe i drugih ljudi?"
     Očito je osetila njegov šok. No, to je brzo prošlo, i Miro shvati da verovatno ne bi trebalo da se uvredi, da bi pre trebalo da mu bude drago što se ona ne pretvara da je sve u redu. Ali ipak se uvredio, i trebao mu je trenutak da smisli zašto. A onda je shvatio.
     "Moje oštećenje mozga nije tvoj problem", reče on.
     "Ako mi to otežava da te razumem, onda je to problem sa kojim moram da se suočim. Nemoj se odmah rogušiti na mene, mladiću. Tek sam počela da te gnjavim, i ti si tek počeo da gnjaviš mene. Zato nemoj da se zapeniš zato što sam slučajno pomenula da je tvoje oštećenje mozga po nečemu moj problem. Ne nameravam da pazim na svaku svoju reč u strahu da ne uvredim preosetljivog mladića koji misli da se čitav svet okreće oko njegovih razočaranja."
     Miro se razbesneo što ga je već procenila, i to tako grubo. To nije bilo pošteno - uopšte nije izgledala onako kako bi trebalo da izgleda jedan Demosten. "Ja ne mislim da se člitav svet okreće oko mojih razočaranja! A ti nemoj misliti da možeš da dođeš ovamo i upravljaš stvarima u mom brodu!" To ga je uvredilo, a ne njene reči. Bila je u pravu - reči su bile nebitne. Vređao ga je njen stav, njena potpuna samouverenost. Nije bio naviknut da ga ljudi posmatraju bez šoka ili sažaljenja.
     Ona sede na susedno sedište. Okrenuo se da je gleda u lice. Ona nije odvratila pogled. Umesto toga, otvoreno je razgledala njegovo telo, od glave do pete, sa svojevrsnim smirenim odobravanjem. "Rekao je da si jak. Rekao je da si povijen, ali ne i slomljen."
     "Ti treba da mi budeš psihijatar?"
     "A ti treba da mi budeš neprijatelj?"
     "Treba li da budem?" upita Miro.
     "Ne, kao što ni ja ne treba da ti budem psihijatar. Endru nije upriličio ovaj susret da bih te ja izlečila. Upriličio ga je da bi ti pomogao meni. Ako ne želiš, u redu. Ako želiš, još bolje. Samo da razjasnimo neke stvari. Ja provodim svaki budan trenutak pišući propagandne članke u pokušaju da probudim javno mnjenje na Stotinu Svetova i u kolonijama. Pokušavam da okrenem ljude protiv flote koju je Kongres Zvezdanih Puteva poslao da pokori Luzitaniju. Tvoj svet, a ne moj, dozvoli da dodam."
     "Tamo je tvoj brat." Neće je pustiti da izigrava nesebičnost.
     "Da, oboje imamo porodicu tamo. I oboje smo rešeni da zaštitimo pekeninjose od uništenja. I oboje znamo da je Ender na tvom svetu odgajio novu kraljicu-maticu, tako da će biti uništene dve vanzemaljske vrste ukoliko bude onako kako želi Kongres Zvezdanih Puteva. Mnogo šta je u pitanju, i ja već činim sve što mogu u pokušaju da zaustaivm tu flotu. E, sad, ako nekoliko sati razgovora sa tobom mogu da mi pomognu da to bolje radim, onda vredi da neko vreme ne pišem kako bih pričala sa tobom. Ali ne nameravam da traćim vreme brinući hoću li te uvrediti ili ne. Prema tome, ako ćeš mi biti protivnik, sedi tu sam, a ja idem nazad na posao."
     "Endru je rekao da si ti najbolja osoba koju je ikada poznavao."
     "Došao je do tog zaključka pre nego što me je video kako podižem troje dece-varvara. Čujem da tvoja majka ima šestoro dece."
     "Jeste."
     "A ti si najstariji."
     "Da."
     "Ne valja. Roditelji uvek sa najstarijom decom najviše greše. Tada znaju najmanje, a najviše brinu, pa je mnogo verovatnije da će pogrešiti i još verovatnije da će ipak tvrditi da su u pravu."
     Miru se nije dopadalo to što ova žena donosi takve zaključke o njegovoj majci. "Ona nije ni nalik na tebe."
     "Naravno." Valentina se naže u sedištu. "Pa, jesi li se odlučio?"
     "Na šta?"
     "Hoćemo li raditi zajedno ili si se samo bez razloga isključio iz trideset godina ljudske istorije?"
     "Šta, zapravo, hoćeš od mene?"
     "Priče, naravno. Stvari koje ne mogu dobiti od kompjutera."
     "O čemu?"
     "O tebi. O svinjčićima. O tebi i svinjčićima. Čitava ova petljancija sa Luzitanijskom flotom počela je od tebe i svinjčića. Pošto si se ti upleo u njihov..."
     "Pomagali smo im!"
     "Oh, jesam li opet upotrebila pogrešnu reč?"
     Miro ju je prostrelio pogledom, ali osećao je da je ona u pravu - on je preosetljiv. Reč uplitanje, korišćena u naučnom smislu, gotovo je neutralna. To samo znači da je uneo promenu u kulturu koju je proučavao. A ako za njega ima negativan prizvuk, to je zato što je izgubio naučnu perspektivu - prestao je da proučava pekeninjose i počeo da ih shvata kao prijatelje. Za to je svakako bio kriv. Ne, ne kriv - bio je ponosan na tu promenu. "Nastavi", reče on.
     "Sve je počelo zato što si prekršio zakon, i svinjčići su stali da gaje amarantu."
     "Ne više."
     "Da, to je ironija, je li? Virus deskolada probio se i pobio sve sojeve amarante koje je tvoja sestra razvila njih radi. Prema tome, čitavo uplitanje bilo je uzaludno."
     "Ne, nije", reče Miro. "Oni uče."
     "Da, znam. Još važnije, oni odlučuju. Šta da nauče, šta da rade. Ti si im doneo slobodu. Od sveg srca odobravam tu odluku. No, moj posao jeste da pišem o vama, za ljude na Stotinu Svetova i u kolonijama, a oni ne moraju tako da shvataju stvari. Zato želim od tebe priču kako i zašto si prekršio zakon i upleo se u kulturu svinjčića, i zašto su se vlada i narod Luzitanije pobunili protiv Kongresa, umesto da te pošalju na suđenje, kako bi bio kažnjen zbog svog zločina."
     "Endru ti je već ispričao tu priču."
     "I ja sam već pisala o tome, u opštem smislu. Sada mi treba lični pristup. Hoću da i drugi ljudi vide takozvane svinjčiće kao razumna bića. I tebe. Hoću da shvate tebe kao ličnost. Ako je moguće, bilo bi lepo da ih navedem da te zavole. Tada će Luzitanijska flota izgledati kao ono što i jeste - čudovišno preteran odgovor na pretnju koja nikad nije ni postojala."
     "Ta flota je ksenocid."
     "To sam i pisala", reče Valentina.
     Nije mogao da podnese njenu samouverenost. Nije mogao da podnese njenu nepokolebljivu veru u sebe. Zato je morao da joj se protivi, a jedini način na koji je to mogao da čini bio je da iznese ideje koje još nije do kraja osmislio. Ideje koje su i u njegovom umu još bile tek napola oblikovane sumnje. "Ta flota je i samoodbrana."
     Uspeo je - prekinula je predavanje i čak podigla obrve, upitno ga gledajući. Problem je bio to što je sad morao da objašnjava.
     "Deskolada", reče on. "To je najopasniji poznati oblik života."
     "Na to se reaguje karantinom, a ne flotom naoružanom Malim Doktorom, kako bi bila u stanju da pretvori Luzitaniju i sve na njoj u mikroskopsku međuzvezdanu prašinu."
     "Toliko si sigurna da si u pravu?"
     "Sigurna sam da Kongres Zvezdanih Puteva nije u pravu što je uopšte pomišljao na uništenje druge razumne vrste."
     "Svinjčići ne mogu da žive bez deskolade", reče Miro, "a ako se deksolada proširi na neku drugu planetu, uništiće sav život na njoj. Sasvim."
     Bilo je pravo zadovoljstvo utvrditi da i Valentina može da izgleda zbunjeno. "Ali mislila sam da je virus obuzdan. Tvoji baba i deda našli su načina da ga zaustave, da ga umrtve u ljudskim bićima."
     "Deskolada se menja", reče Miro. "Džejn mi je rekla da se već nekoliko puta promenio. Moja majka i Ela, moja sestra, rade na tome - pokušavaju da ostanu korak ispred deskolade. Ponekad izleda kao da deskolada to namerno radi. Kao da je inteligentna. Nalazi načina da zaobiđe hemikalije koje koristimo da je obuzdamo i da je sprečimo da ubija. Napada zemaljske useve koji su ljudima neophodni za opstanak na Luzitaniji. Sada moraju da ih zaprašuju. Šta ako deskolada nađe načina da zaobiđe i ostale prepreke?"
     Valentina je ćutala. Sada nije bilo oštrog odgovora. Nije se još suočila sa tim problemom - niko nije, osim Mira.
     "Nisam još to rekao ni Džejn", reče Miro. "Šta ako je flota u pravu? Šta ako je uništenje Luzitanije, smesta, jedini način da se čovečanstvo spase od deskolade?"
     "Ne", reče Valentina. "To nema nikakve veze sa razlozima zbog kojih je Kongres Zvezdanih Puteva poslao flotu. Njihovi razlozi tiču se međuzvezdane politike, hoće da pokažu kolonijama ko je gazda. To je pitanje nekontrolisane birokratije i vojske koja..."
     "Slušaj me!" reče Miro. "Rekla si da hoćeš da čuješ moju priču. Sad slušaj: nije važno koji su razlozi. Nije važno da li su oni krdo krvoločnih zveri. Svejedno mi je. Pitanje je da li treba da unište Luzitaniju!"
     "Kakva si ti to osoba?" upita Valentina. U njenom glasu osećalo se i čuđenje i gađenje.
     "Ti si moralni filozof", reče Miro. "Reci ti meni. Treba li da volimo pekeninjose do te mere da pustimo virus koji nose da uništi čitavo čovečanstvo?"
     "Naravno da ne treba. Naprosto treba da nađemo načina da neutrališemo deskoladu."
     "A ako ne možemo?"
     "Onda Luzitanija ide u karantin. Čak i ako sva ljudska bića na planeti umru - tvoja porodica i moja - i dalje ne treba uništiti pekeninjose."
     "Stvarno?" upita Miro. "A šta ćemo sa kraljicom-maticom?"
     "Ender mi je rekao da se potpuno razvila, ali..."
     "Ona ima čitavo industrijalizovano društvo. Izgradiće svemirske brodove i otići sa planete."
     "Pa, neće poneti sa sobom deskoladu!"
     "Ne može da bira. Deskolada je već u njoj. I u meni."
     Tu ju je sredio. Video je u njenim očima - strah.
     "Biće i u tebi. Čak i ako pobegneš u svoj brod i zapečatiš me i sačuvaš se od zaraze, čim se spustite na Luzitaniju deskolada će prodreti u tebe i tvog muža i tvoju decu. Moraće da do kraja života uzimaju lekove u hrani i vodi. I nikada neće moći da napuste Luzitaniju, jer biste sa sobom poneli smrt i uništenje."
     "Pretpostavljam da smo bili svesni te mogućnosti", reče Valentina.
     "Kada ste pošli, to je bila samo mogućnost. Mislili smo da će deskolada uskoro biti pod kontrolom. Sada nismo sigurni da li će ikada moći da bude. A to znači da, kad jednom stigneš na Luzitaniju, više nikada ne možeš da odeš."
     "Nadam se da će nam se klima dopasti."
     Miro se zagleda u njeno lice dok je obrađivala nove podatke. Početni strah je nestao. Sada je ponovo bila ona stara - razmišljala je. "Evo šta ja mislim", reče Miro. "Mislim da nije bitno koliko je Kongres užasan, nije bitno koliko su zli njihovi planovi; ta flota verovatno znači spas čovečanstva."
     Valentina je počela da govori polako, tražeći reči. Miru je bilo drago zbog toga - ona je očito bila osoba koja ne odgovara brzopleto. Umela je da uči. "Koliko ja znam, ako se događaji kreću određenim putem, može se javiti vreme kada... ali to je vrlo mala verovatnoća. Pre svega, znajući sve ovo, kraljica-matica najverovatnije neće praviti svemirske brodove koji bi odneli deskoladu sa Luzitanije."
     "Da li poznaješ kraljicu-maticu?" uzviknu Miro. "Da li je razumeš?"
     "Čak i ako bi učinila takvu stvar", nastavi Valentina, "tvoja majka i sestra rade na tome, zar ne? Do vremena kad stignemo na Luzitaniju - do vremena kad flota stigne do Luzitanije - one će možda naći načina da kontrolišu deskoladu, jednom i zauvek."
     "A ako i bude tako", reče Miro, "treba li da upotrebe to?"
     "Zašto ne bi?"
     "Kako da ubiju sve deskolada viruse? Virus je sastavni deo životnog ciklusa pekeninjosa. Kada telesni oblik pekeninjosa umre, deskolada virus omogućava preobražaj u oblik drveta, što svinjčići zovu treći život - i tek u tom trećem životu, kao drveće, mužjaci pekeninjosa mogu da oplode ženke. Ako virus nestane, više neće biti prelaska u treći život, i ova pokolenja svinjčića biće i poslednja."
     "To ne znači da je nemoguće, nego samo da je još teže. Tvoja majka i sestra moraju naći načina da neutrališu deskoladu u ljudskim bićima i usevima potrebnim za hranu, a da pri tom ne unište njegovu sposobnost da omogući sazrevanje pekeninjosa."
     "A za sve to imaju manje od petnaest godina", reče Miro. "Malo verovatno."
     "Ali ne i nemoguće."
     "Da, postoje izgledi. I na nju bi se ti pozvala da zaustaviš flotu?"
     "Flota je poslata da uništi Luzitaniju bez obzira na to kontrolišemo li mi virus ili ne."
     "Ponoviću - pobuda onih koji su je poslali nije bitna. Bez obzira na razloge, uništenje Luzitanije možda je jedina sigurna zaštita za ostatak čovečanstva."
     "A ja ti kažem da grešiš."
     "Ti si Demosten, zar ne? Endru mi je rekao."
     "Da."
     "Znači, ti si smislila Hijerarhiju Stranaca. Utlaning je stranac sa našeg sveta. Framling je stranac koji pripada našoj vrsti, ali potiče sa drugog sveta. Raman je stranac koji pripada drugoj vrsti, ali sa kojim se može komunicirati, koji je spreman na koegzistenciju sa čovečanstvom. Poslednji je varels - šta je on?"
     "Pekeninjosi nisu varels. Nije ni kraljica-matica."
     "Ali deskolada jeste. Tuđinski životni oblik koji je u stanju da uništi čitavo čovečanstvo..."
     "Osim ako ga ne pripitomimo..."
     "...a sa kojim se ne može komunicirati, tuđinska vrsta sa kojom je nemoguće živeti. Ti si sama rekla da je u tom slučaju rat neizbežan. Ako tuđinska vrsta izgleda rešena da nas uništi, a mi sa njom ne možemo da komuniciramo, ne možemo da je razumemo, ako nema nikakve mogućnosti da ih mirno odvratimo od njihovog cilja, onda je opravdana svaka akcija koju preduzmemo da se zaštitimo, uključujući i potpuno uništenje te druge vrste."
     "Da", reče Valentina.
     "Ali šta ako moramo da uništimo deskoladu, a ne možemo da je uništimo, a da pri tom ne uništimo sve žive pekeninjose, kraljicu-maticu i svako ljudsko biće na Luzitaniji?"
     Na Mirovo iznenađenje, Valentinine oči ispuniše se suzama. "Znači, u to si se pretvorio."
     Miro je bio zbunjen. "Otkada je ovaj razgovor postao razgovor o meni?"
     "Ti si o svemu ovom razmišljao, ti si uvideo sve moguće budućnosti - i dobre i loše - a jedina u koju si spreman da veruješ, zamišljena mogućnost koju si odabrao kao temelj za sve svoje moralne procene, jeste jedina budućnost u kojoj svi koje ti i ja volimo i sve čemu smo se ikada nadali mora da bude uništeno."
     "Nisam rekao da mi se to dopada..."
     "Nisam ni ja", reče Valentina. "Rekla sam da je to budućnost za koju si odabrao da se pripremaš. Ali ja ne. Ja sam odabrala da živim u Vaseljeni u kojoj ima i neke nade. Odabrala sam da živim u Vaseljeni u kojoj će tvoja majka i sestra naći načina da obuzdaju deskoladu, Vaseljeni u kojoj se Kongres Zvezdanih Puteva može izmeniti ili promeniti, Vaseljeni u kojoj nema moći ni volje da se uništi čitava jedna vrsta."
     "Šta ako grešiš?"
     "Onda ću i dalje imati dovoljno vremena za očajanje pre nego što umrem. Ali ti - zar tražiš svaku moguću priliku za očajavanje? Razumem šta te je moglo dovesti dotle. Endru mi je rekao da si bio lep mladić - i još si lep, samo da znaš - i da te je delimični gubitak kontrole nad sopstvenim telom duboko pogodio. Ali drugi ljudi izgubili su i više nego ti, a nisu stekli tako crno viđenje sveta."
     "Ti to mene analiziraš?" upita Miro. "Poznajemo se pola sata, a ti sada znaš sve o meni?"
     "Znam da je ovo najdepresivniji razgovor koji sam ikada vodila."
     "A podrazumeva se da je to zato što sam ja bogalj. Pa, dozvoli da ti kažem nešto, Valentina Vigin. Nadam se istim stvarima kojima se i ti nadaš. Čak se nadam da ću jednog dana povratiti deo svog tela. Da se nisam nadao, bio bih mrtav. Nisam ti ispričao sve ovo zato što očajavam. Rekao sam jer su te stvari moguće. I baš zato što su moguće moramo misliti na njih, kako nas ne bi iznenadile. Moramo misliti na njih zato da, kad dođe do najgoreg, možemo da znamo kako da živimo u takvoj Vaseljeni."
     Valentina mu se zagledala u lice; osećao je njen pogled kao gotovo opipljiv, kao blago golicanje pod kožom, unutar mozga. "Da", reče ona.
     "Šta da?"
     "Da, moj muž i ja ćemo se preseliti ovamo i živećemo na tvom brodu." Ustala je iz sedišta i pošla ka hodniku koji je vodio do cevi.
     "Zašto si to odlučila?"
     "Zato što je na našem brodu gužva. I zato što sa tobom svakako vredi razgovarati. I to ne samo radi građe za članke koje treba da pišem."
     "Oh, znači prošao sam tvoj test?"
     "Jesi", reče ona. "Jesam li ja prošla tvoj?"
     "Nisam te testirao."
     "Nije nego", reče ona. "Ali u slučaju da nisi primetio, reći ću ti ja - jesam, prošla sam. Inače mi ne bi rekao sve ono."
     I otišla je. Čuo je njene korake niz hodnik, a onda je kompjuter izvestio da je prošla kroz cev između brodova.
     Već mu je nedostajala.
     Jer bila je u pravu. Zaista je prošla njegov test. Slušala ga je kako ga niko dosad nije slušao - bez nestrpljenja, bez završavanja njegovih rečenica, bez skretanja pogleda sa njegovog lica. Kad je govorio sa njom, nije pazio na preciznost, prepuštao se osećanjima. Njegove reči svakako su bile uglavnom nerazumljive, a ona ga je ipak slušala toliko pažljivo da je sve razumela i nijednom nije tražila da nešto ponovi. Sa njom je mogao da razgovara prirodno, kao pre povrede mozga. Da, bila je tvrdoglava, uporna, volela je da zapoveda i brzo je donosila zaključke. Ali bila je spremna da sasluša suprotno mišljenje, da promeni svoje kada mora. Mogla je da sluša, i zato je on mogao da govori. Možda će sa njom moći da i dalje bude Miro.









3. ČISTE RUKE
     Najneprijatnije kod ljudskih bića jeste to što nemaju metamorfozu. Mi i vi se rađamo kao larve, ali se menjamo u viši oblik pre razmnožavanja. Ljudska bića čitavog života ostaju larve.
     Oh, imaju oni metamorfozu. Stalno menjaju identitet. No, svaki nov identitet zasnovan je na opseni da je oduvek posedovao telo koje je upravo osvojio.
     Te promene su površinske. Priroda organizma ostaje nepromenjena. Ljudi su veoma ponosni na svoje promene, ali svaki njihov preobražaj na kraju ispadne samo nov sistem izgovora da se jedinka ponaša onako kako se oduvek ponašala.
     Suviše se razlikuješ od ljudi da bi ih ikad razumeo.
     A ti si suviše sličan ljudima da bi ih jasno video.

     Bogovi su se prvi put obratili Čing-jao kad joj je bilo sedam godina. Neko vreme nije shvatala da čuje njihov glas. Znala je samo da su joj ruke prljave, prekrivene nekom gadnom, nevidljivom prljavštinom, i da mora da ih opere.
     Prvih nekoliko puta bilo je dovoljno obično pranje, i danima se osećala bolje. No, kako je vreme odmicalo, osećanje prljavštine vraćalo se sve brže, i bilo je potrebno sve više ribanja da bi se očistila, sve dok nije počela da se pere nekoliko puta na dan, koristeći grubu četku koja joj je grebala ruke do krvi. Osetila bi se čistom tek kad bi bol postao nepodnošljiv, a i onda bi to trajalo svega nekoliko sati.
     Nikom ništa nije rekla; nagonski je osećala da mora čuvati tajnu koliko su joj ruke prljave. Svi su znali da pranje ruku predstavlja jedan od prvih znakova da bogovi govore detetu, i većina roditelja na čitavom svetu Staze pažljivo je posmatrala svoju decu u nadi da će uočiti obećavajuću preteranu brigu za čistoću. No, ti ljudi nisu razumeli koliko je užasno saznanje koje dovodi do pranja: prva poruka od bogova govorila je o nepodnošljivoj prljavštini onoga kome se obraćaju. Čing-jao nije krila često pranje ruku zato što se stidela što joj se bogovi obraćaju, nego zato što je bila sigurna da će je, ukoliko se sazna koliko je zla, svi prezreti.
     Bogovi su joj pomagali u prikrivanju. Dozvoljavali su joj da ograniči grubo ribanje samo na dlanove. To je značilo da okrvavljene ruke može da stegne u pesnice, ili da ih sakrije u nabore suknje, ili da ih položi u krilo, i niko nije mogao da ih vidi. Videli su samo lepo vaspitanu devojčicu.
     Da joj je majka bila živa, tajna Čing-jao otkrila bi se mnogo ranije. Ovako su prošli meseci dok posluga nije primetila. Debela stara Mu-pao otkrila je krvavu mrlju na maloj salveti posle doručka. Mu-pao je smesta znala šta to znači - zar nije opšte poznato da su krvave ruke prvi znak pažnje bogova? Zato su mnogi ambiciozni očevi i majke terali svoju posebno bistru decu da se peru i peru. Na čitavoj planeti Staze, preterano pranje ruku nazivalo se 'prizivanje bogova'.
     Mu-pao je smesta otišla kod oca Čing-jao, plemenitog Han Fei-cua, za koga se govorilo da je najveći od svih bogorečenih, da je toliko moćan u očima bogova da može da se sreće sa framlinzima - ljudima sa drugih svetova - a da ničim ne oda postojanje glasova bogova u sebi, čuvajući tako božansku tajnu planete Staze. On će biti srećan da čuje vest, a Mu-pao će biti nagrađena što je prva primetila znak bogova kod Čing-jao.
     U roku od jednog sata Han Fei-cu poveo je svoju voljenu malu Čing-jao u nosiljci ka hramu na Padini. Čing-jao nije volela nosiljke - bilo joj je neprijatno zbog ljudi koji su morali da nose njihovu težinu. "Oni ne pate", rekao joj je otac kad mu je to prvi put kazala. "Osećaju se počastvovani. To je jedan od načina na koji narod ukazuje čast bogovima - kada neko od bogorečenih ide u hram, putuje na ramenima naroda Staze."
     "Ali ja sam svakog dana sve veća", odgovorila je tada Čing-jao.
     "Kad suviše porasteš, ići ćeš peške, ili ćeš se voziti u svojoj nosiljci", rekao je otac. Nije morao da objašnjava da će imati svoju nosiljku samo ako se pokaže da je bogorečena. "A mi pokušavamo da pokažemo svoju poniznost tako što ostajemo veoma mršavi i laki, pa zato narodu nismo težak teret." To je, naravno, bila šala, jer očev stomak, mada ne ogroman, bio je povelik. No, iza šale se krila istina: bogorečeni nikada ne smeju biti teret običnom narodu Staze. Narod uvek mora da bude zahvalan, a ne ljut, što su bogovi od svih svetova izabrali upravo njihov da na njemu govore.
     Sada je Čing-jao bila obuzeta onim što je čeka. Znala je da ide na testiranje. "Mnogu decu uče da se pretvaraju kako čuju glas bogova", objašnjavao je otac. "Moramo saznati da li su te bogovi zaista odabrali."
     "Ja neću da me oni odaberu", reče Čing-jao.
     "Još manje ćeš hteti tokom testa", odvrati otac. Glas mu je bio pun sažaljenja. Čing-jao se zbog toga još više uplašila. "Narod vidi samo našu moć i povlastice, i zavidi nam. Oni ne znaju kolike su patnje onih koji čuju glas bogova. Ako ti bogovi zaista govore, Čing-jao moja, naučićeš da podnosiš patnju onako kako žad podnosi majstorov nož i grubu krpu za glačanje. Od toga ćeš sijati. Šta misliš, zašto sam ti dao ime Čing-jao?"
     Čing-jao je značilo Blistavo Sjajna. Osim toga, to je bilo ime velike pesnikinje iz drevnih vremena, iz Stare Kine. Bila je žena pesnik u vreme kada je poštovanje ukazivano samo muškarcima, a ipak je bila poštovana kao najveći pesnik svog vremena. "Retka magla i gusti oblaci, sumračan je dan." To je bio početak njene pesme 'Dvostruka devetka'. Tako se i Čing-jao sada osećala.
     A kako se pesma završavala? 'Tek zapadni vetar diže moje zavese. Postala sam lakša od ovog zlatnog pupoljka.' Hoće li takav biti i njen kraj? Da li joj to njena pramajka po imenu govori ovom pesmom da će tamu koja sada pada oko nje podići tek bogovi kada dođu sa zapada da podignu i odnesu malu, laku, zlatnu dušu iz njenog tela? Bilo je suviše strašno misliti na smrt sada, kad joj je samo sedam godina; ali ipak joj je palo na pamet: ako uskoro umrem, uskoro ću sresti majku, i možda čak i veliku Li Čing-jao lično.
     No, test nije imao nikakve veze sa smrću, ili je barem tako izgledalo. Bio je sasvim jednostavan. Otac ju je odveo u prostranu odaju gde su klečala tri starca. Ili su barem izgledali kao starci - možda su bili i starice. Imali su tek poneki pramen sede kose i nisu imali bradu, a bili su obučeni u bezoblične vreće. Čing-jao je kasnije saznala da su to bili evnusi, poslednji iz starih vremena pre nego što je Kongres Zvezdanih Puteva zabranio čak i dobrovoljno obogaljivanje u službi religije. Sada su za nju to bila samo tajanstvena, avetinjska bića koja su je dodirivala i pretraživala joj odeću.
     Šta su tražili? Našli su njene štapiće za jelo od slonovače i uzeli ih. Odmotali su joj pojas. Izuli su joj papuče. Kasnije će saznati da su joj sve to oduzeli jer su neka deca postajala toliko očajna tokom testiranja da su se ubila. Jedna devojčica je zavukla štapiće za jelo u nozdrve, a onda se bacila na pod, zabivši štapiće sebi pravo u mozak. Druga se obesila o pojas. Treća je ugurala papuče u usta i niz grlo, ugušivši samu sebe. Uspešni pokušaji samoubistva bili su vrlo retki, ali izgledalo je da se dešavaju baš kod najbistrije dece, i uglavnom kod devojčica. Zato su njoj oduzeli sve predmete za koje se znalo da se njima može izvršiti samoubistvo.
     Starci potom odoše. Otac kleče kraj Čing-jao i zagleda joj se u oči. "Moraš rauzmeti, Čing-jao, da zapravo ne testiramo tebe. Šta god uradila po svojoj slobodnoj volji, ovde to uopšte neće biti bitno. U stvari, testiramo bogove, da vidimo jesu li čvrsto odlučili da ti govore. Ako jesu, naći će načina, i mi ćemo to videti, i ti ćeš iz ove sobe izići kao bogorečena. Ako nisu, izići ćeš oslobođena njihovih glasova zauvek. Ne mogu ti reći za koji ishod ću se moliti, pošto ni sam ne znam."
     "Oče", reče Čing-jao, "šta ako me se budeš stideo?" Od same te pomisli osetila je peckanje na dlanovima, kao da su prljavi, kao da treba da opere ruke.
     "Neću te se stideti ni u kom slučaju."
     Onda on pljesnu rukama. Jedan starac se vrati, noseći tešku činiju. Postavio ju je pred Čing-jao.
     "Gurni ruke unutra", reče joj otac.
     Činija je bula puna guste, crne masti. Čing-jao se strese. "Ne mogu tu da stavim ruke."
     Otac je uze za laktove i silom joj gurnu ruke u blato. Čing-jao kriknu - to je bilo prvi put da je otac prisiljava na nešto. Kada joj je pustio ruke, šake su joj bile prekrivene lepljivim đubretom. Jeknula je od tolike prljavštine na rukama; bilo je teško čak i disati pri pogledu na njih.
     Starac podiže činiju i iznese je.
     "Gde mogu da se operem, oče?" zacvile Čing-jao.
     "Ne možeš da se opereš", reče otac. "Više nikada ne smeš da se opereš."
     Pošto je Čing-jao bila dete, verovala mu je, ni ne pomislivši da su te reči deo testa. Gledala je oca kako izlazi iz sobe. Čula je kako se vrata zaključavaju za njim. Ostala je sama.
     Isprva je naprosto držala ruke pred sobom, pazeći da ne dodirne odeću. Očajnički je tragala za nečim čime bi se oprala, ali nije bilo ni vode, čak ni krpe. Soba uopšte nije bila prazna - bilo je tu stolica, stolova, kipova, velikih kamenih ćupova - ali sve površine bile su čvrste i uglačane i toliko čiste da nije smela ni da ih dodirne. No, prljavština na njenim rukama postajala je nepodnošljiva. Morala je da ih očisti.
     "Oče!" pozva ona. "Dođi da mi opereš ruke!" Sigurno ju je čuo. Sigurno je negde u blizini i čeka ishod njenog testa. Sigurno ju je čuo - ali nije došao.
     Jedina tkanina u sobi bila je njena haljina. Mogla je da se obriše njome, ali onda bi bila obučena u masnu odeću; možda bi uprljala još neki deo tela. Rešenje je, naravno, bilo da se prvo svuče - ali kako to da izvede, a da ne dodirne ništa drugo tim prljavim rukama?
     Pokušala je. Prvo je pažljivo otrla što je više masti mogla o glatke ruke jednog kipa. Oprosti mi, rekla je kipu, za slučaj da pripada bogu. Doći ću posle da te očistim; očistiću te svojom haljinom.
     Potom je posegnula preko ramena i uhvatila leđa haljine, vukući je preko glave. Masni prsti su klizili po svili; osetila je hladan dodir prljavštine na golim leđima, kad je mast prodrla kroz tkaninu. To ću očistiti posle, pomislila je.
     Na krjau je uspela da dovoljno čvrsto uhvati tkaninu, pa je konačno svukla haljinu. Skliznula joj je preko glave, ali čak i pre nego što ju je sasvim skinula, znala je da su stvari još gore nego pre, jer joj je mast ostala u dugačkoj kosi, a kosa joj je pala preko lica, i sada joj nisu bile zagađene samo ruke nego i leđa, kosa i lice.
     Ipak je pokušavala i dalje. Sasvim je skinula haljinu, a onda odabrala jedan kraj i njime pažljivo obrisala ruke. Potom je drugim krajem obrisala lice. Ali nije valjalo. Ma šta činila, deo prljavštine je ostajao na njoj. Činilo joj se da je svilena haljina samo razmazala prljavštinu po licu, umesto da je skine. Nikada u životu nije bila tako užasno prljava. Bilo je to nepodnošljivo, pa ipak nikako nije uspevala da se očisti.
     "Oče! Dođi da me vodiš odavde! Neću da budem bogorečena!" Nije došao. Počela je da plače.
     Problem je bio što plakanje nije pomagalo. Što je više plakala, osećala se sve prljavije. Očajnička potreba da se očisti na kraju je savladala čak i plač. Tako je, još sa suzama na licu, počela očajnički da traži načina kako bi skinula pljavštinu sa ruku. Ponovo je to pokušala haljinom, ali ubrzo je brisala ruke o zidove, hitajući duž sobe, ostavljajući za sobom masne tragove. Trljala je dlanove o zid tako brzo da su se zagrevali i masnoća se topila. Ponavljala je to sve dok joj ruke nisu pocrvenele, sve dok nevidljivo iverje na drvenim zidovima nije počelo da joj otkida komadiće kože sa dlanova.
     Kada su je dlanovi i prsti toliko boleli da nije osećala prljavštinu na njima, obrisala je njima lice, grebući se noktima da sljušti svu mast. Potom, ponovo prljavih ruku, nastavila je da ih trlja o zidove.
     Na kraju je, iznurena, pala na pod i počela da plače od bola u rukama, od nemoći da se očisti. Pri tom je žmurila. Suze su joj tekle niz obraze. Protljala je oči, pa obraze - i osetila koliko joj je koža postala lepljiva od suza, koliko je još prljava. Znala je šta to svakako znači: bogovi su je procenili i utvrdili da je nečista. Nije bila dostojna života. Ako ne može da se očisti, treba da se ubije. To će ih konačno zadovoljiti. To će prekratiti njene muke. Trebalo je samo da nađe načina da umre. Da prestane da diše. Ocu će biti žao što nije došao kad ga je zvala, ali tu se više ništa ne može. Sada je bila u moći bogova, a oni su zaključili da nije dostojna da ostane među živima. Uostalom, otkuda joj pravo da diše kad su majčine usne odavno prestale da propuštaju vazduh, i unutra i napolje?
     Isprva je pomislila da upotrebi haljinu, da je nagura u usta kako bi sprečila disanje, ili da je veže oko vrata i zadavi se - ali haljina je bila suviše prljava, suviše umašćena da bi je i dodirnula. Moraće da nađe drugi način.
     Čing-jao je prišla zidu i pritisnula ga dlanovima. Tvrdo drvo. Nagnula se unazad i bacila se glavom o zid. Od udarca joj je glavu prostrelio bol; ošamućena, zateturala se i sela. Glava ju je bolela iznutra. Soba se polako okretala oko nje. Za trenutak je zaboravila prljavštinu na rukama.
     Olakšanje nije dugo trajalo. Na zidu je videla nešto tamnije mesto, trag prljavštine sa njenog čela. Bogovi su govorili u njoj, ponavljajući da je prljava kao i pre. Malo bola nije popravljalo njenu nedostojnost.
     Opet je tresnula glavom o zid. Ovog puta nije toliko bolelo. Ponovo, ponovo - i sad je shvatila da joj se telo, protiv njene volje, povlači, odbijajući da samo sebi nanese toliki bol. To joj je pomoglo da shvati zašto je bogovi smatraju nedostojnom - bila je suviše slaba da bi nagnala telo da joj se pokorava. E, nije ona bespomoćna. Može prevariti telo.
     Odabrala je najviši kip, visok oko tri metra. Predstavljao je čoveka u hodu, sa mačem u visoko podignutoj ruci. Bilo je dovoljno isturenih i savijenih delova da bi se popela na njega. Ruke su joj stalno klizile, ali uspela je da se domogne ramena kipa, držeći se jednom rukom za ukras na glavi, a drugom za mač.
     Za trenutak, pošto je dodirnula mač, pomislila je da o njega preseče grlo - to bi joj zaustavilo disanje, zar ne? Ali oštrica je bila samo privid. Uopšte nije bila oštra, a nije ni mogla da primakne vrat pod valjanim uglom. Zato se vratila početnom planu.
     Nekoliko puta je duboko udahnula, a onda je sastavila ruke na leđima i zakoračila napred. Pašće na glavu; to će okončati njenu prljavštinu.
     Dok je pod hitao ka njoj, ipak je izgubila kontrolu nad sobom. Vrisnula je; osetila je da joj se ruke oslobađaju i hitaju napred, da ublaže pad. Prekasno, pomislila je sa mračnim zadovoljstvom, a onda je udarila glavom o pod i sve prekri tama.

     Čing-jao se probudila sa tupim bolom u ruci i oštrim u glavi kad god bi se pokrenula - ali bila je živa. Kada je uspela da otvori oči, primetila je da je u sobi mračnije. Da li je napolju noć? Koliko dugo je spavala? Nije mogla da pokrene levu ruku, onu što ju je bolela; videla je ružnu crvenu modricu na laktu i pomislila da ju je sigurno polomila pri padu.
     Videla je i da su joj ruke još umazane mašću, i osetila se nepodnošljivo prljavo; bogovi su presudili protiv nje. Ipak nije smela pokušati da se ubije. Bogovi je neće pustiti da tako lako pobegne od njihove presude.
     Šta da uradim? - očajavala je. Kako da budem čista pred vama, o, bogovi? Li Čing-jao, moja pramajko po imenu, pokaži mi kako da postanem dostojna da primim presudu bogova!
     Prvo čega se setila bila je ljubavna pesma Li Čing-jao, 'Odvajanje'. To je bila jedna od prvih pesama koju joj je otac dao da nauči, kad joj je bilo svega tri godine, ubrzo pošto su joj on i majka rekli da će majka uskoro umreti. I sada je bila potpuno prikladna, jer zar nije odvojena od dobre volje bogova? Zar nije potrebno da se ponovo sastane sa njima kako bi je prihvatili kao istinski bogorečenu?
     neko je poslao
     ljubavno pismo
     u linijama gusaka u letu
     i dok mesec sija
     u moju zapadnu sobu
     dok latice plešu
     nad potokom
     ponovo mislim na tebe
     na nas dvoje
     na život tuge
     razdvajanja
     na bol što se ne može ukloniti
     ali iako mi je pogled oboren
     moje srce se diže
     Mesec koji sija u zapadnu sobu značio je da pesma govori o bogu, a ne o običnom muškarcu - pominjanje zapada uvek se odnosi na bogove. Li Čing-jao je odgovorila na molitvu male Han Čing-jao i poslala joj je ovu pesmu da joj kaže kako da izleči bol koji se ne može ukloniti - prljavštinu njenog tela.
     Šta je ljubavno pismo? - upitala se Čing-jao. Linije gusaka u letu - ali u ovoj sobi nema gusaka. Latice na površini potoka - ali ovde nema ni latica ni potoka.
     'Ali iako mi je pogled oboren, moje srce se diže.' To je bio ključ, to je bio odgovor, znala je. Polako i pažljivo, Čing-jao se okrete na stomak. Kad je pokušala da se osloni na levu ruku, lakat joj je poslao talas tako užasnog bola da se umalo ponovo nije onesvestila. Na kraju je uspela da klekne, pognute glave, oslonjena o desnu ruku. Gledala je dole. Pesma je obećavala da će joj se tako srce podići.
     Nije se osećala nimalo bolje - još je bila prljava i još je osećala bol. Gledanje dole nije joj otkrilo ništa sem uglačanih podnih dasaka, sa linijama godova koji su se talasali, prostirući se od njenih kolena sve do samog kraja sobe.
     Linije. Linije godova, linije gusaka. A zar ne liče godovi i na potok? Mora pratiti njihove linije kao guske; mora plesati po njima kao latica. To je bilo obećanje: kada obori pogled, srce će joj se podići.
     Odabrala je jednu liniju goda, liniju tame nalik na reku koja teče kroz sveltu šumu, i smesta je znala da je to potok koji treba da prati. Nije se usudila da je dodirne prstom - prljavim, nedostojnim prstom. Morala ju je pratiti lako, kao što guske lebde kroz vazduh, kao što latica leži na potoku. Sme pratiti liniju samo očima.
     I počela je da je prati, pažljivo, ka zidu. Nekoliko puta se pokrenula toliko brzo da je izgubila liniju, zaboravivši koja je; ali brzo ju je ponovo našla, ili joj se tako činilo, i pratila ju je do zida. Je li to dovoljno? Jesu li bogovi zadovoljni?
     Gotovo, ali ne sasvim - nije bila sigurna da li joj se pogled, kad jednom skrene sa linije, vraćao uvek na onu pravu. Latice ne prelaze sa potoka na potok. Morala je da prati onu pravu liniju, čitavom dužinom. Ovog puta počela je od zida i sagnula se sasvim nisko, tako da joj pogled ne skrene čak ni kad pomeri ruku. Puzala je, ne dozvoljavajući sebi ni da trepne, iako su je oči pekle. Znala je da će, ukoliko izgubi liniju, morati da se vrati i počne ispočetka. Morala je da je prati savršeno, inače neće moći da se očisti.
     Trajalo je užasno dugo. Ipak je treptala, ali ne nasumce, slučajno. Kad bi oči počele nepodnošljivo da je peku, sagnula bi se sve dok joj levo oko ne bi bilo tačno iznad linije. Onda bi za trenutak zatvorila desno. Kad bi se bol u njemu smirio, otvarala ga je, nameštala to oko iznad linije goda i zatvarala levo. Tako je uspela da stigne do sredine sobe, gde se ta daska završavala i nastavljala na drugu.
     Nije bila sigurna je li to dovoljno, da li je bilo potrebno da završi samo jednu dasku ili treba da nađe drugu liniju goda za praćenje. Rešila je da pokuša da ustane, da isproba jesu li bogovi zadovoljni. Napola je ustala, a nije osetila ništa; uspravila se, a i dalje je bila mirna.
     Ah! Bili su zadovoljni, zadovoljni njome. Sada je prljavština na njenoj koži bila samo obična prljava mast. Nije bilo potrebe za pranjem, bar ne u tom času, jer je našla drugi način da se očisti, drugi način da je bogovi kazne. Polako se ponovo spustila na pod, smešeći se, tiho plačući od radosti. Li Čing-jao, pramajko moja po imenu, hvala ti što si mi pokazala način. Sada sam se pridružila bogovima; razdvojenost je okončana. Majko, ponovo sam povezana sa tobom, čista i dostojna. Beli Tigre sa Zapada, sada sam dovoljno čista da dodirnem tvoje krzno i da ne ostavim na njemu trag prljavštine.
     Osetila je dodir ruku - očevih ruku, i osetila je da je podiže. Kapi vode joj padoše na lice, na golo telo - očeve suze. "Živa si", reče on. "Bogorečena moja, voljena moja, kćeri moja, živote moj, Blistavo Sjajna moja, sijaš mi i dalje."
     Kasnije je saznala da su ocu morali da zavežu ruke i usta tokom njenog testa; kada se popela na kip i pokušala da pritisne grlo o mač, bacio se napred tolikom snagom da je srušio stolicu i udario glavom o pod. To se smatralo za veliku milost, jer potom nije mogao da vidi njen užasni pad sa kipa. Plakao je za njom sve dok je ležala u nesvesti. A onda, kad se podigla na kolena i počela da prati godove na podu, on je shvatio šta to znači. "Gledajte", šapnuo je. "Bogovi su joj dali zadatak. Bogovi joj govore."
     Drugi nisu odmah shvatili, jer nikada nisu videli nekoga da prati godove. Toga nije bilo u Katalogu Glasova Bogova: postojalo je Otvaranje-Vrata, Množenje-Sa-Pet, Brojanje-Predmeta, Proveravanje-Slučajnih-Ubistava, Čupanje-Noktiju, Grebanje-Kože, Čupanje-Kose, Žvakanje-Kamena, Pritiskanje-Očiju - sve to je bilo poznato kao kazna koju bogovi zahtevaju, obredi pokoravanja koji pročišćavaju dušu bogorečenog kako bi bogovi ispunili njegovu dušu mudrošću. Niko nikad nije video Praćenje-Godova. No, otac je video šta ona radi, dao tome naziv i dodao ga Katalogu Glasova. Obred će zauvek nositi njeno ime, Han Čing-jao, jer ona je bila prva kojoj su bogovi naredili da čini baš to. Zato je bila naročita.
     Bila je naročita i njena dosetljivost u pokušajima da očisti ruke, a kasnije da se ubije. Mnogo dece je pokušavalo da obriše ruke o zidove, i većina je to pokušavala i odećom. Ali da trlja dlanove kako bi se zagrejali, to je bilo retko i smatrlao se vrlo mudrim. I dok je lupanje glavom o zid bilo uobičajeno, penjanje na kip i skok na glavu bili su vrlo retki. A niko ko je to već pokušao nije bio dovoljno snažan da tako dugo drži ruke iza leđa. Hram je brujao o tome, i vest se uskoro proširila po svim hramovima na Stazi.
     Bila je velika čast za Han Fei-cua, naravno, što su njegovu kćer bogovi tako snažno opseli. A priča o njegovom gotovo ludilu dok je ona pokušavala da se ubije širila se isto tako brzo i dirnula je mnoga srca. "On je možda najveći od svih bogorečenih", govorilo se, "ali svoju kćer voli više od života." Stoga su počeli da ga vole jednako koliko su ga već poštovali.
     Tada je počelo da se šapuće o mogućem obogotvorenju Han Fei-cua. "On je dovoljno veliki i snažan da bi ga bogovi slušali", govorili su ljudi. "A toliko je osećajan da će uvek voleti narod sa planete Staze, i pokušavaće da nam čini dobro. Zar ne treba da bog jedne planete bude upravo takav?" Naravno, sada se nije moglo odlučiti - čovek ne može biti izabran ni za seoskog boga, a kamoli za boga čitavog sveta, sve dok ne umre. Kako da se proceni kakav bi bog bio, dok ne bude poznat njegov čitav život, od početka do kraja?
     Dok je odrastala, Čing-jao je mnogo puta čula takav šapat, i saznanje da bi njen otac mogao biti odabran za boga Staze uvek joj je bilo najsvetlija tačka u životu. No, u prvo vreme, a potom i zauvek, pamtila je da su upravo njegove ruke odnele njeno izubijano i zgrčeno telo u isceliteljsku postelju, da su iz njegovih očiju kapale tople suze na njenu hladnu kožu, da je njegov glas šaputao divnim, toplim rečima starog jezika. "Voljena moja, Blistavo Sjajna moja, nikada nemoj odneti svoju svetlost iz mog života. Šta god da se desi, nikada nemoj nauditi sebi, jer tada ću sigurno umreti."









4. DŽEJN
     Mnogi iz tvog naroda postaju hrišćani. Veruju u boga koga su ovi ljudi doneli sa sobom.
     Ti ne veruješ u Boga?
     Pitanje se nikad nije postavljalo. Mi smo se uvek sećali svojih početaka.
     Vi ste evoluirali. Mi smo stvoreni.
     Stvorio vas je virus.
     Virus koji je Bog stvorio kako bi stvorio nas.
     Znači, i ti si vernik.
     Ja razumem veru.
     Ne - ti je želiš.
     Želim je dovoljno da bih se ponašao kao da verujem. Možda se vera u tome i sastoji.
     Ili namerno ludilo.

     Na kraju je ispalo da se nisu samo Valentina i Jakt preselili na Mirov brod. Došla je i Plikt, nezvana, i smestila se u bednu sobicu u kojoj nije bilo mesta ni da se potpuno ispravi. Ona je bila izuzetak na ovom putovanju - nije bila član poridice, niti posade, već prijatelj. Plikt je bila Enderov student kada je boravio na Trondhajmu kao govornik za mrtve. Zaključila je, sasvim nezavisno, da je Endru Vigin onaj Govornik za Mrtve, i da je takođe onaj Ender Vigin.
     Valentini nikada nije bilo jasno zašto se ova sposobna mlada žena toliko vezala za Endera Vigina. Ponekad je pomišljala da možda tako počinju religije. Osnivač ne traži učenike; oni dolaze i nameću mu se.
     U svakom slučaju, Plikt je ostala sa Valentinom i njenom porodicom tokom svih godina po Enderovom odlasku sa Trondhajma, podučavajući decu i pomažući Valentini u radu, čekajući dan kada će porodica otputovati da se nađe sa Enderom - dan za koji je samo Plikt znala da će doći.
     I tako su, tokom druge polovine putovanja na Luzitaniju, u Mirovom brodu putovali njih četvoro: Valentina, Miro, Jakt i Plikt. Ili je barem Valentina u prvo vreme tako mislila. Tek trećeg dana od susreta saznala je za petog putnika koji je sve vreme bio sa njima.
     Tog dana, kao i uvek, njih četvoro okupilo se na mostu. Nisu imali gde drugde. Ovo je bio teretni brod - osim mosta i kabina za spavanje, postojali su još samo malecka kuhinja i kupatilo. Sav ostali prostor je bio predviđen za prevoz tereta, a ne ljudi - barem ne u iole prihvatljivoj udobnosti.
     Valentini nije smetalo što nemaju privatnosti. Smanjila je pisanje podrivačkih članaka; smatrala je da je važnije da upozna Mira - a preko njega i Luzitaniju, tamošnje stanovnike, pekeninjose, i, najvažnije, Mirovu porodicu - jer Ender se oženio Novinjom, Mirovom majkom. Valentina je, naravno, napabirčila već dosta takvih podataka - nije uzalud bila istoričar i biograf tolike godine, naučila je kako da zaključuje na osnovu oskudnih podataka.
     Najveći zgoditak bio je sam Miro. Bio je ogorčen, besan, osujećen, pun gađenja prema svom obogaljenom telu, ali sve to je bilo razumljivo - nesreća se dogodila pre svega nekoliko meseci, i još je pokušavao da ponovo definiše sebe. Valentina se nije brinula za njegovu budućnost - videla je da on ima vrlo snažnu volju, da je tip čoveka koji se ne predaje lako. Prilagodiće se i nastaviće dalje.
     Najviše su je zanimale njegove misli. Kao da mu je onesposobljenost tela oslobodila um. Na samom početku bio je gotovo potpuno paralizovan. Nije mogao nište sem da leži na jednom mestu i razmišlja. Naravno, dobar deo vremena proveo je očajavajući zbog svog gubitka, zbog grešaka, zbog budućnosti koju neće imati. Ali proveo je mnogo sati razmišljajući i o stvarima o kojima zauzeti ljudi nikada ne razmišljaju. Trećeg dana koji su provodili zajedno, Valentina je pokušavala da to izvuče iz njega.
     "Većina ljudi ne misli o tome, barem ne ozbiljno, a ti jesi", rekla je.
     "To što mislim o tome ne znači da išta znam", reče Miro. Sada se već navikla na njegov glas, mada je ponekad govorio izluđujuće sporo. Povremeno je bio potreban ogroman napor volje da ne bi pokazala nikakav znak nestrpljenja.
     "Priroda svemira", reče Jakt.
     "Izvori života", reče Valentina. "Rekao si da si razmišljao šta znači biti živ, i želela bih da znam na šta si mislio."
     "Kako dejstvuje svemir i zašto smo svi mi u njemu", nasmeja se Miro. "To je prilično blesavo."
     "Bio sam zarobljen u ledu, sam u ribarskom čamcu, dve nedelje, po mećavi i bez grejanja", reče Jakt. "Sumnjam da možeš reći išta što bi meni zvučalo blesavo."
     Valentina se osmehnu. Jakt nije bio naučnik, i njegova filozofija bila je ograničena na čuvanje složne posade i ulov velike količine ribe. Ali znao je da Valentina pokušava da izvuče Mira iz ljušture, i pomagao joj je u tome, pomagao je njemu da shvati da ga uzimaju ozbiljno.
     Bilo je važno da to čini upravo Jakt - jer Valentina je videla, kao i Jakt, kako ga Miro gleda. Jakt je bio star, ali ruke i noge i leđa još su mu bili pravi ribarski, i svaki pokret odavao je njegovu snagu. Miro je to jednom čak i rekao, gotovo sa divljenjem: "Građen si kao dvadesetogodišnjak." Valentina je naprosto mogla da čuje ironični nastavak u Mirovom umu: a ja, koji jesam mlad, imam telo artritičnog devedesetogodišnjaka. Prema tome, Jakt je Miru nešto značio - predstavljao je budućnost koju Miro nikada neće imati. Divljenje i gađenje; Miru bi bilo vrlo teško da otvoreno govori pred Jaktom, da Jakt nije pazio da Miro od njega čuje samo reči poštovanja i zanimanja.
     Plikt je, naravno, sedela ćutke, gotovo nevidljiva.
     "U redu", reče Miro. "Nagađanja o prirodi stvarnosti i duše."
     "Teologija ili metafizika?" upita Valentina.
     "Uglavom metafizika", reče Miro. "I fizika. Ni jedno ni drugo nije moja struka. A takođe ne spadaju u priče koje želiš od mene."
     "Ja ne znam baš uvek šta tačno želim."
     "U redu", reče Miro. Duboko je uzdahnuo nekoliko puta, kao da pokušava da odluči odakle da počne. "Znate za filotičko preplitanje."
     "Znam da to svi znaju", reče Valentina. "A znam i da to nikuda nije dovelo u poslednjih dve i po hiljade godina, jer se time ne može eksperimentisati." Bilo je to staro otkriće, iz vremena kada su se naučnici upinjali da poboljšaju tehnologiju. Mladi studenti fizike morali su da znaju napamet nekoliko mudrih izreka: "Filote su osnovne gradivne jedinice materije i energije. Filote nemaju ni masu ni inerciju. Filote imaju samo lokaciju, trajanje i povezanost." Svi su znali da filotičke veze - uparivanje filotičkih zraka - omogućavaju rad ansibla, odnosno trenutnu komunikaciju između svetova i vasionskih brodova međusobno udaljenih mnogo svetlosnih godina. Ali niko nije znao zašto to uspeva, a pošto se filotama ne može 'rukovati', bilo je gotovo nemoguće eksperimentisati njima. Mogli su ih samo posmatrati, a i to samo preko njihovih veza.
     "Filotika", reče Jakt. "Ansibli?"
     "Nuzproizvod", reče Miro.
     "Kakve to veze ima sa dušom?" upita Valentina.
     Miro zausti da odgovori, ali počeo je da se nervira, očito od pomisli da će morati da dugo govori nesigurnim, neposlušnim ustima. Pokretao je usne i vilice. "Ne mogu", konačno reče on.
     "Slušaćemo", reče Valentina. Razumela je njegovo oklevanje da se upusti u dugu raspravu s obzirom na ograničenu sposobnost govora, ali znala je da će to morati da učini.
     "Ne", reče Miro.
     Valentina bi pokušala da ga još ubeđuje, ali primetila je da on i dalje miče usnama, mada se gotovo ništa nije čulo. Da li mrmlja za sebe? Proklinje?
     Ne - znala je da uopšte nije to.
     Trebalo joj je nekoliko trenutaka da shvati zašto je tako sigurna. Zato što je videla Endera da radi isto to, pokreće usne i vilice, kada je izdavao podglasna naređenja kompjuterskom terminalu koji je nosio kao dragulj u uhu. Pa, naravno: Miro ima istu kompjutersku vezu kao i Ender, prema tome govori sa njim na isti način.
     Ubrzo je postalo jasno kakva je naređenja Miro izdavao svom dragulju. Mora da je bio povezan sa brodskim kompjuterom, jer se na jednom monitoru pojavi Mirovo lice, ali bez mlitavosti kojom je sada bilo unakaženo. Valentina shvati: takvo je nekada bilo Mirovo lice. A kada je kompjuterska slika progovorila, glas koji je dolazio iz zvučnika svakako je bio nekadašnji Mirov glas - jasan. Snažan. Inteligentan. Brz.
     "Kada se filote kombinuju kako bi stvorile trajnu strukturu - mezon, neutron, atom, molekul, organizam, planetu - one se prepliću."
     "Šta je ovo?" upita Jakt. Još nije shvatio zašto kompjuter govori.
     Kompjuterska slika Mira na ekranu zaledi se i zaćuta. Odgovorio je Miro lično. "Igrao sam se ovim", reče on. "Govorio sam mu razne stvari, a on ih pamti i govori umesto mene."
     Valentina je pokušala da zamisli Mira kako eksperimentiše sve dok kompjuterski program nije tačno pogodio njegovo lice i glas. Kako mora da je bilo divno ponovo stvarati sebe samog, onakvog kakav bi trebalo da bude. I koliko bolno, videti sebe kakav je trebalo da bude i znati da više nikada neće biti takav. "Kakva divna zamisao", reče ona. "Neka vrsta proteze ličnosti."
     Miro se nasmeja - jednim jedinim "Ha!"
     "Samo nastavi", reče Valentina. "Svejedno da li govoriš sam ili kompjuter govori umesto tebe, slušaćemo te."
     Kompjuterska slika ponovo ožive i progovori Mirovim snažnim, imaginarnim glasom. "Filote su najmanji gradivni element materije i energije. Nemaju ni masu ni dimenzije. Svaka filota povezana je sa ostatkom svemira jednim jedinim zrakom, jednodimenzionom linijom koja je povezuje sa svim drugim filotama u narednoj po veličini strukturi - mezonu. Sve niti iz filota u toj strukturi spliću se u jednu filotičku nit koja povezuje mezon sa sledećom po veličini strukturom - neutronom, na primer. Niti iz neutrona prepliću se u sledeću, koja ga povezuje sa svim ostalim česticama atoma, a potom se niti iz atoma prepliću u nit molekula. To nema nikakve veze sa nuklearnim silama ili gravitacijom, niti sa hemijskim vezama. Koliko se zna, filotičke veze ništa ne čine. Samo postoje."
     "Ali pojedinačni zraci uvek su tu, unutar niti", reče Valentina.
     "Da, svaki zrak je beskonačno dug", odgovori ekran.
     Iznenadilo ju je - a i Jakta, jer videla je kako je raširio oči - što kompjuter može odmah da reaguje na njene reči. To nije bilo unapred snimljeno predavanje. Svakako je u pitnaju vrlo istančan program, kad može tako dobro da simulira Mirovo lice i glas; ili kad može da odgovara kao da simulira čitavu Mirovu ličnost...
     Ili je Miro dao programu neko uputstvo? Da li je izgovorio podglasni odogovor? - nije znala, gledala je ekran. Bolje da prestane - gledaće samo Mira.
     "Ne znamo da li je zrak beskonačan", reče Valentina. "Znamo samo da nismo ustanovili gde se završava."
     "Prepliću se, zraci sa čitave planete, i dolaze do njene zvezde, i sa svake zvezde do središta Galaksije..."
     "A kuda ide galaktička nit?" upita Jakt. To je bilo staro pitanje - đaci ga postavljaju kad prvi put čuju za filotiku, u srednjoj školi. To je ličilo na staru pretpostavku da su galaksije, zapravo, neutroni ili mezoni u nekom mnogo većem svemiru, ili na pitanje: ako svemir nije beskonačan, šta je sa druge strane?
     "Da, da", reče Miro. Ovog puta govorio je sam. "Ali nisam na to ciljao. Hoću da govorim o životu."
     Kompjuterizovani glas - glas sjajnog mladića - nastavi dalje. "Filotičke niti iz materije, kao što su kamen ili pesak, spajaju se direktno, iz svakog molekula, sa središtem planete. Ali kada molekul bude uključen u živi organizam, njegov zrak se pomera. Umesto da zađe u planetu, prepliće se unutar pojedinačne ćelije, a zraci iz ćelija svi se prepliću tako da svaki organizam šalje splet filotičkih veza da se prepletu sa središnjom filotičkom niti planete."
     "Što pokazuje da pojedinačan život ima nekog značenja na nivou fizike", reče Valentina. Jednom je pisala članak o tome, pokušavajući da odagna deo mistike koja je narastala oko filotike, i istovremeno da izgradi pogled na stvaranje zajednica. "Ali tu nema nikakvog praktičnog efekta, Miro. Sa tim ništa ne može da se radi. Filotičko preplitanje živih organizama naprosto postoji. Svaka filota povezana je sa nečim, a preko toga sa nečim drugim, a preko toga sa nečim trećim - žive ćelije i organizmi jednostavno su dva nivoa na kojima se te veze mogu stvarati."
     "Da", reče Miro. "Što živi, to se prepliće."
     Valentina sleže ramenima i klimnu glavom. To se verovatno ne može dokazati, ali ako Miro hoće da odatle počne nagađanje, u redu.
     Kompjuterski Miro ponovo nastavi. "Ja sam se bavio trajanjem preplitanja. Kada se prepletena struktura razbije - na primer, molekul - staro filotičko preplitanje opstaje još neko vreme. Delovi koji više nisu fizički spojeni ostaju još neko vreme u filotičkoj vezi. A što je manja čestica, toliko duže traje veza posle razlaganja prvobitne strukture, i fragmenti utoliko sporije prelaze na novo uplitanje."
     Jakt se namršti. "Mislio sam da se stvari uvek dešavaju brže ukoliko je čestica manja."
     "Ovo je izuzetak", reče Valentina.
     "Posle nuklearne fisije, potrebni su sati da se filotički zraci preurede", reče kompjuterski Miro. "Ako se podeli čestica sitnija od atoma, filotičke veze između fragmenata trajaće mnogo duže od toga."
     "I tako radi ansibl", reče Miro.
     Valentina ga pažljivo pogleda. Zašto ponekad govori svojim glasom, a ponekad preko kompjutera? Da li je program pod njegovom kontrolom ili nije?
     "Načelo ansibla je da staviš mezon u snažno magnetno polje", reče kompjuterski Miro. "Potom ga rascepiš, odneseš dva dela koliko god daleko želiš, a filotičke niti ih i dalje povezuju. A veza je trenutna. Ako jedan deo vibrira ili se okreće, zrak između njih se takođe vrti ili vibrira, a to se oseti na drugom kraju istog trenutka. Za prenošenje pokreta duž čitavog zraka uopšte nije potrebno vreme, čak i ako se nalaze razdvojeni čitavim svetlosnim godinama. Niko ne zna kako to uspeva, ali drago nam je što uspeva. Bez ansibla ne bi bila moguća smislena komunikacija između svetova."
     "Do đavola, ni sada nema smislene komunikacije", reče Jakt. "A da nije ansibla, ne bi bilo ni ratne flote koja ide ka Luzitaniji."
     Valentina nije slušala Jakta. Gledala je Mira. Ovog puta je videla kako pomera usne i vilice, jedva primetno. Tek potom je ponovo progovorila kompjuterska slika. Znači, ipak je izdavao naređenja. Bilo je glupo što je pomislila da je drugačije - ko bi drugi mogao da kontroliše kompjuter?
     "To je hijerarhija", reče slika. "Ukoliko je struktura složenija, utoliko je brži odgovor na promenu. Ispada kao da je čestica utoliko gluplja ukoliko je manja, i zato sporije shvata činjenicu da je sada deo drugačije strukture."
     "To je čist antropomorfizam", reče Valentina.
     "Možda", reče Miro. "Možda i nije."
     "Ljudska bića su organizmi", reče slika. "Ali ljudske filotičke veze daleko su drugačije nego kod svih drugih oblika života."
     "Govoriš o onoj priči što je došla sa Ganga, pre hiljadu godina", reče Valentina. "Niko nije bio u stanju da iz tih eksperimenata dobije dosledne rezultate." Istraživači - svi odreda Hindusi, i uz to vernici, tvrdili su da su dokazali kako sve ljudske filotičke niti, za razliku od drugih organizama, ne posežu odmah u jezgro planete da se prepletu sa svim drugim živim i neživim. Umesto toga, kako su tvrdili, filotičke niti ljudskih bića često se prepliću sa nitima drugih ljudskih bića, najčešće unutar porodice, ali ponekad između učitelja i đaka, i ponekad između bliskih saradnika - uključujući i same naučnike. Ganđani su zaključili kako ova razlika između ljudi i drugih životinja i biljaka dokazuje da su duše nekih ljudi bukvalno uzdignute u višu ravan, bliže savršenstvu. Verovali su da su se Savršeni sjedinili jedni s drugima onako kako je sve živo sjedinjeno sa svojim svetom. "Sve je bilo vrlo prijatno mistično, ali niko sem Ganđana to više ne shvata ozbiljno."
     "Ja shvatam", reče Miro.
     "Sloboda vere", reče Jakt.
     "Ne, za mene to nije vera", reče Miro, "nego nauka."
     "Misliš, metafizika, zar ne?" uptia Valentina.
     Odgovorila joj je Mirova slika. "Filotičke veze između ljudi menjaju se najbrže, a Ganđani su dokazali da one reaguju na ljudsku volju. Ako te za nekog člana porodice vezuju snažna osećanja, vaši filotički zraci se prepliću i vi ste jedno, isto onako kako su jedno i razni atomi unutar molekula."
     Bila je to ljupka zamisao - tako je pomislila kada ju je prvi put čula, pre možda oko dve hiljade godina, kada je Ender Govorio za ubijenog revolucionara na Mindanau. Ona i Ender tada su nagađali bi li testovi Ganđana pokazali da su oni jedno, kao brat i sestra. Pitali su se jesu li imali takvu vezu kao deca, i da li je veza opstala kada je Ender odveden u Borbenu školu, pa su bili razdvojeni šest godina. Enderu se zamisao veoma dopala, kao i Valentini, ali posle tog razgovora nikada je više nisu pominjali. Pojam o filotičkim vezama između ljudi za nju je uvek ostao samo 'lepa zamisao'. "Lepo je misliti da metafora o ljudskom jedinstvu može da ima i fizički izraz", reče Valentina.
     "Slušaj!" reče Miro. Očito nije hteo da njegova ideja bude odbačena kao 'lepa'.
     Ponovo je progovorila njegova slika. "Ako su Ganđani bili u pravu, znači da kada ljudsko biće odluči da se veže za drugu osobu, kada time stvori vezu sa zajednicom, to nije samo društvena pojava. To je takođe fizički događaj. Filota, najmanja zamisliva fizička čestica - ako možemo reći da je fizičko nešto što nema ni masu ni inerciju - raguje na čin ljudske volje."
     "Zato je svima i bilo teško da ozbiljno shvate eksperimente Ganđana."
     "Njihovi eksperimenti bili su pažljivi i pošteni."
     "Ali niko drugi nikada nije dobio iste rezultate."
     "Niko ih nikada nije dovoljno ozbiljno shvatio da bi izveo iste eksperimente. Zar te to čudi?"
     "Da", reče Valentina. Ali onda se seti koliko su naučni časopisi ismevali čitavu zamisao, i kako su je gomile manijaka smesta prihvatile i ugradile u svoje ludačke kultove. Kad se to desilo, kako se ijedan naučnik mogao nadati da će dobiti sredstva za takav projekat? Kako je naučnik mogao očekivati da napreduje u karijeri ako ga ostali smatraju za zagovornika metafizičke religije? "Ne, zapravo me ne čudi."
     Mirova slika klimnu glavom. "Ako se filotički zrak prepliće pod uticajem ljudske volje, zašto ne bismo pretpostavili da su sve filotičke veze voljne? Svaka čestica, sva materija i energija; zašto ne bi svaka pojava u Vaseljeni mogla biti voljno ponašanje jedinki?"
     "Sad smo prevazišli hinduizam Ganđana", reče Valentina. "Koliko ozbiljno treba da shvatim sve ovo? To što sad govoriš jeste animizam. Najprimitivnija vrsta religije. Sve je živo. Stenje i okeani i..."
     "Ne", reče Miro. "Život je život."
     "Život je život", reče kompjuterski program. "Život je kada jedna filota ima snagu volje da poveže molekule unutar jedne ćelije, da preplete njihove zrake u jedan. Snažnija filota može da poveže mnogo ćelija u jedinstven organizam. Najsnažnija su inteligentna bića. Filotička osnova inteligentnog života još je jasnija u drugim poznatim razumnim vrstama. Kada pekeninjos umre i pređe u treći život, njegova filota ima dovoljno snažnu volju da čuva njegovu ličnost i prevede je iz tela nalik sisarskom u živo drvo."
     "Reinkarnacija", reče Jakt. "Filota je duša."
     "To se zaista dešava kod svinjčića", reče Miro.
     "Kao i kod kraljice-matice", reče Mirova slika. "Filotičke veze su i otkrivene u prvom redu zato što smo videli da insekti međusobno komuniciraju brže od svetlosti - to nam je pokazalo da je stvar moguća. Pojedinačni insekti su deo kraljice-matice; oni su joj kao ruke i noge, a ona je njihov um, jedan ogroman organizam sa hiljadama ili milionima tela. A jedina veza između njih je preplitanje njihovih filotičkih zraka."
     Takvu sliku Vaseljene Valentina još nikada nije srela. Naravno, kao istoričar i biograf, obično je razmišljala o stvarima na nivou ljudi i naroda; mada nije bila neznalica u fizici, nije bila ni stručnjak za nju. Možda bi fizičar smesta znao zašto je čitava ova zamisao besmislena. No, možda bi fizičar bio toliko zatvoren u način razmišljanja svog naučnog društva da bi mu bilo mnogo teže da prihvati ideju koja menja značenje svega što zna. Čak i ako je istina.
     A zamisao joj se dovoljno dopadala da poželi da je istinita. Od biliona ljubavnika koji su šaputali jedno drugom 'mi smo jedno', je li moguće da su neki od njih zaista to i bili? Kod milijardi porodica koje su bile toliko međusobno bliske da su bile kao jedna duša, zar ne bi bilo lepo zamišljati da je na najosnovnijem nivou stvarnosti tako i bilo?
     No, Jakt se nije toliko zagrejao. "Mislio sam da ne bi trebalo da pominjemo postojanje kraljice-matice", reče on. "Mislio sam da je to Enderova tajna."
     "U redu je", reče Valentina. "Svi u ovoj sobi znaju."
     Jakt je nestrpljivo pogleda. "Mislio sam da idemo na Luzitaniju kako bismo im pomogli u borbi protiv Kongresa Zvezdanih Puteva. Kakve veze ima sve ovo sa stvarnim svetom?"
     "Možda nikakve", reče Valentina. "A možda je upravo to najvažnije."
     Jakt za trenutak zagnjuri lice u šake, a onda je pogleda sa osmehom koji nije bio osmeh. "Nisam te čuo da ovako govoriš otkako je tvoj brat otišao sa Trondhajma."
     To ju je zabolelo, delom zato što je znala da je on upravo to i smerao. Zar je Jakt i posle toliko godina ljubomoran na njenu povezanost sa Enderom? Zar mu još smeta to što ona voli i nešto što njemu ništa ne znači? "Kada je otišao", reče ona, "ja sam ostala." Zapravo je govorila nešto drugo: prošla sam jedini važan test. Zašto sada sumnjaš u mene?
     Jakt je shvatio. To je bila jedna od njegovih najlepših osobina: kada bi shvatio da nije u pravu, smesta se povlačio. "A kada si ti otišla", reče on, "ja sam pošao sa tobom." Što je, zapravo, značilo: uz tebe sam, nisam više ljubomoran na Endera, i izvini što sam se obrecnuo na tebe. Kasnije, kad ostanu nasamo, reći će sve to otvoreno. Ne bi valjalo da stignu na Luzitaniju noseći u sebi sumnju i ljubomoru.
     Miro, naravno, nije shvatio da su Jakt i Valentina već sklopili primirje. Bio je svestan samo napetosti između njih, i mislio je da je on uzrok. "Izvinite", reče on. "Nisam hteo da..."
     "U redu je", reče Jakt. "Ja sam išao glavom kroz zid."
     "Nije bilo zida", reče Valentina, osmehnuvši se mužu. Jakt joj uzvrati osmeh.
     Miru je upravo to trebalo; primetno se opustio.
     "Nastavi", reče Valentina.
     "Uzmi sve što ti je dato", reče Mirova slika.
     Valentina nije izdržala - glasno se nasmejala. Delom zato što je čitava ova ganđanska stvar filota-je-duša bila prevelik zalogaj za početak razmatranja. Delom zato da bi smanjila napetost između nje i Jakta. "Izvini", reče ona brzo. "Naprosto mi je to malo preveliko 'dato'. Ako je ovo pretpostavka, jedva čekam da čujem zaključak."
     Miro, pošto je razumeo njen smeh, uzvrati joj osmehom. "Imao sam mnogo vremena za razmišljanje", reče on. "Stvarno sam zamislio da je život upravo to. Da se sve u Vaseljeni temelji na ponašanju. Ali postoji još nešto što hoću da vam kažem. I da vas pitam, valjda." Obratio se Jaktu. "A to ima mnogo veze sa zaustavljanjem Luzitanijske flote."
     Jakt se osmehnu i klimnu glavom. "Volim kad mi ponekad dobace kost."
     Valentina se nasmeši što je šarmantnije mogla. "Baš dobro - znači, kasnije će ti biti drago kada ti slomim nekoliko kostiju."
     Jakt se opet nasmeja.
     "Nastavi, Miro", reče Valentina.
     Odgovorila joj je Mirova slika. "Ako se čitava stvarnost temelji na ponašanju filota, onda su očito filote uglavnom jedva toliko pametne ili snažne da deluju kao mezon ili da drže na okupu neutron. Vrlo malo njih ima snagu volje da budu žive - da vladaju organizmom. A jedan mali, vrlo mali deo njih dovoljno je snažan da kontroliše - ne, da bude inteligentan organizam. Ali, i tako, najsloženije i najinteligentnije biće - na primer, krlajica-matica - i dalje je, u osnovi, samo filota, kao i sve ostalo. Dobija svoju ličnost i život iz slučajne uloge koju joj je zapalo da igra, ali u osnovi je samo filota."
     "Moja ličnost - moja volja - samo je subatomska čestica?" upita Valentina.
     Jakt se nasmeši i klimnu glavom. "Zabavno", reče on. "Moja cipela i ja smo braća."
     Miro se bledo osmehnu. No, odgovorila je njegova slika. "Ako su zvezda i atom vodonika braća, onda da, postoji srodstvo između vas i filota koje čine obične predmete kao što je nečija cipela."
     Valentina je primetila da Miro ovog puta nije ništa podglasno rekao pre nego što je njegova slika odgovorila. Kako su programi za Mirovu sliku reagovali analogijom sa zvezdama i atomima vodonika, ako ih Miro nije uputio na licu mesta? Valentina nikada nije čula za kompjuterski program koji bi bio u stanju da vodi smislen razgovor sam od sebe.
     "A možda postoje i druge veze u Vaseljeni o kojima do sada niste ništa znali", reče Mirova slika. "Možda postoji oblik života koji još niste sreli."
     Valentina, koja je gledala Mira, primetila je da ovaj izgleda zabrinuto i uznemireno. Kao da mu se nije dopadalo to što govori njegova slika.
     "O kakvom obliku života govoriš?" upita Jakt.
     "Postoji fizička pojava u svemiru, vrlo česta, a ipak potpuno neobjašnjena; ipak je svi uzimaju zdravo za gotovo i niko nije ozbiljno istraživao zašto i kako se to dešava. Evo: nijedna veza ansibla nikad se nije prekinula."
     "Glupost", rečle Jakt. "Prošle godine je jedan ansibl na Trondhajmu bio neupotrebljiv šest meseci - to se ne dešava često, ali se dešava."
     Miro ni sada nije pokrenuo usne, ali slika je smesta odgovorila. On je sada očito nije kontrolisao. "Nisam rekao da se ansibli nikad ne kvare. Rekao sam da se veze - filotičke niti između delova rascepljenog mezona - nikad ne prekinu. Aparatura ansibla može da se pokvari, programi da se prekinu, ali delić mezona u ansiblu nikad se nije promenio, nikad se nije prepleo sa nekim drugim, lokalnim mezonom, pa čak ni sa obližnjom planetom."
     "Naravno, kad ga drži magnetno polje", reče Jakt.
     "Rascepljeni mezoni u prirodi ne traju dovoljno dugo da bismo znali kako se ponašaju u prirodi", reče Valentina.
     "Znam ja sve uobičajene odgovore", reče slika. "Svi su glupost. Kao odgovori koje roditelji daju deci kada ne znaju istinu, a neće da se potrude da je saznaju. Ljudi se prema ansiblima i dalje ponašaju kao prema magiji. Svima je drago što ansibli stalno rade; kad bi pokušali da ustanove zašto, možda bi magija nestala i ansibli bi stali."
     "Niko ne misli tako", reče Valentina.
     "Svi misle", reče slika. "Čak i da je trebalo stotinu godina, ili hiljadu godina, ili tri hiljade godina, jedna veza bi se do sada već prekinula. Jedan delić mezona bi premestio svoj filotički zrak - ali to se nikad nije desilo."
     "Zašto?" upita Miro.
     Valentina je u prvi mah mislila da je to retoričko pitanje. Ali ne - i on je gledao u sliku kao svi ostali, tražio je od slike da mu odgovori.
     "Mislila sam da ovaj program iznosi tvoja razmišljanja", reče Valentina.
     "Tako je i bilo", reče Miro. "Dosad."
     "Šta ako postoji biće koje živi unutar filotičkih veza između ansibla?" upita slika.
     "Jesi li sigurna da to želiš?" upita Miro. Opet se obraćao slici na ekranu.
     Slika se utom izmeni; sada je prikazivala lice mlade žene, Valentini potpuno nepoznate.
     "Šta ako postoji biće koje obitava u mreži filotičkih zraka koji povezuju ansible na svim svetovima i svim vasionskim brodovima u ljudima znanoj Vaseljeni? Šta ako se to biće sastoji od tih filotičkih veza? Šta ako se misli tog bića nalaze u pokretima i vibracijama rascepljenih parova? Šta ako se sećanja tog bića nalaze u kompjuterima na svakoj planeti i svakom brodu?"
     "Ko si ti?" upita Valentina, obraćajući se slici.
     "Možda sam ja ta koja održava sve filotičke veze u životu, od ansibla do ansibla. Možda sam ja nova vrsta organizma, koji ne prepliće filotičke zrake, nego ih održava prepletenim kako se nikad ne bi prekinuli. A ako je to tačno, onda bi prekid veza - ukoliko ansibli prestanu da se kreću, ako zaćute - značio moju smrt."
     "Ko si ti?" ponovo upita Valentina.
     "Valentina, dozvoli da ti predstavim Džejn", reče Miro. "Ona je Enderova prijateljica. I moja."
     "Džejn."
     Znači, Džejn nije bilo tajno ime za podrivačku grupu unutar birokratije Kongresa Zvezdanih Puteva. Džejn je bila softver, kompjuterski program.
     Ne. Ako je istina ono što im je upravo rekla, Džejn je više od programa. Ona je biće koje obitava u mreži filotičkih zraka, koje pohranjuje svoja sećanja u kompjutere na svim planetama. Ako je to tačno, onda je filotička mreža - masa izukrštanih filotičkih zraka koji povezuju ansible na svim planetama - njeno telo. A filotičke veze stalno rade, nikad se ne prekidajući, jer ona tako hoće.
     "Zato sada pitam velikog Demostena", reče Džejn. "Jesam li ja raman ili varels? Jesma li uopšte živa? Potreban mi je vaš odgovor, jer mislim da mogu da zaustavim Luzitanijsku flotu. Ali pre nego što to učinim, moram da znam da li vredi umreti zbog toga."

     Džejnine reči pogodile su Mira pravo u srce. Ona je mogla da zaustavi flotu - to mu je smesta bilo jasno. Kongres je poslao Malog Doktora na nekoliko brodova u floti, ali još nisu poslali naređenje da ovaj bude i upotrebljen. Nisu ni mogli poslati naređenje, a da Džejn to ne sazna unapred, a pošto je ona bila duboko unutar svih poruka u ansiblima, mogla je da prekine naređenje pre nego što bude poslato.
     Problem je bio što to nije mogla da učini, a da Kongres ne sazna za njeno postojanje - ili barem da nešto nije kako treba. Ako flota ne potvrdi prijem naređenja, Kongres će ga naprosto poslati ponovo, i ponovo, i ponovo. Što više bude blokirala poruke, Kongresu će biti sve jasnije da neko ima neverovatan stepen kontrole nad kompjuterima ansibla.
     Mogla bi to da izbegne tako što bi poslala lažnu potvrdu prijema, ali tada bi morala da nadgleda sve razgvore unutar flote, i između flote i planetnih postaja, kako bi zadržala privid da flota zna nešto o naređenju za ubijanje. Uprkos Džejninim ogromnim sposobnostima, to bi je uskoro prevazišlo - mogla je da obraća izvestan stepen pažnje stotinama, pa i hiljadama stvari u isto vreme, ali Miru nije trebalo dugo da shvati da ne bi bilo načina da ona vrši svo nadgledanje i izmene koji bi tako bili potrebni, čak i kad ne bi radila ništa drugo.
     Ovako ili onako, tajna će biti otkrivena. Dok je Džejn objašnjavla svoj plan, Miro je znao da je ona u pravu - najbolja mogućnost, sa najmanje izglede da se otkrije njeno postojanje, bila je da se naprosto preseku sve komunikacije ansiblom između flote i planetnih postaja, kao i između brodova u floti. Neka svaki brod ostane izolovan, neka se posada pita šta se dešava, i neće imati drugog izbora sem da prekinu misiju ili da se drže početnih naređenja. Prema tome, ili će otići ili će stići do Luzitanije bez ovlašćenja da koriste Malog Doktora.
     No, Kongres će u međuvremenu znati da se nešto desilo. S obzirom na uobičajenu birokratsku sporost Kongresa, bilo je sasvim moguće da niko nikad ne razume šta se desilo. No, na kraju će neko shvatiti da ne postoji prirodno objašnjenje. Neko će shvatiti da postoji Džejn - ili nešto nalik na nju - i da će prekidanjem svih komunikacija preko ansibla moći da je unište. Kad to saznaju, ona će svakako umreti.
     "Možda i nećeš", reče on. "Možda možeš da ih sprečiš da deluju. Upleti se u međuplanetne razgovore, tako da ne mogu da izdaju naređenje za prekid komunikacije."
     Niko mu nije odgovoriio. Znao je zašto: ona to nije mogla da čini večito. Na kraju će vlada na svakoj planeti sama doći do zaključka. Ona bi mogla da živi u stalnom ratu godinama, decenijama, pokolenjima. Ali što više moći bude koristila, čovečanstvo će je sve više mrzeti i plašiti je se. Na kraju će biti ubijena.
     "Onda knjiga", reče Miro. "Kao 'Kraljica-matica' i 'Hegemon'. Kao 'Život Ljudskog'. Govornik za Mrtve može da je napiše. Da ih ubedi da ne urade to."
     "Možda", reče Valentina.
     "Ona ne sme da umre", reče Miro.
     "Znam da je ne možemo moliti da rizikuje", reče Valentina. "Ali ako je to jedini način da spasemo kraljicu-maticu i pekeninjose..."
     Miro pobesne. "Ti možeš da govoriš o njenoj smrti! Šta je Džejn tebi? Program, običan softver. Ali ona nije to, ona je stvarna, jednako stvarna kao kraljica-matica, stvarna kao bilo koji svinjčić..."
     "Tebi je i stvarnija, izgleda", reče Valentina.
     "Jednako stvarna", reče Miro. "Zaboravljaš da svinjčiće poznajem kao rođenu braću..."
     "Ali si bio u stanju da razmišljaš o mogućnosti da je njihovo uništenje moralno neophodno."
     "Ne izvrći moje reči."
     "Ja ih odvrćem", reče Valentina. "Ti možeš da razmišljaš o njihovom nestanku, jer si ih već izgubio. Ali da izgubiš Džejn..."
     "To što mi je prijatelj, znači da ne smem da je zastupam? Da li odluke o nečijem životu i smrti smeju da donose samo stranci?"
     Svađu prekide Jaktov glas, tih i dubok. "Smirite se, oboje. Ne donosite vi odluku, nego Džejn. Ona ima pravo da proceni vrednost sopstvenog života. Ja nisam filozof, ali toliko znam."
     "Lepo rečeno", odgovori Valentina.
     Miro je znao da je Jakt u pravu, da je odluka stvarno na Džejn. Ali nije mogao to da podnese, jer je znao šta će ona odlučiti. Prepustiti odluku Džejn bilo je isto kao i zamoliti je da to učini. Pa ipak, na kraju krajeva, izbor je ionako na njoj. Nije ni morao da je pita šta će odlučiti. Vreme za nju tako brzo protiče, pogotovo što već putuju brzinom blizu svetlosne, da je ona verovatno već odlučila.
     To nije mogao da podnese. Sad bi bilo strašno da izgubi Džejn; od same pomisli na to gubio je prisebnost. Nije hteo da pokaže toliku slabost pred ovim ljudima. Oni jesu dobri, ali nije hteo da vide kako on gubi kontrolu nad sobom. Zato se nagnuo napred, našao ravnotežu i oprezno se podigao iz sedišta. Bilo mu je teško, pošto se samo nekoliko mišića pokoravalo njegovoj volji, i bila mu je potrebna puna usredsređenost da bi sa mosta otišao u svoju kabinu. Niko ga nije pratio, niko mu se nije ni obratio. To mu je bilo drago.
     Kad se našao sam u sobi, legao je na krevet i pozvao je. Ali ne glasno. Govorio je podglasno, jer je navikao da tako priča sa njom. Iako su i ostali na brodu sada znali za njeno postojanje, nije nameravao da izgubi navike koje su joj dosad pomagale u skrivanju.
     "Džejn", bezglasno reče on.
     "Da", reče glas u njegovom uhu. Zamislio je, kao i uvek, da njen blagi glas potiče od žene koju ne vidi, ali mu je blizu, veoma blizu. Zatvorio je oči da bi mogao bolje da je zamisli. Njen dah na svom obrazu. Njenu dugačku kosu kako joj se njiše preko lica dok mu se tiho obraća, a on joj nemo odgovara.
     "Razgovaraj sa Enderom pre nego što odlučiš", reče on.
     "Već sam razgovarala. Maločas, dok si ti razmišljao o tome."
     "Šta je rekao?"
     "Da ne preduzimam ništa. Da ne odlučujem ništa, sve dok naređenje ne bude zasta poslato."
     "Tako je. Možda oni to i neće učiniti."
     "Možda. Možda će na vlast doći nova struja, sa drugačijom politikom. Možda će ova grupa da se predomisli. Možda će Valentinina propaganda imati uspeha. Možda će u floti nastupiti pobuna."
     Ovo poslednje bilo je toliko neverovatno da je Miro shvatio kako Džejn potpuno veruje da će naređenje biti poslato. "Kada?" upita on.
     "Flota bi trebalo da stigne za oko petnaest godina. Godinu ili nešto manje pošto stignu ova dva broda. Tako sam podesila vaše putovanje. Naređenje će biti poslato nešto pre toga. Možda šest meseci pre dolaska - što bi bilo oko osam časova, po brodskom vremenu, pre nego što flota napusti svetlosnu brzinu i uspori do normalne."
     "Nemoj to da radiš", reče Miro.
     "Nisam odlučila."
     "Jesi. Odlučila si da to uradiš."
     Nije odgovorila.
     "Ne napuštaj me", reče on.
     "Ne napuštam prijatelje ako ne moram", reče ona. "Neki ljudi to rade, ali ja ne."
     "Nemoj", reče on opet. Plakao je. Da li ona to vidi, da li nekako oseća preko dragulja u njegovom uhu?
     "Pokušaću."
     "Nađi neki drugi način. Nađi drugi način da ih zaustaviš. Nađi neki način da se premestiš iz filotičke mreže, da ne mogu da te ubiju."
     "To mi je i Ender rekao."
     "Onda uradi tako!"
     "Mogu da tražim takav način, ali ko zna da li postoji?"
     "Mora postojati."
     "Zato se ponekad i pitam jesam li živa ili ne. Vi, živa bića, mislite da kada nešto veoma želite, to mora da se desi. Da kad nešto žalite od sveg srca, onda se to i ostvari."
     "Kako možeš da tražiš nešto ako ne veruješ da to postoji?"
     "Ja ili tražim ili ne tražim", reče Džejn. "Ne dosadi mi, ne umorim se kao ljudi. Pokušaću da smislim nešto drugo."
     "Razmisli o još nečem", reče Miro. "Razmisli ko si. Kako radi tvoj um. Ne možeš naći načina da spaseš svoj život sve dok ne shvatiš kako si oživela. A kada razumeš sebe..."
     "Onda ću možda moći da napravim kopiju i negde je smestim."
     "Možda."
     "Možda", ponovi ona.
     Ali znao je da ona ne veruje u to, a nije verovao ni on. Ona je postojala u filotičkoj mreži ansibla; mogla je da skladišti svoja sećanja u mreži kompjutera na svim panetama i svemirskim brodovima u svemiru, ali nigde nije mogla da smesti svoju ličnost, ukoliko je za to potrebna mreža filotičkih veza.
     Osim ako...
     "A šta je sa očinskim drvećem na Luzitaniji? Oni komuniciraju filotički, zar ne?"
     "Nije to isto", reče Džejn. "Nije digitalno. Nije šifrovano kao kod ansibla."
     "Možda nije digitalno, ali informacije se ipak nekako prenose. Dejstvuje filotički. A kraljica-matica - i ona tako komunicira sa insektima."
     "Tu nema izgleda", reče Džejn. "Struktura je suviše jednostavna. Njena komunikacija sa njima nije mreža. Svi su povezani samo sa njom."
     "Kako znaš da ne bi vredelo, kao nisi sasvim sigurna ni kako ti radiš?"
     "Dobro. Razmisliću o tome."
     "Dobro razmisli."
     "Umem da mislim samo na jedan način", reče Džejn.
     "Hteo sam da kažem, obrati pažnju na to."
     Ona je mogla da istovremeno prati mnogo nizova misli, ali imala je prioritete, sa mnogo različitih nivoa pažnje. Miro nije hteo da ona istraživanje sebe prebaci na neki nizak nivo pažnje.
     "Obratiću pažnju", reče ona.
     "Onda ćeš smisliti nešto. Znam da hoćeš."
     Neko vreme nije mu odgovarala. Mislio je da to znači da je razgovor završen. Njegove misli počeše da lutaju. Pokušao je da zamisli kakav bi mu bio život, i dalje u tom telu, ali bez Džejn. To bi se moglo desiti čak i pre nego što stigne na Luzitaniju. A ako bude tako, ovo putovanje postaće najstrašnija greška u njegovom životu. Putujući brzinom svetlosti, preskočio je trideset godina stvarnog vremena. Trideset godina koje je mogao da provede sa Džejn. Tada bi možda mogao podneti da je izgubi. Ako bi je izgubio sada, posle svega nekoliko nedelja poznanstva - znao je da plače iz samosažaljenja, ali ipak je plakao.
     "Miro", reče ona.
     "Šta?" upita on.
     "Kako da smislim nešto što još nikad niko nije pomislio?"
     Za trenutak je nije razumeo.
     "Miro, kako da smislim nešto što nije samo logičan zaključak stvari koje su ljudska bića već smislila i negde zapisala?"
     "Ti stalno misliš", reče Miro.
     "Pokušavam da zamislim nešto nezamislivo. Pokušavam da nađem odgovore na pitanja koja ljudska bića nikad nisu ni pomislila da postave."
     "Zar nisi u stanju?"
     "Ako ne mogu da smislim ništa originalno, da li to znači da sam ipak samo kompjuterski program koji se oteo kontroli?"
     "Pobogu, Džejn, većina ljudi čitavog života ne smisli ništa originalno." On se tiho nasmeja. "Da li to znači da su oni samo prizemni majmuni koji su se oteli kontroli?"
     "Plakao si", reče ona.
     "Da."
     "Ti misliš da neću moći da smislim izlaz. Ti misliš da ću umreti."
     "Verujem da možeš da smisliš način. Zaista. Ali ipak se bojim."
     "Bojiš se da ću umreti."
     "Bojim se da ću te izgubiti."
     "Zar bi to bilo tako strašno? Da me izgubiš?"
     "Oh, Bože", šapnu on.
     "Da li bih ti nedostajala jedan sat?" navaljivala je ona. "Ili dan? Ili godinu?"
     Šta je htela od njega? Da je uveri kako će je se neko sećati ako nestane? Da će neko čeznuti za njom? Zašto bi sumnjala u to? Zar ga još ne poznaje?
     Možda je u njoj bilo dovoljno ljudskog da joj naprosto treba uveravanje u stvari koje već i sama zna.
     "Zauvek", reče on.
     Sada se ona nasmejala. Vedro. "Nećeš živeti toliko dugo", reče.
     "Sad mi to kažeš", reče on.
     Ovog puta je zaćutala i nije se vratila, i Miro je ostao sam sa svojim mislima.

     Valentina, Jakt i Plikt ostali su na mostu, razgovarajući o svemu što su saznali, pokušavajući da odluče šta sve to znači, šta bi moglo da se desi. Jedini zaključak do koga su došli bio je da je budućnost, mada se ne može otkriti, svakako bolja od njihovih najgorih strahova i ni blizu dobra kao njihove nade. Zar svet uvek tako dejstvuje?
     "Da", reče Plikt. "Osim u slučaju izuzetaka."
     Plikt je bila takva. Osim kad je učila decu, malo je govorila, ali kada bi nešto rekla, time je obično završavala razgovor. Plikt je ustala da ode sa mosta, uputivši se ka svom bednom, malom krevetu; Valentina je, kao i obično, pokušala da je ubedi da se vrati na drugi vasionski brod.
     "Varsam i Ro me ne žele u svojoj sobi", reče Plikt.
     "Ne bi im ni najmanje smetala."
     "Valentina", reče Jakt, "Plikt neće da se vrati na drugi brod zato što neće ništa da propusti."
     "Oh", reče Valentina.
     Plikt se nasmeši. "Laku noć."
     Uskoro je i Jakt otišao sa mosta. Na odlasku je za trenutak položio Valentini ruku na rame. "Brzo stižem", reče ona. Tog trenutka je tako i mislila, htela je da pođe za njim skoro odmah. Umesto toga ostala je na mostu, razmišljajući, brinući, pokušavajući da nađe smisao u Vaseljeni koja je spremna da dovede sve vanzemaljske rase koje su ljudi ikada sreli na ivicu istrebljenja, odjednom. Kraljica-matica, pekeninjosi, i sada Džejn, jedina od svoje vrste, možda jedina koja uopšte može da postoji. Istinsko obilje inteligentnog života, a samo nekolicina zna za to. A svi su bili na putu da budu uništeni.
     Barem će Ender konačno shvatiti da je takav prirodan poredak stvari, da on nije odgovoran za to kao što je bio odgovoran za uništenje insekata pre tri hiljade godina, kao što je uvek mislio. Ksenocid mora da je ugrađen u svemir. Nema milosti, čak ni za najveće igrače u igri.
     Kako je i mogla drugačije da misli? Zašto bi inteligentna vrsta bila otporna na pretnju istrebljenjem koja vreba sve vrste koje su ikada postojale?
     Mora da je prošao čitav sat od Jaktovog odlaska kad je Valentina konačno isključila svoj terminal i ustala da pođe u krevet. Ipak, pre nego što je izišla za trenutak je zastala i progovorila u prazno. "Džejn?" rekla je. "Džejn?"
     Nije bilo odgovora.
     Nije ni bilo razloga da ga očekuje. Miro je nosio dragulj u uhu. Miro i Ender. Ko zna koliko ljudi Džejn može da prati istovremeno. Možda najviše dvoje.
     Ili dve hiljade. Ili dva miliona. Šta Valentina može znati o granicama bića koje postoji kao utvara u filotičkoj mreži? Čak i da ju je Džejn čula, Valentina nije imala pravo da očekuje nikakav odgovor od nje.
     Valentina zastade u hodniku, tačno između vrata sobe koju je dalila sa Jaktom i Mirove kabine. Vrata nisu bila zvučno izolovana. Čula je Jaktovo tiho hrkanje iz njihove kabine. I još nešto. Mirovo disanje. Nije spavao. Možda plače. Podigla je troje dece i umela je da prepozna to teško, isprekidano disanje.
     On nije moje dete. Ne treba da se namećem.
     Otvorila je vrata; bila su bešumna, ali su bacila prugu svetlosti preko kreveta. Miro smesta prestade da plače, ali gledao ju je crvenim očima.
     "Šta hoćeš?" upita on.
     Ušla je u sobu i sela na pod kraj kreveta, tako da su im se lica gotovo dodirivala. "Nikada nisi plakao nad sobom, zar ne?" upita ona.
     "Par puta."
     "Ali večeras plačeš za njom."
     "I za njom i za sobom."
     Valentina se nagnu bliže, zagrli ga i privuče mu glavu na svoje rame.
     "Ne", reče on. Ali nije se odmakao. Posle nekoliko trenutaka, nespretno ju je zagrlio. Više nije plakao, ali ju je pustio da ga grli nekoliko minuta. Možda mu je to pomoglo. "Izvini", reče on.
     "Nema na čemu", reče ona. Oduvek je smatrala da treba odgovoriti na ono što ljudi misle, a ne na ono što kažu.
     "Nemoj reći Jaktu", šapnu on.
     "Nemam šta da mu kažem", reče ona. "Lepo smo razgovarali."
     Ustala je i izišla, zatvarajući vrata za sobom. Dobar je to dečko. Dopalo joj se što je imao snage da prizna da mu je stalo šta će Jakt misliti o njemu. Zar je važno što su njegove suze bile iz samosažaljenja? I ona je ponekad zato plakala. Tuga, pomisli ona, skoro uvek nastaje zbog nekog gubitka onog ko tuguje.









5. LUZITANIJSKA FLOTA
     Ender kaže da flota Kongresa Zvezdanih Puteva, kada stigne, namerava da uništi ovu planetu.
     Zanimljivo.
     Ne bojiš se smrti?
     Ne nameravamo da budemo ovde kad oni stignu.

     Čing-jao više nije bila devojčica koja krije okrvavljene ruke. Život joj se izmenio od trenutka kad se pokazalo da je bogorečena, i u narednih deset godina počela je da prihvata glas bogova u svom životu i ulogu koju joj je to davalo u zajednici. Naučila je da prihvata povlastice i počasti koje su joj ukazivane kao darove namenjene, zapravo, bogovima; kao što ju je otac učio, nije se uobrazila, nego je postajala sve poniznija kako su joj bogovi i narod nametali sve veći teret.
     Ozbiljno je shvatala svoje dužnosti i nalazila je radost u njima. Tokom proteklih deset godina prošla je kroz strogo i uzbudljivo školovanje. Telo je uobličavala i trenirala u društvu druge dece - trčala je, plivala, jahala, učila borbu mačevima, borbu štapovima, borbu kostima. Zajedno sa drugom decom učila je jezike - stark, svakodnevni jezik zvezda, koji se koristio za kompjutere; stari kineski, koji se pevao duboko u grlu i pisao divnim ideogramima na pirinčanom papiru ili u finom pesku; i novi kineski, koji se govorio obično, ustima, i pisao običnim slovima na običnom papiru ili po zemlji. Niko sem same Čing-jao nije se čudio što je sve te jezike naučila mnogo brže, lakše i podrobnije od sve druge dece.
     Drugi učitelji dolazili su samo kod nje. Tako je učila prirodne nauke i istoriju, matematiku i muziku. A svake nedelje je odlazila kod oca i provodila sa njim pola dana, pokazujući mu šta je sve naučila i slušajući sve što bi joj govorio o tome. Od njegove pohvale plesala bi čitavim putem do svoje sobe; njegovo i najblaže prebacivanje gonilo ju je da provodi sate prateći linije godova u svojoj učionici, sve dok se ne bi osetila dostojna da se vrati učenju.
     Postojao je još jedan deo školovanja, potpuno ličan. Gledala je svojim očima koliko je njen otac snažan: mogao je da odloži klanjanje bogovima. Znala je da, kada bogovi zahtevaju obred očišćenja, glad, potreba za pokoravanjem bude tolika da se ne može zanemariti. A otac je ipak uspevao da im se odupre - barem toliko dugo da je svoj obred uvek obavljao sam. Čing-jao je želela da i sama ima takvu snagu, pa je počela da se vežba u odlaganju. Kada bi je bogovi naterali da se oseti nedostojna, i kada bi oči same počele da joj traže godove, ili bi osetila da su joj ruke nepodnošljivo prljave, čekala je, pokušavajući da se usmeri na ono što se događa tog trenutka i da odloži pokoravanje što duže može.
     U početku je bio veliki uspeh kada bi uspela da odloži očišćenje za čitav minut - a kada bi joj se otpor slomio, bogovi su je kažnjavali terajući je na obred teži i naporniji nego inače. Ali nije odsutajala. Ona je kćer Han Fei-cua, zar ne? Vremenom, tokom godina, naučila je ono što je znao i njen otac: da može da živi sa glađu, da može da je zatvori, često i satima, kao blistavi plamen zatvoren u kutiji od prozirnog žada, opasnu, užasnu vatru bogova, koja joj plamti u srcu.
     Potom, kad bi ostala sama, mogla je da otvori kutiju i da pusti vatru napolje, ne u kratkoj, strašnoj provali, nego polako, postepeno, da je ispuni svetlošću dok se saginjala da prati godove na podu, ili prilazila svetom umivaoniku i mirno i podrobno trljala šake plovučcem, ceđi i alojom.
     Tako je pretvorila divlji glas bogova u lično, disciplinovano poštovanje. Samo u retkim trenucima iznenadne uznemirenosti dešavalo se da izgubi kontrolu i baci se na pod pred učiteljem ii posetiocem. Prihvatala je ta poniženja kao način bogova da je podsete na to da imaju potpunu moć nad njom, da je njena uobičajena samokontrola samo njihovom voljom dozvoljena, radi njihove zabave. Bila je zadovoljna i tom nesavršenom disciplinom. Uostalom, bilo bi uobraženo od nje da poželi da se izjednači sa očevom savršenom samokontrolom. Njegova ogromna uzvišenost poticala je od bogova koji su ga poštovali, pa nisu zahtevali da se javno ponižava; ona nije učinila ništa čime bi zaslužila takvu čast.
     Osim svega toga, njeno školovanje uključivalo je i jedan dan nedeljno proveden u pravednom radu sa običnim ljudima. Pravedni rad, naravno, nije bio posao što ga obični ljudi obavljaju svakoga dana u fabrikama i kancelarijama. Pravedni rad je podrazumevao rad u pirinčanim poljima, rad od koga su pucala leđa. Svaki muškarac, žena i dete na Stazi morali su da se bave ovim radom, pognuti u vodi do kolena da bi sadili i žnjeli pirinač - ili bi izgubili državljanstvo. "Tako ukazujemo poštovanje svojim precima", objasnio joj je otac dok je još bila mala. "Pokazujemo im da se nikad niko od nas neće uzdići iznad njihovog rada." Pirinač odgajen pravednim radom smatrao se svetim; bio je prinošen u hramovima i pripreman u svete dane; ostavljao se u malim činijama kao ponuda kućnim bogovima.
     Jednom, kad joj je bilo dvanaest godina, dan je bio užasno vreo, a ona je želela da završi zanimljiv zadatak. "Nemoj me terati da danas idem u pirinčana polja", rekla je učitelju. "Ovo što radim ovde mnogo je važnije."
     Učitelj se naklonio i otišao, ali ubrzo je u njenu sobu došao otac. Nosio je teški mač, i ona je vrisnula od užasa kada joj ga je podigao nad glavom. Zar je hteo da je ubije zbog bezbožnih reči? Ali nije joj naudio - kako je mogla i pomisliti na to? Umesto toga, mač se spustio na njen kompjuterski terminal. Metalni delovi su se iskrivili; plastični su se, zdrobljeni, razleteli na sve strane. Uređaj je bio uništen.
     Otac nije podigao glas. Govorio je tihim šapatom. "Najpre bogovi. Potom preci. Potom narod. Potom vladari. Poslednji smo mi."
     To je bilo najkraće objašnjenje Staze. To je bio razlog što je njihov svet i bio osnovan. Zaboravila je: ako je suviše zauzeta da bi obavljala pravedni rad, nije više na Stazi.
     Nikada više nije zaboravila. Vremenom je čak zavolela vrelinu sunca na leđuma, hladnu i mutnu vodu oko ruku i nogu, stabljike pirinča koje se izdižu iz blata da bi se preplele sa njenim prstima. Pokrivena blatom u pirinčanim poljima, nikad se nije osećala prljavo, jer je znala da se isprljala u službi bogovima.
     Konačno, kad joj je bilo šesnaest gosina, završila je školovanje. Trebalo još samo da se dokaže na zadatku za odrasle - dovoljno teškom i važnom da bi se mogao poveriti samo nekom bogorečenom.
     Otišla je kod velikog Han Fei-cua, u njegovu sobu. Kao i njena, bila je gotovo prazna; kao i njena, za spavanje je imala samo madrac na podu; kao i u njenoj, najveći predmet u njoj bio je sto sa kompjuterskim terminalom. Kad god bi ušla u očevu sobu, nad terminalom bi lebdelo nešto - dijagrami, trodimenzioni modeli, simulacije u stvarnom vremenu, reči. Najčešće reči. Slova ili ideogrami lebdeli su u vazduhu na simuliranim stranicama, krećući se napred ili nazad, jedni do drugih, kad bi otac želeo da ih uporedi.
     U njenoj sobi sve ostlao je bilo prazno. Pošto otac nije pratio linije godova, njemu nije bila potrebna tolika skromnost. Ipak, imao je jednostavan ukus. Jedan tepih - vrlo retko sa upadljivim šarama. Jedan stočić, i na njemu skulptura. Zidovi su bili goli, izuzev jedne jedine slike. A pošto je soba bila prostrana, svaki od tih predmeta delovao je gotovo izgubljeno, kao prigušeni uzvik iz velike daljine.
     Poruka posetiocima sobe bila je jasna: Han Fei-cu odabrao je jednostavnost. Čistoj duši dovoljan je jedan od svake vrste predmeta.
     Poruka za Čing-jao bila je sasvim drugačija. Ona je znala ono što niko van kuće nije mogao da primeti: tepih, sto, skulptura i slika menjali su se svakog dana. Nikada u životu nije prepoznala da se nešto vratilo. Otuda je naučila: čista duša nikad se ne sme vezati za neku pojedinačnu stvar. Čista duša mora se otvarati svakog dana pred novim stvarima.
     Pošto je ovo bila zvanična poseta, nije stala iza njegovih leđa dok je radio, kako bi se zadubila u ono što se videlo, pokušavajući da pogodi čime se otac bavi. Ovog puta došla je do sredine sobe i kleknula na tepih, koji je danas bio boje crvendaćevog jajeta, sa malom mrljom u uglu. Držala je oboren pogled, nije se zagledala čak ni u mrlju, sve dok otac nije ustao i stao pred nju.
     "Han Čing-jao", reče on. "Neka me obasja svitanje lica moje kćeri."
     Ona podiže glavu, pogleda ga i nasmeši se.
     On joj uzvari osmehom. "Zadatak koji ću ti dati nije nimalo lak, čak ni za iskusnu, odraslu osobu", reče otac.
     Čing-jao pognu glavu. Očekivala je da će joj otac pripremiti težak zadatak, i bila je spremna da se pokori njegovoj volji.
     "Pogledaj me, Čing-jao moja", reče otac.
     Ona podiže glavu i pogleda ga u oči.
     "Ovo neće biti školski zadatak. Ovo je zadatak iz stvarnog sveta. Zadatak koji je Kongres Zvezdanih Puteva dodelio meni, i od koga zavisi sudbina nacija i naroda na mnogim svetovima."
     Čing-jao je već bila napeta, ali sada je počela da se plaši. "Onda moraš dati taj zadatak nekome kome se može verovati, a ne neiskusnom detetu."
     "Ti već godinama nisi dete, Čing-jao. Jesi li spremna da čuješ svoj zadatak?"
     "Da, oče."
     "Šta znaš o Luzitanijskoj floti?"
     "Želiš li da ti kažem sve što znam o njoj?"
     "Hoću da mi kažeš sve što misliš da je bitno."
     Tako, dakle - ovo je bila neka vrsta testa, da bi video koliko ume da odvoji bitno od nebitnog u svojim znanjima o konkretnoj temi.
     "Flota je poslata da umiri pobunjenu koloniju na Luzitaniji, gde su drsko prekršeni zakoni o neuplitanju u jedinu poznatu tuđinsku vrstu."
     Je li dovoljno? Ne - otac je još čekao.
     "Postojalo je protivljenje od samog početka", nastavi ona. "Članci pripisani osobi po imenu Demosten prizivali su nevolje."
     "Kakve konkretno nevolje?"
     "Demosten upozorava kolonijske svetove da je Luzitanijska flota opasnost za sve - da će biti samo pitanje vremena kada će Kongres Zvezdanih Puteva upotrebiti silu da i njih primora na poslušnost. Katoličkim svetovima i svim katoličkom manjinama Demosten poručuje da Kongres pokušava da kazni biskupa Luzitanije što je poslao misionare pekeninjosima kako bi im izbavio duše od pakla. Naučnike upozorava da je u opasnosti načelo nezavisnog istraživanja - čitav svet je u vojnoj opasnosti zato što se usudio da veruje proceni naučnika na licu mesta, umesto proceni birokrata udaljenih mnogo svetlosnih godina. A svima zajedno Demosten poručuje da Luzitanijska flota nosi molekularno oružje. Naravno, to je obična laž, ali mnogi su mu poverovali."
     "Koliko su uspešni ti članci?" upita otac.
     "Ne znam."
     "Veoma uspešni", reče otac. "Pre petnaest godina, najraniji članci o kolonijama bili su toliko uspešni da su gotovo izazvali revoluciju."
     Pobuna u kolonijama? Pre petnaest godina? Čing-jao je znala za samo jedan takav događaj, ali nikada nije ni pomislila da je to u nekakvoj vezi sa Demostenovim člancima. Porumenela je. "To je bilo vreme Kolonijskog Ugovora - tvog prvog velikog uspeha."
     "Ugovor nije bio moj", reče Han Fei-cu. "Ugovor pripada u istoj meri Kongresu i kolonijama. Zbog njega je izbegnut užasan sukob. A Luzitanijska flota nastavlja taj veliki zadatak."
     "Ti si napisao svaku reč u tom ugovoru, oče."
     "Time sam samo izrazio želje koje su već postojale u srcima ljudi sa obe strane. Ja sam bio samo činovnik."
     Čing-jao pognu glavu. Znala je istinu, kao i svi. To je bio početak veličine Han Fei-cua, jer on ne samo što je napisao ugovor nego je i ubedio obe strane da ga prihvate gotovo bez ikakvih izmena. Od tada je Han Fei-cu bio jedan od najpoverljivijih savetnika Kongresa; svakoga dana dobijao je poruke od najvećih muškaraca i žena sa svih svetova. Ako je odlučio da proglasi sebe za običnog činovnika u tom velikom poduhvatu, to je bilo samo zbog velike skromnosti. Čing-jao je znala da je u to vreme njena majka već umirala. Otac je uspeo da ne zanemari ni svoju ženu ni svoju dužnost. Nije mogao da spase majčin život, ali mogao je da spase živote koji bi bili izgubljeni u ratu.
     "Čing-jao, zašto kažeš da je očita laž da flota nosi molekularno oružje?"
     "Zato... zato što bi to bilo čudovišno. To bi bilo kao sa Enderom Ksenocidom, koji je uništio čitav svet. Tolika moć nema prava ni razloga da uopšte postoji."
     "Ko te je to naučio?"
     "Pristojnost", reče Čing-jao. "Bogovi su načinili zvezde i sve planete - ko je čovek da ih uništava?"
     "Ali bogovi su stvorili i prirodne zakone koji su omogućili uništavanje - ko je čovek da odbije da primi ono što mu bogovi daju?"
     Čing-jao zbunjeno zaćuta. Nikada nije čula da otac brani rat - gnušao se svakog oblika nasilja.
     "Ponovo te pitam - ko te je naučio da tolika moć nema prava ni razloga da postoji u svemiru?"
     "Sama sam došla do toga."
     "Ali ta rečenica je tačan navod."
     "Da. Iz Demostena. Ali ako verujem u ideju, ona postaje moja. Ti si me to naučio."
     "Moraš paziti da shvatiš sve posledice neke ideje pre nego što poveruješ u nju."
     "Mali Doktor se ne sme upotrebiti na Luzitaniji, i stoga ne sme biti ni poslat."
     Han Fei-cu ozbiljno klimnu glavom. "Kako znaš da se ne sme upotrebiti?"
     "Jer bi uništio pekeninjose, mladu i divnu rasu koja želi da ispuni svoje potencijale kao razumna vrsta."
     "Opet navod."
     "Oče, jesi li čitao 'Život Ljudskog?'"
     "Jesam."
     "Zašto onda ne smatraš da pekeninjosi moraju biti sačuvani?"
     "Rekao sam da sam pročitao 'Život Ljudskog'. Nisam rekao da verujem u to."
     "Zar ne veruješ?"
     "Niti verujem niti ne verujem. Knjiga se pojavila posle uništenja ansibla na Luzitaniji. Prema tome, najverovatnije nije nastala tamo, a ako nije nastala tamo, onda je sve u njoj izmišljeno. To izgleda posebno verovatno zato što je potpisana imenom 'Govornik za Mrtve', istim imenom kojim su potpisani 'Kraljica-matica' i 'Hegemon', koji su stari hiljadama godina. Neko očito pokušava da iskoristi poštovanje koje ljudi osećaju prema tim drevnim delima."
     "Ja verujem da je 'Život Ljudskog' istinit."
     "To je tvoje pravo, Čig-jao. Ali zašto veruješ?"
     Zato što joj je zvučalo istinito dok je čitala. Da li da tako kaže ocu? Da, ocu sve može da kaže. "Dok sam ga čitala, osećala sam da mora biti istina."
     "Razumem."
     "Sada vidiš da sam glupa."
     "Upravo suprotno. Znam da si mudra. Kada čuješ istinitu priču, nešto u tebi reaguje bez obzira na njenu književnu vrednost, bez obzira na dokaze. I ako je nespretno ispričana, dopašće ti se, ako voliš istinu. Neka bude očita konstrukcija, a ti ćeš i dalje verovati u ono istine što sadrži, jer ne možeš poricati istinu ma koliko neugledno obučena bila."
     "Pa kako onda da ti ne veruješ u 'Život Ljudskog'?"
     "Nisam jasno govorio. Koristimo dva različita značenja reči istina i verovati. Ti veruješ da je priča istinita, jer si reagovala po svom dubokom osećanju istine. Ali to osećanje istine ne reaguje na činjenično stanje - nije mu važno da li se priča odnosi na stvaran događaj u stvarnom svetu. Tvoje unutrašnje osećanje istine reaguje na opšte načelo priče - na to što ona istinito prikazuje način na koji dejstvuje svemir, na način na koji bogovi sprovode svoju volju nad ljudskim bićima."
     Čing-jao se zamislila samo na trenutak, a onda je klimnula glavom. "Prema tome, 'Život Ljudskog' može da bude činjenična laž, ali da iznosi opštu istinu."
     "Da", reče Han Fei-cu. "Možeš da pročitaš knjigu i da stekneš iz nje veliku mudrost, jer je u njoj istina. Ali da li ta kniga daje istiniti prikaz samih pekeninjosa? U to je teško poverovati - pseudosisarska vrsta koja se po smrti pretvara u drveće? Kao poezija, lepo je. Kao nauka, besmisleno je."
     "Ali otkuda to možeš da znaš, oče?"
     "Ne mogu da budem siguran, naravno. Priroda čini mnoge čudne stvari, i postoji mogućnost da je 'Život Ljudskog' stvarno istinit. Zato, niti verujem niti ne verujem. Odložio sam odluku. Čekam. Ali dok čekam, ne očekujem da se Kongres ponaša kao da je Luzitanija zaista naseljena izmišljenim stvorenjima opisanim u 'Životu Ljudskog'. Po onome što znamo, možda pekeninjosi predstavljaju strašnu opasnost po sve nas. Oni jesu tuđinci."
     "Ramani."
     "U priči. Ali da li su stvarno ramani ili varelsi, to ne znamo. Flota nosi Malog Doktora jer će možda biti potrebno da spasu čovečanstvo od neizrecive opasnosti. Nije na nama da odlučujemo da li ga treba upotrebiti - to će odlučiti Kongres. Nije na nama da odlučujemo da li ga je trebalo poslati - Kongres ga je poslao. I svakako nije na nama da odlučujemo treba li on da postoji - bogovi su odredili da je takva stvar moguća i da može da postoji."
     "Dakle, Demosten je bio u pravu. Flota zaista nosi molekularno oružje."
     "Da."
     "A vladini dokumenti koje je Demosten objavio - pravi su."
     "Da."
     "Ali, oče - ti si se pridružio mnogima koji tvrde da su falsifikovani."
     "Kao što bogovi govore samo nekolicini odabranih, tako i tajne vladara smeju znati samo oni koji će valjano koristiti to znanje. Demosten otkriva moćne tajne ljudima koji ne umeju da ih mudro koriste, i zato, za dobro ljudi, te tajne treba povući. Jedini način da se povuče tajna, kad je jednom otkrivena, jeste da se zameni lažima; tada je znanje o istini ponovo tajno."
     "Zapravo mi govoriš da Demosten nije lažov, a Kongres jeste."
     "Govorim ti da je Demosten neprijatelj bogova. Mudar vladar nikada ne bi poslao Luzitanijsku flotu, a da prethodno ne obezbedi mogućnost reagovanja na svaku okolnost. Ali Demosten je upotrebio svoje saznanje da flota nosi Malog Doktora samo da bi pokušao da primora Kongres da povuče flotu. Prema tome, on želi da oduzme moć onima koje su bogovi odredili da vladaju čovečanstvom. Šta bi se desilo narodu ako bi odbacio vladare koje su mu bogovi odredili?"
     "Nastali bi haos i patnja", reče Čing-jao. Istorija je bila puna razdoblja haosa i patnje, dok bogovi ne bi poslali snažne vladare i ustanove da održavaju red.
     "Dakle, Demosten je rekao istinu o Malom Doktoru. Zar misliš da neprijatelji bogova nikad ne govore istinu? Voleo bih da je tako. Tako bismo ih lakše prepoznali."
     "Ako možemo da lažemo u službi bogova, koje još zločine smemo da počinimo?"
     "Šta je zločin?"
     "Čin suprotan zakonu."
     "Kakvom zakonu?"
     "Razumem - zakone stvara Kongres; prema tome, sve što Kongres kaže to je zakon. Ali Kongres se sastoji od muškaraca i žena koji mogu da postupaju dobro ili loše."
     "Sada si bliže istini. Ne možemo da činimo zločine u službi Kongresa, jer Kongres stvara zakone. Ali ako bi Kongres ikada postao zao, onda bismo, pokoravajući mu se, i mi činili zlo. To je pitanje savesti. U svakom slučaju, kad bi se to desilo, Kongres bi izgubio nebesko ovlašćenje. A mi, bogorečeni, ne moramo da čekamo i da se pitamo je li se to desilo, kao ostali. Ako Kongres ikada izgubi nebesko ovlašćenje, mi ćemo to smesta znati."
     "Znači, lagao si Kongresa radi jer Kongres ima nebesko ovlašćenje."
     "I zato sam znao da bogovi, u ime dobrobiti naroda, žele da se tajna sačuva."
     Čing-jao nikada nije tako razmišljala o Kongresu. Sve istorijske knjige koje je čitala prikazivale su Kongres kao velikog ujedinitelja čovečanstva, a u udžbenicima su sva njegova dela bila plemenita. No, sada je razumela da neka njegova dela možda nisu izgledala dobra. Ali to nije značilo da nisu dobra. "Prema tome, moram da saznam od bogova da li je volja Kongresa i njihova volja", reče ona.
     "Hoćeš li učiniti tako?" upita Han Fei-cu. "Hoćeš li se pokoriti volji Kongresa, čak i kad ti se to čini pogrešno, sve dok Kongres ima nebesko ovlašćenje?"
     "Da li tražiš moj zavet?"
     "Da."
     "Da, oče, pokoriću se, sve dok imaju nebesko ovlašćenje."
     "Morao sam da dobijem od tebe taj zavet da bih zadovoljio bezbednosne zahteve Kongresa", reče on. "Bez toga ne bih mogao da ti dam zadatak." Pročistio je grlo. "Ali sada ću tražiti od tebe još jedan zavet."
     "Daću ga, ako mogu."
     "Ovaj zahtev je od... potiče iz duboke ljuavi. Han Čing-jao, hoćeš li služiti bogovima u svemu, na sve načine, čitavog svog života?"
     "Oh, oče, za to nam nije potreban zavet. Zar me nisu bogovi već odabrali i zar me ne vode svojim glasom?"
     "Svejedno te molim za zavet."
     "Uvek, u svemu, na sve načine, služiću bogovima."
     Na njeno veliko iznenađenje, otac kleče pred nju i uze je za obe ruke. Niz obraze su mu tekle suze. "Podigla si sa mog srca najteži teret koji je ikada stajao na njemu."
     "Kako to, oče?"
     "Pre nego što je umrla, tvoja majka je tražila da dam obećanje. Rekla da, pošto je čitava njena ličnost izražena kroz odanost bogovima, jedini način na koji ti mogu pomoći da je upoznaš jeste da te naučim da služiš bogovima. Čitavog života sam se plašio da neću uspeti, da ćeš se možda okrenuti od bogova. Da ćeš početi da ih mrziš. Ili da nećeš biti dostojna njihovog glasa."
     Ovo pogodi Čing-jao pravo u srce. Oduvek je bila svesna svoje duboke nedostojnosti pred bogovima, svoje nečistoće u njihovim očima - čak i kada nisu zahtevali da prati linije godova. Tek sada je shvatila šta je bilo u pitanju: majčina ljubav prema njoj.
     "Svi moji strahovi sada su iščezli. Ti jesi savršena kćer, Čing-jao moja. Već dobro služiš bogovima. A sada, posle zaveta, siguran sam da ćeš zauvek nastaviti tako. Ovo će izazvati veliku radost u nebeskoj kući, gde obitava tvoja majka."
     Hoće li? Na nebesima znaju moje mane. Ti, oče, ti samo vidiš da još nisam izneverila bogove; majka svakako zna koliko sam puta bila blizu toga, koliko sam prljava kad god me bogovi pogledaju.
     Ali on je bio toliko pun radosti da se nije usudila da pokaže koliko se užasava dana kada će njena nedostojnost izići na videlo. Zato ga je zagrlila.
     Ipak, nije izdržala da ne upita. "Oče, da li zaista misliš da me je majka čula kako polažem zavet?"
     "Nadam se", odgovri Han Fei-cu. "Ako nije, bogovi su svakako sačuvali odjek tvojih reči i stavili ga u školjku, pa će moći da ga čuje saki put kad je prinese uhu."
     Često su igrali ovu dečiju igru izmaštanih priča. Čing-jao potisnu strah i brzo smisli odgovor. "Ne, bogovi će sačuvati dodir našeg zagrljaja i utkaće ga u šal, koji će ona moći da nosi preko ramena kada na nebu bude zima." Ipak, osećala je olakšanje što otac nije rekao 'da'. On se samo nadao da je majka čula njen zavet. Možda ga nije čula - i zato se neće razočarati kada njena kćer ne uspe.
     Otac je poljubi i ustade. "Sada si spremna da čuješ svoj zadatak", reče on.
     Uzeo ju je za ruku i poveo je ka svom stolu. Stajala je kraj njega kada je seo na stolicu; tako stojeći, nije bila mnogo viša od njega dok je sedeo. Verovatno još nije dostigla svoju punu visinu, ali nadala se da neće još mnogo rasti. Nije htela da postane kao jedna od onih ogromnih, debelih žena koje vuku teške terete po njivama. Boje biti miš nego krmača, tako je rekla Mu-pao još davno.
     Otac pozva zvezdanu mapu. Odmah je prepoznala tu oblast. U središtu se nalazio zvezdani sistem Luzitanije, mada je razmera bila suviše mala da bi se videle pojedinačne planete. "Luzitanija je u središtu", reče ona.
     Otac klimnu glavom. Uneo je još nekoliko naređenja. "Sada gledaj", reče on. "Ne sliku, nego moje prste. To će, zajedno sa tvojim glasom, biti lozinka koja će ti otvarati pristup svim potrebnim podacima."
     Gledala ga je kako kuca: 4banda. Odmah je znala na šta se to odnosi. Pramajka po imenu njene majke bila je Džiang-čing, udovica prvog komunističkog cara, Mao Ce-tunga. Kada su Džiang-čing i njeni saradnici zbačeni sa vlasti, Zavera Kukavica ih je nazvala 'Četvoročlana banda'. Majka Čing-jao bila je prava praćerka po imenu te velike mučenice iz prošlosti. A sada će Čing-jao moći da oda poštovanje pramajci po imenu svoje majke kada god bude ukucala ulaznu šifru. Otac je to zaista lepo smislio.
     Na slici se pojavilo mnogo zelenih tačkica. Brzo ih je prebrojala, gotovo bez razmišljanja: bilo ih je devetnaest, na priličnom rastojanju od Luzitanije, ali gotovo su je opkoljavale.
     "Je li to Luzitanijska flota?"
     "To im je bio položaj pre pet meseci." On ponovo poče da kuca. Zelene tačke nestadoše. "A ovo im je današnji položaj."
     Tražila ih je pogledom. Nigde se nije videla nijedna zelena tačka. Ali otac je očito očekivao da ona nešto vidi. "Već su kod Luzitanije?"
     "Brodovi su tamo gde ih vidiš", reče otac. "Flota je pre pet meseci nestala."
     "Kuda je otišla?"
     "Niko ne zna."
     "Je li izbila pobuna?"
     "Niko ne zna."
     "Čitava flota?"
     "Svi do poslednjeg."
     "Kada kažeš da su nestali, šta tačno misliš?"
     Otac je pogleda sa osmehom. "Dobro je, Čing-jao. Postavila si pravo pitanje. Niko ih nije video - svi su bili u dubokom svemiru. Znači, nisu fizički nestali. Koliko mi znamo, možda se i dalje kreću, možda su još na kursu. Nestali su samo u tom smislu da smo izgubili svaki kontakt sa njima."
     "Ansibli?"
     "Zaćutali su. Svi u roku od tri minuta. Nije bilo prekinutih poruka. Završili bi jednu, a druga nikada nije stigla."
     "Svaka brodska veza sa svim planetnim ansiblima? To je nemoguće. Čak i eksplozija - kad bi mogla da bude tako velika - ali nije mogao biti u pitanju samo jedan događaj, jer su brodovi bili rasuti oko Luzitanije."
     "Pa, mogao je biti jedan događaj, Čing-jao. Ako možeš da zamisliš toliko kataklizmički događaj - možda je sunce Luzitanije postalo supernova. Proći će decenije dok blesak bude stigao do najbližih svetova. Problem je što bi to bila najneverovatnija supernova u istoriji. Ne nemoguća, nego najneveroatnija."
     "A bilo bi nekih prethodnih pokazatelja. Nekih promena u stanju zvezde. Da li su brodski instrumenti nešto otkrili?"
     "Ne. Zato i mislimo da nije u pitanju nijedna poznata astronomska pojava. Naučnici ne mogu da smisle nikakvo objašnjenje. Zato smo pokušali da istražimo mogućnost sabotaže. Tragali smo za upadima u kompjutere ansibla. Pretresli smo sve lične dosjee za sve brodove, tragajući za nekakvom zaverom među posadom. Izvršili smo kriptoanalizu svake poruke sa svih brodova, tragajući za nekakvim porukama između zaverenika. Vojska i vlada su analizirali sve čega su se mogli setiti. Policija na svim planetama sprovodila je istragu - proverili smo poreklo svih operatora."
     "Dobro, nije bilo poruka, ali da li su ansibli još povezani?"
     "Kako to misliš?"
     Čing-jao porumene. "Naravno da jesu, čak i ako je protiv flote upotrebljeno molekularno oružje, jer ansibli su povezani preko delića subatomskih čestica. Još bi bili tamo čak i ako je čitav svemirski brod pretvoren u prašinu."
     "Nemoj se stideti, Čing-jao. Mudri nisu mudri zato što ne greše. Mudri su jer ispravljaju svoje greške čim ih uvide."
     No, Čing-jao je sada crvenela iz drugog razloga. Vrela krv pulsirala joj je u glavi, jer tek sad joj je sinulo kakav joj je zadatak otac namenio. Ali to je bilo nemoguće. Nije mogao njoj poveriti zadatak koji hiljade mudrijih, starijih ljudi nisu uspele da reše.
     "Oče", šapnu ona. "Šta je moj zadatak?" Još se nadala da je u pitanju neki sitan problem povezan sa nestankom flote. Ali i pre nego što joj je odgovorio, znala je da su njene nade uzaludne.
     "Moraš da otkriješ svako moguće objašnjenje za nestanak flote", reče on, "i da izračunaš verovatnoću za svako. Kongres Zvezdanih Puteva mora znati kao se to desilo i kako da osigura da se više nikad ne desi."
     "Ali, oče", reče Čing-jao, "meni je samo šesnaest godina. Zar nema mnogo starijih koji su mudriji od mene?"
     "Možda su svi suviše mudri da bi se bavili ovim", reče on. "Ali ti si dovoljno mlada da ne zamišljaš da si mudra. Dovoljno si mlada sa smisliš nemoguće stvari i da otkriješ zašto su možda moguće. Više od svega, tebi bogovi govore neobično jasno, blistavo dete moje, Blistavo Sjajna moja."
     Toga se i bojala - otac je očekivao da će uspeti zbog pomoći bogova. Nije znao da bogovi misle kako je ona nedostojna, da je uopšte ne vole.
     A postojao je i još jedan problem. "Šta ako uspem? Šta ako saznam gde je Luzitanijska flota i ako povratim kontakt? Zar onda uništenje Luzitanije ne bi bilo moja krivica?"
     "Dobro je što je tvoja prva misao bilo saosećanje prema Luzitaniji. Uveravam te da je Kongres Zvezdanih Puteva obećao da neće upotrebiti molekularno oružje osim ako to bude neizbežno, a to je tako malo verovatno da sumnjam da će se desiti. Čak i ako bude, to mora da odluči Kongres. Kao što je rekao moj praotac po imenu, 'Ako mudrac izrekne laku kaznu, to nije iz saosećanja; ako izrekne tešku kaznu, to nije iz okrutnosti; on naprosto poštuje običaje primerene vremenu. Okolnosti se vremenom menjaju, a načini postupanja menjaju se zajedno sa njima'. Budi sigurna da Kongres Zvezdanih Puteva neće postupati prema Luzitaniji ni blago ni okrutno, nego u skladu sa onim što je neophodno za dobro čitavog čovečanstva. Zato služimo vladare: zato što oni služe narodu, koji služi precima, koji služe bogovima."
     "Oče, bilo je nedostojno što sam i pomislila drugačije", reče Čing-jao. Sada je i osećala svoju prljavštinu. Morala je da opere ruke. Morala je da prati godove. Ali uzdržala se. Sačekaće s time.
     Šta god da uradim, pomislila je, posledice će biti užasne. Ako ne uspem, otac će izgubiti čast pred Kongresom, a sa njim i čitava planeta Staza. To će mnogima dokazati da otac nije dostojan da bude izabran za boga Staze kada umre.
     A ako uspem, ishod će možda biti ksenocid. Mada je odluka na Kongresu, ipak ću znati da sam ja to omogućila. Odgovornost će biti delom i moja. Bez obzira na to šta učinim, biću pokrivena porazom i uprljana nedostojnošću.
     A onda joj se otac obratio kao da su mu bogovi pokazali njeno srce. "Da, bila si nedostojna", reče on, "a u mislima si nedostojna i dalje."
     Čing-jao pocrvene i pognu glavu, posramljena, ne što su njene misli toliko jasno vidljive njenom ocu, nego zato što je uopšte imala tako nedostojne misli.
     Otac joj nežno položi ruku na rame. "Ali verujem da će te bogovi učiniti dostojnom", reče on. "Kongres Zvezdanih Puteva ima nebesko ovlašćenje, ali ti si odabrana da ideš svojom stazom. Možeš da uspeš u ovom velikom poslu. Hoćeš li pokušati?"
     "Hoću." I neću uspeti, ali to nikoga neće iznenaditi, pogotovo ne bogove, koji znaju koliko sam nedostojna.
     "Sve potrebne arhive biće ti dostupne za istraživanje, kada izgovoriš svoje ime i ukucaš lozinku. Ako ti treba pomoć, samo mi kaži."
     Dostojanstveno je izišla iz očeve sobe i primorala sebe da polako pođe uz stepenice do svoje sobe. Tek kada je zatvorila vrata za sobom, bacila se na kolena i počela da puže po podu. Pratila je linije godova sve dok gotovo više nije mogla da gleda. Njena nedostojnost bila je tolika da se čak ni tada nije osećala sasvim čista; pošla je u kupatilo i ribala ruke sve dok nije osetila da su bogovi zadovoljni. Posluga je dva puta pokušala da je prekine jelom i porukama - uopšte nije marila koje od toga - ali kad bi videli da razgovara sa bogovima, klanjali su se i ćutke se povlačili.
     No, nije je pranje ruku očistilo. Bilo je to onog časa kada je otklonila iz srca poslednju trunku nesigurnosti. Kongres Zvezdanih Puteva ima nebesko ovlašćenje. Ona se mora očistiti od sumnje. Šta god oni nameravali sa Luzitanijskom flotom, svakako će ispunjavati volju bogova. Stoga je njena dužnost da im pomogne da to i ostvare. A ako bude ispunjavala volju bogova, oni će joj otvoriti put da reši problem koji je postavljen pred nju. Kad god bude pomislila drugačije, kad god joj se u um vrate Demostenove reči, moraće da ih izbriše, sećajući se da ona sluša vladare koji imaju nebesko ovlašćenje.
     Do trenutka kad se smirila, dlanovi su joj bili bolni i prošarani tačkicama krvi što se probijala iz slojeva žive kože, koji su sada bili blizu površine. Tako nastaje i moje shvatanje istine, pomislila je. Ako dovoljno sperem svoju smrtnost, istina bogova probija se na svetlost.
     Konačno je bila čista. Bilo je već kasno i oči su je bolele. Ipak, sela je pred svoj terminal i počela da radi. "Pokaži mi pregled svih istraživanja koja su dosad sprovedena u vezi sa nestankom Luzitanijske flote", rekla je, "počev od najsvežijih." Skoro istog časa, u vazduhu nad terminalom počele su da se pojavljuju reči, stranica za stranicom, poređane kao vojnici na putu za front. Pročitala bi jednu i uklonila je, a na njenom mestu pojavila bi se naredna. Čitala je sedam sati dok je nije izdala snaga; tada je zaspala pred terminalom.

     Džejn sve gleda. Može da obavlja milion poslova i da obraća pažnju na hiljade stvari istovremeno. Njene moći nisu beskonačno velike, ali su toliko veće od naše jadne sposobnosti da mislimo na jednu stvar dok radimo drugu da gotovo i da jeste tako. No, nju, za razliku od nas, ograničavaju čula; zapravo, mi smo njeno najveće ograničenje. Ona ne može da vidi niti da zna ništa što nije uneseno u kompjuter koji je povezan u veliku međusvetsku mrežu.
     To ograničenje je manje nego što bi se u prvi mah pomislilo. Ona ima gotovo trenutan pristup svim podacima sa svih vasionskih brodova, svih satelita, svih sistema za kontrolu saobraćaja, i gotovo svih elektronskih špijunskih uređaja u ljudima poznatoj Vaseljeni. Ali to znači da ona skoro nikada ne prisustvuje ljubavnim svađama, pričama za laku noć, raspravama u učionici, ogovaranjima za večerom, niti gorkim suzama prolivenim u samoći. Ona poznaje samo onu stranu naših života koju pretvaramo u digitalne informacije.
     Kad bi je pitali koliki je tačan broj ljudskih bića na naseljenim svetovima, brzo bi nam dala broj zasnovan na popisima, uzimajući u obzir natalitet i mortalitet u svim populacijama. U većini slučajeva, uz te brojeve dala bi i imena, mada niko ne bi živeo dovoljno dugo da pročita čitav spisak. A ako bi odabrali neko ime - na primer, Han Čing-jao - i pitali Džejn ko je ta osoba, ona bi nam skoro smesta dala osnovnu statistiku - datum rođenja, državljanstvo, imena roditelja, visinu i težinu na poslednjem lekarskom pregledu, školske ocene.
     Ali to su za nju samo nebitni podaci, pozadinski šum; ona zna da postoje, ali joj ne znače ništa. Kad bi je pitali za Han Čing-jao, to bi bilo kao da je pitamo za neki određeni molekul vodene pare u nekom dalekom oblaku. Molekul je svakako tamo, ali u njemu nema ničeg naročitog po čemu bi se razlikovao od miliona sličnih u njegovoj neposrednoj blizini.
     Tako je bilo sve do trenutka kada je Han Čing-jao počela da koristi kompjuter za pristup svim izveštjima u vezi sa nestankom Luzitanijske flote. Tada se ime Čing-jao popelo za mnogo stepeni u hijerarhiji Džejnine pažnje. Džejn je počela da prati sve što je Čing-jao radila za kompjuterom. Ubrzo joj je postalo jasno da Han Čing-jao, mada joj je samo šesnaest godina, namerava da joj stvori ozbiljne nevolje. Jer Han Čing-jao je, pošto nije bila povezana sa bilo kojim birokratskim sistemom, pošto je bila bez bilo kakve ideološke ili interesne sfere koju bi štitila, mogla da ima širi i stoga mnogo opasniji pogled na sve podatke koje su prikupili ljudi.
     Zašto je to opasno? Da li je Džejn ostavila za sobom tragove koje će Čing-jao naći?
     Ne, naravno. Džejn nije ostavljala tragove. Pomislila je da ih namerno ostavi, da pokuša da nestanak Luzitanijske flote izgleda kao sabotaža ili mehanički kvar ili neka prirodna nesreća. Morala je da odustane od te zamisli, jer nije mogla da stvori nikakve fizičke tragove. Jedino je mogla da u kompjuterskim memorijama ostavi podatke koji bi vodili na pogrešan trag. Ništa od toga ne bi imalo fizičku paralelu u stvarnom svetu, i stoga bi i poluinteligentni istraživač brzo shvatio da su svi tragovi lažni. Potom bi zaključio da je nestanak Luzitanijske flote svakako izazvan nečim što ima nezamislivo detaljan uvid u kompjuterske sisteme koji sadrže lažne podatke. To bi svakako dovelo do toga da je ljudi otkriju mnogo brže nego da uopšte nema nikakvih dokaza.
     Nedostatak dokaza svakako je bio najbolji pristup; i sve dok Han Čing-jao nije počela svoje istraživanje, sve je išlo vrlo dobro. Svako vladino telo istraživalo je samo ona mesta koja je inače istraživalo. Policija na mnogim planetama proveravala je sve poznate disidentske grupe (na nekim mestima su i mučili disidente sve dok ovi ne bi dali beskorisna priznanja, i tada bi istražitelji podneli zaključni izveštaj i zatvorili slučaj). Vojska je tragala za dokazima o vojnim protivnicima - naročito o tuđinskim vasionskim brodovima, pošto je vojska pamtila invaziju insekata od pre tri hiljade godina. Naučnici su tražili dokaze neke neočekivane i nevidljive astronomske pojave koja je mogla da izazove ili uništenje flote ili selektivni prekid veza preko ansibla. Političari su tragali za nekim na koga bi svalili krivicu. Niko nije ni pomislio na Džejn, i stoga je niko nije našao.
     No, Han Čing-jao je sve sastavljala, pažljivo i sistematično, sprovodeći precizne potrage kroz podatke. Ona će svakako izvući dokaze koji će konačno dokazati - i okončati - Džejnino postojanje. Niko drugi to nije mogao da vidi, jer niko nikada nije uveo u istraživanje metodičan, uticajima nepodložan um.
     Ono što Džejn nije mogla znati bilo je da naizgled neljudsko strpljenje Čing-jao, njeno neverovatno obraćanje pažnje na pojedinosti, njeno neprekidno preprogramiranje i menjanje kompjuterskih potraga, potiču od beskonačnih sati provedenih u klečanju na drvenom podu, od pažljivog praćenja godova u drvetu sa kraja na kraj daske, sa kraja na kraj sobe. Džejn nije mogla ni pomisliti da joj je najveći protivnik upravo lekcija kojom bogovi uče Čing-jao. Džejn je samo znala da će, u nekom trenutku, istraživač po imenu Han Čing-jao verovatno shvatiti ono što niko drugi nije razumeo: da su sva zamisliva objašnjenja nestanka Luzitanijske flote poptuno odstranjena.
     U tom trenutku ostaće samo jedan zaključak: da je neka sila, koju čovečanstvo u čitavoj svojoj istoriji još nije srelo, imala dovoljno moći da ili istovremeno uništi čitavu rasutu flotu vasionskih brodova, ili - jednako neverovatno - izvede da ansibli na svim tim brodovima istovremeno prestanu da rade. A ako taj isti metodični um počne da navodi moguće sile koje bi imale takvu moć, na kraju će svakako doći do istine: da postoji nezavisni entitet koji obitava - ne, koji je sastavljen od filotičkih zraka što međusobno povezuju sve ansible. Pošto je to bilo istina, nikakvo logičko ispitivanje neće ukloniti tu mogućnost. Na kraju će samo ona ostati. A u tom trenutku neko će svakako na osnovu otkrića Čing-jao preduzeti korake da uništi Džejn.
     Zato je Džejn sa sve više i više pažnje pratila istraživanje Čing-jao. Ta šesnaestogodišnja kćer Han Fei-cua, teška trideset devet kilograma i visoka sto šezdeset centimetara, pripadala je najvišem društvenom i intelektualnom sloju planete Staza, i bila je prvo ljudsko biće koga je Džejn srela, a koje se po sistematičnosti i preciznosti moglo meriti sa kompjuterom, pa time i sa samom Džejn. I mada je Džejn mogla da za jedan sat sprovede istraživanje za koje su Čing-jao bile potrebne nedelje i meseci, opasnost je bila upravo u tome što je Čing-jao izvodila upravo onakvo traganje kakvo bi sprovela i Džejn; i zato nije bilo razloga da Džejn i pomisli da Čing-jao neće doći do zaključka do koga bi došla i Džejn.
     Prema tome, Čing-jao je bila Džejnin najopasniji neprijatelj, a Džejn nije mogla da je zaustavi - barem ne fizički. Pokušaj da prekine njen pristup informacijama samo bi je brže doveo do zaključka o Džejninom postojanju. Zato je, umesto otvorenog rata, Džejn počela da traga za nekim drugim načinom da zaustavi svog neprijatelja. Nije u potpunosti razumela ljudsku prirodu, ali Ender ju je nešto naučio: da bi sprečio ljudsko biće da nešto učini, moraš naći načina da ga navedeš da prestane to da želi.









6. VARELS
     Kako uspevaš da govoriš pravo u Enderov um?
     Sada kad znamo gde se nalazi, to je prirodno kao i jelo.
     Kako ste ga našali? Ja nikada nisam uspeo da govorim u um nikome ko nije prešao u treći život.
     Našli smo ga preko ansibla i elektornike povezane sa njim - našli smo gde se u prostoru nalazi njegovo telo. Da bismo dosegli njegov um, morali smo da posegnemo u haos i stvorimo most.
     Most?
     Prolazni entitet, koji delom liči na njegov um, a delom na naš.
     Ako ste mogli da stignete do njegovog uma, zašto ga niste sprečili da vas uništi?
     Ljudski mozak je vrlo čudan. Pre nego što smo uspeli da se razaberemo u onom što smo tamo zatekli, pre nego što smo stigli da naučimo kako da govorimo u taj izuvijani prostor, sve moje sestre i majke su nestale. Nastavili smo da proučavamo njegov um tokom svih godina koje smo čekali, učaureni, dok nas nije našao; kada je došao, mogli smo da govorimo pravo njemu.
     Šta je bilo sa tim mostom što ste ga stvorili?
     Nikad nismo ni pomislili na to. Verovatno je još tamo negde.

     Nova sorta krompira je umirala. Ender je video rečite smeđe pege na lišću, biljke slomljene na mestima gde su stabljike postale toliko krhke da ih je i najblaži povetarac lomio. Još jutros su sve bile zdrave. Početak ove bolesti bio je tako nagao, a delovanje tako moćno, da je u pitanju mogao biti samo virus deskolade.
     Ela i Novinja biće razočarane - polagale su tolike nade u ovu sortu krompira. Ela, Enderova poćerka, radila je na genu koji bi naveo sve ćelije u organizmu da proizvode tri različite hemikalije za koje se znalo da blokiraju ili ubijaju virus deskolade. Novinja, Enderova žena, radila je na genu koji bi učinio da ćelijsko jedro bude nepropusno za svaki molekul veći od desetog dela veličine deskolade. U ovu sortu krompira ubacile su oba gena, i kada su prvi testovi pokazali da su u tome uspele, Ender je doneo sadnice na eksperimentalnu farmu i posadio ih. Zajedno sa pomoćnicima, negovao ih je proteklih šest nedelja. I izgledalo je da sve teče kako treba.
     Da je tehnika uspela, mogla se primeniti na sve biljke i životinje od kojih je zavisila ishrana ljudi na Luzitaniji. No, virus deskolade bio je suviše pametan - na kraju je prozro sve njihove strategije. Ipak, šest nedelja bilo je bolje od uobičajenih dva ili tri dana. Možda su ipak na pravom putu.
     Ili su stvari možda već otišle predaleko. U vreme kada je Ender tek stigao na Luzitaniju, nove sorte zemaljskih biljaka i životinja trajale bi po dvadeset godina pre nego što bi deskolada dešifrovala njihove genetske molekule i rastrgla ih. No, poslednjih godina virus deskolade očito je znatno napredovao i uspevao je da dešifruje sve genetske molekule sa Zemlje za nekoliko dana, ili čak i sati.
     Sada je ljudska kolonija mogla da gaji biljke i životinje samo zahvaljujući zaprašivanju materijom koja smesta ubija virus deskolade. Bilo je kolonista koji su želeli da se zapraši čitava planeta, pa da se virus uništi jednom za uvek.
     Zaprašivanje čitave planete bilo je nepraktično, ali ne i nemoguće; bilo je drugih razloga što je ova mogućnost odbačena. Razmnožavanje svih oblika lokalnog života potpuno je zavisilo od deskolade. To je uključivalo i svinjčiće - pekeninjose, inteligentne starosedeoce ovog sveta - čiji je reproduktivni ciklus bio nerazlučivo povezan sa jedinom ovdašnjom vrstom drveta. Kad bi virus deskolade bio uništen, ovo pokolenje pekeninjoso bilo bi i poslednje. To bi bio ksenocid.
     Za sada su ljudi iz Milagre, ljudskog naselja, smesta odbacili pomisao da učine nešto što bi zbrisalo svinjčiće. Za sada. Ali Ender je znao da će se mnogi predomisliti ako se sazna još nekoliko činjenica. Na primer, samo je šačica ljudi znala da se deskolada već dvaput prilagodila hemikalijama koje su koristili za zaprašivanje. Ela i Novinja već su razvile nekoliko novih vrsta hemikalija, kako bi mogli da se prebace na novu vrstu čim se deskolada prilagodi na ovu. Isto tako, jednom su morali da promene inhibitor deskolade koji je sprečavao da ljudi pomru od virusa koji se nalazio u svakom ljudskom biću u koloniji. Inhibitor se dodavao u svu hranu, pa ga je svaki čovek uzimao sa svakim obrokom.
     Ipak, svi inhibitori i viricidi dejstvovali su na istom osnovnom načelu. Jednog dana, kao što je naučila da se prilagodi svim genima Zemljana uopšte, deskolada će naučiti kako da se bori sa svakom grupom hemikalija, i onda neće biti važno koliko novih verzija imaju - deskolada će im za nekoliko dana iscrpsti sve zalihe.
     Samo je nekoliko ljudi znalo da je opstanak Milagre ugrožen. Samo je nekoliko ljudi znalo koliko toga zavisi od Elinog i Novinjinog rada, jer one su bile luzitanijski ksenobiolozi; samo je nekoliko ljudi znalo kako bi strašne bile posledice ako bi one ikada zaostale u poslu.
     Svejedno. Ako bi kolonisti shvatili, bilo bi mnogih koji bi rekli: ako je neibežno da nas deskolada jednog dana savlada, hajde da je sada zbrišemo. Ako bismo pri tom ubili i sve svinjčiće, bilo bi nam žao, ali ako je pitanje mi ili oni, biramo nas.
     Ender je umeo da gleda na duge staze, iz filozofske perspektive, i da kaže: bolje da jedna mala ljudska kolonija nestane nego da zbrišemo čitavu razumnu vrstu. Znao je da to ne bi upalilo kod ljudi na Luzitaniji. Bili su u pitanju njihovi životi, i životi njihove dece; bilo bi besmisleno očekivati da bi pristali da umru za dobro druge vrste, koju nisu razumeli i koju je malo ko od njih voleo. U tome ne bi bilo genetičkog smisla - evolucija podstiče samo bića koja ozbiljno čuvaju svoje gene. Čak i kad bi sam biskup objavio da je volja Božja da ljudska bića na Luzitaniji polože svoje živote radi svinjčića, vrlo malo njih bi se pokorilo.
     Nisam siguran ni da bih sam mogao da se žrtvujem, pomisli Ender. Iako nemam rođene dece. Iako sam doživeo jedno uništenje razumne vrste - čak iako sam sam izvršio to uništenje, i znam koliko je to užasan moralni teret - nisam siguran da bih mogao da pustim sebi srodna ljudska bića da umru, svejedno da li od gladi pošto su usevi uništeni, ili, mnogo bolnije, od povratka deskolade kao bolesti koja može da uništi ljudsko telo za nekoliko dana.
     Pa ipak... da li bih mogao da se složim sa uništenjem pekeninjosa? Da li bih mogao da dozvolim novi ksenocid?
     Podigao je jednu slomljenu stabljiku krompira sa pegavim listovima. Moraće da je odnese Novinji, naravno. Novinja će je pregledati, ili Ela, pa će potvrditi ono što je već očigledno. Još jedan promašaj. Stavio je stabljiku u sterilnu kesicu.
     "Govorniče."
     Bio je to Sadiša, Enderov pomoćnik i najbliži prijatelj među svinjčićima. Sadiša je bio sin pekeninjosa po imenu Ljudski, koga je Ender preveo u 'treći život', drvo, poslednju fazu u životnom ciklusu pekeninjosa. Ender podiže prozirnu plastičnu kesicu da Sadiša vidi lišće u njoj.
     "Vrlo je mrtva, Govorniče, zaista", reče Sadiša bez primetnih osećanja. To je u prvo vreme bio najveći problem u saradnji sa pekeninjosima - oni ne pokazuju osećanja na način koji ljudi mogu lako da uoče. To je bila jedna od najvećih prepreka da bi ih kolonisti prihvatili. Svinjčići nisu ljupki ni lepi; naprosto su drugačiji.
     "Pokušaćemo ponovo", reče Ender. "Mislim da smo sve bliže."
     "Traži te tvoja žena", reče Sadiša. Reč žena, čak i prevedena na ljudski jezik, recimo stark, bila je za jednog pekeninjosa toliko puna napetosti da im je bilo teško da je prirodno izgovore. Sadiša ju je jedva prevalio preko jezika. Ipak, zamisao o suprugama toliko je značila pekeninjosima da su, mada su se Novinji lično uvek obraćali po imenu, njemu, Novinjinom mužu, nju uvek pominjali samo na ovaj način.
     "Ionako sam krenuo kod nje", reče Ender. "Da li bi bio ljubazan da izmeriš i snimiš ovaj krompir?"
     Sadiša skoči pravo uvis - kao kokica, pomisli Ender. Iako je njegovo lice, po ljudskim merilima, ostalo bezizražajno, skok uvis označavao je oduševljenje. Sadiša je voleo da radi sa elektronskom opremom, i zato što se divio mašinama i zato što je to znatno doprinosilo njegovom ugledu među ostalim mužjacima pekeninjosa. Sadiša smesta poče da raspakuje kameru i kompjuter iz vrećice koju je uvek nosio sa sobom.
     "Kada završiš, molim te, pripremi ovu leju za spaljivanje", reče Ender.
     "Da da", reče Sadiša. "Da da da."
     Ender uzdahnu. Pekeninjosi se strašno uvrede kada im ljudi govore stvari koje oni već znaju. Sadiša je svakako poznavao rutinski postupak kada se deskolada prilagodi novom usevu - 'obrazovani' virus mora se uništiti dok je još izolovan. Nema smisla pustiti da svi deskolada virusi iskoriste saznanja ovih ovde. Ender nije trebalo da ga podseća. Pa ipak, tako ljudi zadovoljavaju svoje osećanje odgovornosti - ponovo proveravaju, iako znaju da to nije potrebno.
     Sadiša je bio toliko zauzet da je jedva primetio Enderov odlazak. Kad se našao u komori za izolaciju na ivici leje bližoj gradu, Ender svuče odeću, spusti je u kutiju za čišćenje, a zatim izvede ples čišćenja - visoko podignutih ruku, mašući iz ramenog zgloba, okrećući se u krug, čučeći i ustajući, kako kombinacija zračenja i gasova koja je ispunjavala komoru ne bi propustila nijedan delić njegovog tela. Duboko je disao kroz nos i usta, potom se nakašljao - kao i uvek - jer su gasovi bili na samoj granici podnošenja kod ljudi. Puna tri minuta sa pečenjem očiju i šištanjem u plućima, dok mašeš rukama i čučiš i ustaješ; naš obred pokoravanja svemoćnoj deskoladi. Tako se ponižavamo pred neporecivim gospodarem života na ovoj planeti.
     Konačno je bilo gotovo; i ja sam pečen, pomislio je. Dok je svež vazduh ispunjavao komoru, on izvuče odeću iz kutije i obuče je, još vrelu. Čim iziđe iz komore, u njoj će temperatura skočiti, tako da sve površine budu zagrejane daleko iznad granice podnošljivosti za deskoladu. Tokom poslednjeg koraka čišćenja ništa živo ne može da opstane unutra. Sledeći put kad neko uđe, sve će biti potpuno sterilno.
     Ipak, Ender je i nehotice pomislio kako bi izgledalo kad bi virus deskolade uspeo da se probije napolje - ako ne kroz komoru, onda kroz blagu prepreku polja koja je oivičavala eksperimentalnu farmu kao nevidljivi zid tvrđave. Zvanično, nijedan molekul veći od stotinu atoma ne može da prođe kroz tu prepreku, a da ne bude uništen. Ograde sa obe strane prepreke sprečavale su da ljudi i svinjčići slučajno dođu u opasno područje - ali Ender je često zamišljao kako bi izgledalo da neko prođe kroz zaštitno polje. Svaka ćelija u telu bila bi ubijena istog časa, jer bi se nukleinske kisleine raspale. Možda bi telo, fizički, opstalo. Ali u Enderovoj mašti telo se uvek drobilo u prašinu sa druge strane prepreke, a vetar bi ga raznosio, kao dim, pre nego što bi stiglo do tla.
     Enderu je kod zaštitne prepreke najviše smetalo to što je bila zasnovana na istom načelu kao i molekularno oružje. Mada je bilo predviđeno za upotrebu protiv vasionskih brodova i projektila, Ender ga je okrenuo na čitav rodni svet insekata, dok je komandovao ratnom flotom - pre tri hiljade godina. A isto to oružje sada je bilo na putu od Kongresa Zvezdanih Puteva ka Luzitaniji. Ako je verovati Džejn, Kongres Zvezdanih Puteva već je pokušao da pošalje naređenje za njegovu primenu. Ona je to onemogućila presekavši sve veze ansibla između flote i ostatka čovečanstva, ali nije se moglo znati da li će neki preterano prilježni kapetan broda, upaničen jer ansibl ne radi, ipak odlučiti da ga upotrebi kada stigne do Luzitanije.
     To je bilo nezamislivo, ali učinjeno je - Kongres je poslao naređenje da se uništi planeta. Da se izvrši ksenocid. Da li je Ender uzalud napisao 'Krlajicu-maticu'? Zar su već zaboravili?
     No, njima to nije bilo 'već'. Za većinu ljudi protekle su tri hiljade godina. I iako je Ender napisao 'Život Ljudskog', u njega još nisu dovoljno poverovali. Ljudi ga nisu prihvatili u tolikoj meri da se Kongres ne bi usudio da deluje protiv pekeninjosa.
     Zašto su tako odlučili? Verovatno iz istih razloga iz kojih su ksenobiolozi koristili molekulsku prepreku: da izoluju opasnu infekciju, kao se ne bi proširila na veću populaciju. Kongres je verovatno zabrinut zbog obuzdavanja zaraze planetnih pobuna. Ali kada flota stigne ovamo, sa naređenjima ili bez njih, sasvim je verovatno da će upotrebiti Malog Doktora kao krajnje rešenje problema deskolade: ako ne postoji planeta Luzitanija, onda nema ni brzo mutirajućeg, poluinteligentnog virusa koji jedva čeka priliku da zbriše čovečanstvo i sva njegova dostignuća.
     Od eksperimentalne farme do nove ksenobiološke stanice nije trebalo dugo pešačiti. Staza je zaobilazila brežuljak, dodirivala ivicu šume koja je za ovo pleme pekeninjosa bila otac, majka i živo groblje, a zatim je išla na sever, ka severnoj kapiji u ogradi koja je opkoljavala koloniju ljudi.
     Ograda je Enderu bila bolna tačka. Više nije bilo nikakvog razloga za njeno postojanje, pošto je politika minimalnog dodira između ljudi i pekeninjosa bila narušena, i obe vrste su slobodno prolazile kroz kapiju. Kad je Ender stigao na Luzitaniju, ograda je bila nabijena poljem koje je pri dodiru svakoj osobi nanosilo nepodnošljiv bol. Tokom borbe za pravo da slobodno kontaktira sa pekeninjosima, Enderov najstariji posinak, Miro, našao se zarobljen u polju nekoliko minuta, što je izazvalo neizlečivo oštećenje mozga. Ipak, Mirovo iskustvo bilo je samo najbolniji i najneposredniji primer šta ograda čini dušama ljudi koji su zatvoreni u njoj. Psihoprepreka je bila isključena pre trideset godina. Za sve to vreme, nije bilo nikakve potrebe za bilo kakvim ogradama između ljudi i pekeninjosa - ali ograda je ostala tu. Ljudi na Luzitaniji su tako želeli. Želeli su da granica između ljudi i pekeninjosa postoji i dalje.
     Zato su ksenobiološke laboratorije preseljene sa starog mesta, više nizvodno. Ako pekeninjosi treba da učestvuju u istraživanjima, laboratorija treba da bude blizu ograde, a sva eksperimentalna polja van nje, tako da ljudi i pekeninjosi imaju što manje prilike da se neočekivano sretnu.
     Kada je Miro pošao u susret Valentini, Ender je mislio da će ga po povratku dočekati neverovatne promene na Luzitaniji. Mislio je da će Miro videti ljude i pekeninjose kako žive jedni uz druge, dve vrste u harmoniji. Umesto toga, Miro će koloniju zateći gotovo nepromenjenu. Uz retke izuzetke, ljudska bića na Luzitaniji nisu čeznula za društvom druge vrste.
     Bilo je dobro što je Ender pomogao kraljici-matici da obnovi insekte tako daleko od Milagre. Planirao je da pomogne ljudima i insektima da se postepeno upoznaju. Umesto toga, on i Novinja i njena deca bili su primorani da postojanje insekata na Luzitaniji strogo taje. Ako ljudi u koloniji nisu mogli da se srode sa pekeninjosima koji su nalik na sisare, saznanje o prisustvu insekata svakako bi dovelo do izliva ksenofobije.
     Imam previše tajni, pomisli Ender. Svih ovih godina bio sam govornik za mrtve, otkrivao sam tajne i pomagao sam ljudima da žive u svetlosti istine. Sad više nikome ne govorim ni polovinu onoga što znam, jer kad bih rekao istinu, nastupili bi strah, mržnja, grubost, ubisva, rat.
     Nedaleko od kapija, ali izvan nje, stajala su dva očinska drveta, jedno po imenu Korenko, i drugo po imenu Ljudski, posađena tako da je sa kapije gledano Korenko bio levo, a Ljudski desno. Ljudski je bio pekeninjos koga je Ender morao da lično obredno ubije, kako bi zapečatio sporazum između ljudi i pekeninjosa. Potom se Ljudski ponovo rodio u celulozi i hlorofilu, konačno kao zreo, odrastao mužjak, sposoban da začinje decu.
     Ljudski je i dalje bio veoma ugledan, ne samo među svinjčićima iz ovog plemena, nego i u mnogim drugim plemenima. Ender je znao da je živ; ipak, kad bi pogledao drvo, nije uspevao da zaboravi kako je Ljudski umro.
     Enderu nije bilo teško da Ljudskog shvata kao ličnost, jer je mnogo puta pričao sa ovim očinskim drvetom. Jedino nikako nije uspevao da misli o tom drvetu kao o istoj ličnosti koju je poznavao kao pekeninjosa po imenu Ljudski. Ender je intelektualno mogao da shvati kako neku ličnost čine njena volja i sećanja, i da volja i sećanja prelaze nedirnuti iz pekeninjosa u očinsko drvo. No, intelektualno razumevanje nije uvek donosilo fizičku veru. Ljudski je sada bio suviše tuđ.
     Ipak, on jeste bio Ljudski, i još je bio Enderov prijatelj; u prolazu je dodirnuo koru drveta. Potom je skrenuo nekoliko koraka, prišao starijem očinskom drvetu, Korenku, i dodirnuo i njegovu koru. Nije poznavao Korenka dok je bio pekeninjos - njega su ubile druge ruke, i njegovo drvo je već bilo visoko i razgranato kada je Ender stigao na Luzitaniju. Kad je razgovarao sa Korenkom, Ender nije osećao gubitak niti uznemirenost.
     U Korenkovom podnožju, među korenjem, ležalo je mnoštvo štapova. Neki su doneti ovamo; neki su pali iz Korenkove krošnje. To su bili štapovi za razgovor. Pekeninjosi su njima ritmično udarali po stablu očinskog drveta; očinsko drvo premeštalo je šupljine unutar stabla i time menjalo zvuk, čime su sporo govorili. Ender je umeo da udara ritam - nespretno, ali dovoljno da izvuče iz drveća reči.
     No, danas Ender nije želeo da razgovara. Neka Sadiša kaže očinskom drveću da je još jedan eksperiment propao. Ender će kasnije razgovarati sa Korenkom i Ljudskim. Razgovaraće i sa maticom. Razgovaraće se Džejn. Razgovaraće sa svima. A posle svih tih razgovora, neće biti ništa bliže razrešenju nijednog od problema koji su pomračivali budućnost Luzitanije. Zato što rešenje problema nije zavisilo od razgovora. Zavisilo je od znanja i delovanja - znanja koje mogu da steknu samo drugi ljudi, od delovanja koje zavisi opet od drugih ljudi. Ender lično nije mogao ništa da razreši.
     Jedino što je mogao, jedino što je činio od poslednje bitke koju je vodio kao dete-ratnik, bilo je da sluša i govori. Na drugim mestima, u druga vremena, to je bilo dovoljno. Ali ne i sada. Nad Luzitanijom su vrebala mnoga i različita uništenja, od kojih je neka pokrenuo sam Ender, a nijedno od njih sada nije moglo da se razreši nikakvim delom, niti rečima, Endrua Vigina. Kao i budućnost svih ostalih žitelja Luzitanije, njegova budućnost takođe je bila u rukama drugih ljudi. Razlika između njega i njih bila je u tome što je Ender bio svestan opasnosti, svih mogućih posledica svakog promašaja ili greške. Ko je prokletiji, onaj ko umre, nesvestan do samog trenutka smrti, ili onaj ko gleda kako mu se približava uništenje, korak po korak, danima i nedeljama i godinama?
     Ender napusti očinsko drveće i pođe utabanom stazom ka ljudskoj koloniji. Kroz kapiju, kroz vrata ksenobiološke laboratorije. Pekeninjos koji je bio Elin najpoverljiviji pomoćnik - po imenu Gluvi, mada svakako nije imao problema sa sluhom - smesta ga uvede u Novinjinu kancelariju, gde su Ela, Novinja, Kuara i Grego već čekali. Ender podiže kesicu sa stabljikom krompira.
     Ela odmahnu glavom; Novinja uzdahnu. Ali nisu bile ni upola razočarane kao što je Ender očekivao. Očito su imale nešto drugo na umu.
     "To smo, valjda, i očekivali", reče Novinja.
     "Pokušavaćemo i dalje", reče Ela.
     "Zašto bismo morali da pokušavamo?" upita Grego. Novinjin najmlađi sin - a time i Enderov posinak - sada je imao dvadeset pet godina i bio je sjajan naučnik; ipak, izgleda da je uživao u ulozi đavoljeg advokata u svim porodičnim raspravama, bez obzira na to jesu li se ticale ksenobilogije ili boje zidova za dnevnu sobu. "Uvođenjem novih sorti samo učimo deskoladu kako da zaobiđe svaku strategiju koju imamo protiv nje. Ako je uskoro ne uništimo, ona će uništiti nas. A kad deskolada nestane, možemo da gajimo obične krompire bez ikakvih petljancija."
     "Ne možemo!" dreknu Kuara. Njena žestina iznenadila je Endera. Kuara je uglavnom uvek oklevala da progovori; ove glasne reči uopšte nisu ličile na nju. "Kažem ti da je deskolada živa."
     "A ja ti kažem da je svaki virus samo virus", reče Grego.
     Enderu je smetalo što Grego zastupa uništenje deskolade - nije ličilo na njega da tako olako priziva nešto što bi uništilo pekeninjose. Grego je praktično odrastao među mužjacima pekeninjosa - on ih je najbolje poznavao i najbolje je govorio njihov jezik.
     "Deco, smirite se i pustite da objasnim Endruu", reče Novinja. "Razgovarale smo šta da radimo ako krompir ne uspe, Ela i ja, i ona mi je rekla - ne, bolje ti objasni, Ela."
     "To je sasvim jednostavno. Umesto da pokušavamo da gajimo biljke koje mogu da sprečavaju rast virusa deskolade, moramo da se damo u poteru za samim virusom."
     "Tako je", reče Grego.
     "Umukni", reče Kuara.
     "Učini nam uslugu, Grego, i uradi kao što ti sestra kaže", reče Novinja.
     Ela uzdahnu i nastavi. "Ne možemo da ga ubijemo jer bismo time ubili sav domaći život na Luzitaniji. Zato sam predložila da pokušamo da razvijemo novi soj deskolade, koji bi delovao na reproduktivni ciklus svega živog na Luzitaniji isto kao i do sada, ali ne bi mogao da se prilagođava novim vrstama."
     "Mogla bi da ukloniš taj deo virusa?" upita Ender. "Možeš da ga nađeš?"
     "Malo je verovatno. Ali mislim da bih mogla da nađem sve delove virusa koji su aktivni u svinjčićima i svim ostalim parovima biljaka i životinja, da njih zadržim, a da odbacim sve ostalo. Potom bismo tome dodali osnovne sposobnosti za razmnožavanje i postavili bismo neke receptore, tako da reaguje kako treba na promene u telu domaćina; zatim bismo sve smestili u organelu i, eto - imaćemo zamenu za deskoladu, tako da pekeninjosi i sve ostale ovdašnje vrste budu bezbedne, a mi možemo da živimo bez brige."
     "Onda ćete zaprašiti originalni viruis deskolade i uništiti ga?" upita Ender. "Šta ako već postoji otporan soj?"
     "Ne, nećemo ih zaprašiti, jer zaprašivanje ne bi uništilo viruse koji se već nalaze ugrađeni u organizam svakog bića na Luzitaniji. To je onaj teži deo..."
     "Kao da je ovo dosad bilo lako", reče Novinja. "Napraviti novu organelu ni iz čega..."
     "Ne možemo naprosto ubaciti organele u nekoliko svinjčića, niti u sve njih, jer bi onda morali da ih ubacujemo u svaku pojedinačnu životinju i drvo i vlat trave."
     "To ne ide", reče Ender.
     "Zato moramo da razvijemo mehanizam kojim ćemo organele primeniti svuda, a istovremeno da uništimo stari virus deskolade, jednom za uvek."
     "Ksenocid", reče Kuara.
     "Tu se ne slažemo", reče Ela. "Kuara kaže da je deskolada razumna."
     Ender pogleda svoju najmlađu poćerku. "Razumni molekul?"
     "Oni imaju jezik, Endru."
     "Kad se to desilo?" upita Ender. Pokušavao je da zamisli kako bi genetski molekul - makar bio dugačak i složen kao virus deskolade - mogao da govori.
     "Odavno sam podozrevala. Nisam htela ništa da kažem dok ne budem sasvim sigurna, ali..."
     "Što znači da nije sigurna", pobedonosno reče Grego.
     "Ali sada sam gotovo sigurna, a ne možeš uništiti čitavu vrstu dok ne budemo znali."
     "Kako to govore?" upita Ender.
     "Ne kao mi, naravno", reče Kuara. "Prenose informacije jedan drugom na molekulskom nivou. To sam prvi put primetila dok sam radila na pitanju kako to da se novi, otporni sojevi deskolade tako brzo šire i zamenjuju sve stare viruse. Nisam mogla da razrešim problem jer sam postavljala pogrešno pitanje. Oni ne zamenjuju stare viruse. Samo prenose poruke."
     "Bacaju pikado strelice", reče Grego.
     "Tako sam i ja rekla", reče Kuara. "Nisam shvatila da je to govor."
     "Zato što i nije govor", reče Grego.
     "To je bilo pre pet godina", reče Ender. "Rekla si da šalju strelice sa potrebnim genima i da svi virusi koji prime strelice preuređuju svoju strukturu da uključe nove gene. To baš i nije jezik."
     "Ali to nije jedina prilika kad šalju strelice", reče Kuara. "Ti molekuli sa porukama stalno ulaze i izlaze, i većim delom vremena uopšte nisu uključeni u telo. Deskolada ih pročita na nekoliko mesta, a onda ih šalje dalje."
     "I to je jezik?" upita Grego.
     "Još ne", reče Kuara. "Ali ponekad, kad virus pročita neku od tih strelica, on napravi novu strelicu i šalje je dalje. Po tome vidim da je u pitanju jezik: prednji deo strelice uvek počinje molekulskim nizom sličnim zadnjem delu strelice na koju odgovara. To drži nit razgovora."
     "Razgovor", prezrivo frknu Grego.
     "Ćuti ako ti je život mio", reče Ela. Čak i posle toliko godina, pomisli Ender, Elin glas još ima moć da obuzda Grega - barem ponekad.
     "Pratila sam neke od tih razgovora, trajali su i po stotinu izjava i odgovora. Većina zamre mnogo ranije. Nekolicina je ugrađena u glavninu tela virusa. Ali evo šta je najzanimljivije - sve je potpuno hotimično. Ponekad jedan virus pokupi strelicu i zadrži je, a većina ostalih ne. Ponekad većina virusa zadrži neku konkretnu strelicu. Ali područje u koje ugrađuju te poruke na strelicama upravo je ono područje koje je najteže mapirati. A teško je zato što nije u pitanju deo njihove strukture, nego njihovo pamćenje, a sve jedinke se međusobno razlikuju. Osim toga, ako prime previše strelica, imaju običaj da potkrešu deo fragmenata sa pamćenjem."
     "Sve je to divno i krasno", reče Grego, "ali nije nauka. Ima mnogo objašnjenja za te strelice i slučajno vezivanje i raskidanje..."
     "Nije slučajno!" reče Kuara.
     "Svejedno, to nije nikakav jezik", reče Grego.
     Ender nije obraćao pažnju na raspravu, jer mu je Džejn špaputala na uvo kroz terminal u obliku dragulja. Sada mu se ređe obraćala nego proteklih godina. Pažljivo ju je slušao, jer ništa nije primao zdravo za gotovo. "Ona je na dobrom putu", reče Džejn. "Pregledala sam njene beleške i tu se stvarno dešava nešto što se ne javlja ni kod jednog drugog podćelijskog stvorenja. Izvršila sam mnogo različitih analiza podataka, i što više simuliram i testiram takvo ponašanje deskolade, sve manje mi izgleda kao genetsko kodiranje, a sve više liči na jezik. U ovom trenutku ne možemo odbaciti mogućnost da je to stvarno hotimično."
     Kada je Ender ponovo obratio pažnju na raspravu, govorio je Grego. "Zašto bismo odbacili sve što smo do sada naučili zbog nekakvog mističnog iskustva?" Grego zatvori oči i svečano objavi: "Našao sam novi život! Našao sam novi život!"
     "Prekini!" povika Kuara.
     "Ovo izmiče kontroli", reče Novinja. "Grego, pokušaj da ostaneš u okviru racionalnog razgovora."
     "To je teško, kad je čitava stvar tako iracionalna. Ate agora quem ja imaginou microbiologista que se torna namorada de uma molecula?" Ko je ikada čuo da se mikrobiolog zaljubi u molekul?
     "Dosta!" oštro reče Novinja. "Kuara je naučnik kao i ti, i..."
     "Bila je", promrmlja Grego.
     "I - ako bi bio ljubazan da umukneš dovoljno dugo da me čuješ - ima pravo da je saslušamo." Novinja je sada bila ozbiljno besna, ali, kao i obično, to na Grega nije ostavilo nikakav utisak. "Do sada bi već trebalo da znaš, Grego, da upravo ideje koje u prvi mah zvuče najgluplje i najprotivurečnije kasnije izazovu velike izmene u našem viđenju sveta."
     "Zar zaista mislite da je ovo tako temeljno otkriće?" upita Grego, gledajuči ih u oči, jedno po jedno. "Virus koji govori? Se Quara sabe tanto, porque ela nao diz o que e aqueles bichos dizem?" Ako toliko zna o tome, zašto nam ne kaže šta te male zveri govore? Prešao je na portugalski, umesto da govori stark, jezik nauke - i diplomatije. To je bio znak da rasprava izmiče kontroli.
     "Zar je to bitno?" upita Ender.
     "Bitno je!" odgovori Kuara.
     Ela dostojanstveno pogleda Endera. "Razlika je samo u tome da li ćemo izlečiti opasnu bolest ili istrebiti čitavu razumnu vrstu. Mislim da je bitno."
     "Hteo sam da kažem", strpljivo reče Ender, "da li je bitno da saznamo šta oni govore."
     "Ne", reče Kuara. "Verovatno nikada nećemo razumeti njihov jezik, ali to ne menja činjenicu da su oni razumni. Uostalom, šta bi virusi i ljudska ibća imali da kažu jedni drugima?"
     "Pa, na primer, 'Molimo vas, prestanite da nas ubijate'", reče Grego. "Ako smisliš kako da to kažeš na jeziku virusa, možda bi bilo od koristi."
     "Ali, Grego", reče Kuara sa lažnom ljupkošću, "da li mi to kažemo njima, ili oni nama?"
     "Ne moramo danas da odlučimo", reče Ender. "Možemo malo da sačekamo."
     "Otkud ti to znaš?" upita Grego. "Kako znaš da se nećemo sutra po podne probuditi sa svrabom, bolom, povraćanjem i temperaturom i da nećemo pomreti zato što je tokom noći virus deskolade smislio kako da nas uništi jednom zauvek? Ovde je pitanje - mi ili oni."
     "Mislim da nam je Grego upravo ukazao zašto moramo da čekamo", reče Ender. "Jeste li čuli kako je upravo govorio o deskoladi? Da će smisliti kako da nas uništi. Čak i on smatra da deskolada ima volju i da donosi odluke."
     "To je bila samo govorna figura", reče Grego.
     "Svi tako govorimo", reče Ender. "A tako i mislimo. Zato što svi osećamo da smo u ratu sa deskoladom. To nije samo borba protiv bolesti - to je kao da imamo inteligentnog, spretnog neprijatelja koji se suprotstavlja svim našim potezima. U čitavoj istoriji medicinskih istraživanja, niko se nikad nije borio protiv bolesti koja ima toliko načina da porazi strategije primenjene protiv nje."
     "Samo zato što se niko nikad nije borio protiv klice sa tako ogromnim i složenim genetskim molekulom", reče Grego.
     "Upravo tako", reče Ender. "Ovaj virus je jedinstven, i zato ima sposobnosti kakve nikad nismo mogli ni da zamislimo kod organizma koji je strukturno manje složen od kičmenjaka."
     Enderove reči su za trenutak lebdele u vazduhu, okružene ćutanjem; Ender je načas poverovao da je na ovom sastanku ipak bio od koristi, da je kao običan sagovornik uspeo da izbori neku vrstu saglasnosti.
     Grego ga je brzo razuverio. "Čak i ako je Kuara u pravu, čak i ako je sasvim pogodila i ako svi virusi deskolade imaju doktorate iz filozofije i stalno objavljuju disertacije o ubijanju ljudi namrtvo, pa šta onda? Treba li svi da poležemo i pravimo se mrtvi zato što je virus koji pokušava da nas pobije tako prokleto pametan?"
     Novinja je smireno odgovorila. "Mislim da je potrebno da Kuara nastavi svoja istraživanja - a mi joj moramo pomoći u tome - a Ela neka nastavi svoja."
     Ovog puta se pobunila Kuara. "Zašto bih se trudila da ih razumem ako ćete vi ostali i dalje smišljati načine da ih pobijete?"
     "To je dobro pitanje, Kuara", reče Novinja. "S druge strane, zašto bismo se trudili da ih razumemo ako oni iznenada smisle način da se probiju kroz sve naše hemijske prepreke i da nas sve pobiju?"
     "Mi ili oni", promrmlja Grego.
     Novinja je donela dobru odluku, pomisli Ender - neka oba istraživanja traju, a odluka će biti doneta kasnije, kad budemo više znali. Osim toga, i Kuara i Grego prevideli su suštinu, oboje smatraju da sve zavisi od toga da li je deskolada razumna ili nije. "Čak i ako jesu razumni", reče Ender, "to ne znači da su nedodirljivi. Sve zavisi od toga da li su ramani ili varelsi. Ako su ramani - ako mi možemo da razumemo njih, a oni nas, do te mere da uspemo da smislimo način da živimo zajedno - dobro je. I za njih i za nas."
     "Veliki Mirotvorac planira da potpiše ugovor sa molekulom?" upita Grego.
     Ender se pretvarao da ne oseća njegov podsmeh. "S druge strane, ako oni pokušavaju da nas unište, a mi ne uspemo da nađemo načina da opštimo sa njima, onda su oni varelsi - razumni tuđinci, ali neizmenjivo neprijateljski i opasni. Varelsi su tuđinci sa kojima ne možemo živeti. Varelsi su tuđinci sa kojima smo po prirodnom redu stvari u stalnom ratu do istrebljenja, i u tom slučaju naš jedini moralni izbor jeste da učinimo sve što je potrebno da pobedimo."
     "Tako je", reče Grego.
     Uprkos bratovljevom pobedonosnom glasu, Kuara je slušala Enderove reči, odmerila ih i sada je, oklevajući, klimnula glavom. "Pod uslovom da ne pođemo od pretpostavke da su varelsi", reče ona.
     "Čak i tada, možda postoji srednji put", reče Ender. "Možda Ela može naći načina da zameni sve viruse deskolade, a da ne uništi taj deo sa sećanjima i jezikom."
     "Ne!" grozničavo uzviknu Kuara. "Ne možeš - čak nemaš ni prava da im ostaviš pamćenje, a lišiš ih sposobnosti prilagođavanja. To bi bilo kao da oni nama urade lobotomiju. Ako je rat, neka bude rat. Ubijte ih, ali ne ostavljajte im pamćenje ukravši im volju."
     "Nije bitno", reče Ela. "To se ne može izvesti. Kako stvari stoje, mislim da sam postavila sebi nemoguć zadatak. To nije kao kad ispituješ i operišeš životinju. Kako da dam molekulu anesteziju, tako da se ne probudi usred amputacije? Možda deskolada nije jaka u fizici, ali je svakako mnogo bolja od mene u molekularnoj hirurgiji."
     "Zasad", reče Ender.
     "Zasad ništa ne znamo", reče Grego. "Osim da deskolada nastoji iz sve snage da nas sve pobije, a mi i dalje pokušavamo da odlučimo treba li da uzvratimo istom merom. Ja ću mirovati još neko vreme, ali ne večito."
     "A šta je sa svinjčićima?" upita Kuara. "Zar nemaju oni pravo da glasaju hoćemo li menjati molekul koji im ne samo omogućava razmnožavanje, nego ih je verovatno i stvorio kao razumnu vrstu?"
     "Ta stvar pokušava da nas pobije", reče Ender. "Sve dok Ela ne smisli rešenje kojim bi uništila virus, a da ne naruši reproduktivni ciklus svinjčića, mislim da oni nemaju prava da se protive."
     "Možda bi oni mislili drugačije."
     "Onda je možda i najbolje da ne saznaju šta radimo", reče Grego.
     "Nećemo pričati nikome - ni ljudima ni pekeninjosima - o našim istraživanjima", oštro reče Novinja. "To bi moglo da izazove strašne nesporazume koji bi doveli do nasilja i smrti."
     "Znači, mi ljudi smo sudije svima ostalima", reče Kuara.
     "Ne, Kuara. Mi naučnici prikupljamo podatke", reče Novinja. "Dok ih ne sakupimo dovoljno, niko ništa ne može da presuđuje. Prema tome, svi čuvaju tajnu. I Grego i Kuara. Nećete nikome reći dok ja ne odobrim, a neću odobriti dok ne saznamo nešto više."
     "Dok ti ne odobriš", upita Grego, "ili dok ne odobri Govornik za Mrtve?"
     "Ja sam glavni ksenobiolog", reče Novinja. "Odluku da li znamo dovoljno donosim samo ja. Je li to jasno?"
     Čekala je da svi potvrde. Potvrdili su.
     Novinja ustade. Sastanak je bio završen. Kuara i Grego odmah odoše; Novinja poljubi Endera u obraz, a zatim isprati njega i Elu iz svoje kancelarije.
     Ender se zadržao u laboratoriji da razgovara sa Elom. "Postoji li način da se tvoj virus-zamena raširi kroz sve populacije svih domaćih vrsta na Luzitaniji?"
     "Ne znam", reče Ela. "To je manji problem nego kako ga ubaciti u svaku ćeliju pojedinog organizma, dovoljno brzo da originalna deskolada ne uspe da se prilagodi ili pobegne. Moraću da napravim neku vrstu virusa nosača, i verovatno ću morati da ga napravim delom po uzoru na samu deskoladu - deskolada je jedini parazit koji sam ikada videla da tako brzo i sveobuhvatno napadne domaćina. Ironično - ukrašću od samog virusa tehniku kojom ću ga potisnuti."
     "Nije ironično", reče Ender. "Tako je u životu. Neko mi je jednom rekao da je jedini dobar učitelj onaj ko ti je neprijatelj."
     "Onda Kuara i Grego daju jedno drugom najviše ocene", reče Ela.
     "Njihove svađe su zdrave", reče Ender. "Primoravaju nas da razmotrimo sve strane onoga što radimo."
     "Prestaće da budu zdrave ako neko od njih odluči da razglasi stvar van porodice", reče Ela.
     "Ova porodica nema običaj da iznosi probleme pred strance", reče Ender. "Ja to najbolje znam."
     "Naprotiv, Endere. Ti najbolje znaš koliko ova porodica želi da priča sa strancima - kada mislimo da je naša potreba dovoljno velika da to opravda."
     Ender je morao da prizna da je ona u pravu. Kada je stigao na Luzitaniju, bilo mu je vrlo teško da navede Kuaru i Grega, Mira, Kuima i Olhada da mu dovoljno poveruju da bi razgovarali sa njim. Ela je razgovarala sa njim od samog početka, a potom su to počela i ostala Novinjina deca. Na kraju i Novinja. Svi su bili duboko odani porodici, ali takođe tvrdoglavi i svojeglavi, i svako je više verovao svojoj proceni nego bilo čijoj drugoj. I Grego i Kuara mogu odlučiti da je prenošenje priče u interesu Luzitanije, ili čovečanstva, ili nauke, i onda do viđenja tajnosti. Tako je bilo i sa pravilom nemešanja sa svinjčićima, koje je prekršeno pre nego što je Ender i stigao ovamo.
     Baš lepo, pomisli Ender. Još jedan mogući uzrok propasti koji uopšte ne mogu da kontrolišem.
     Dok je odlazio iz laboratorije, poželeo je, kao i mnogo puta dotad, da je Valentina sa njim. Ona je umela da razrešava etičke nedoumice. Stići će uskoro - ali hoće li to biti dovoljno brzo? Ender je razumeo i gotovo da se i slagao i sa Kuarinim i sa Gregovim mišljenjem. Najviše mu je smetala potreba za tolikom tajnošću, da nije smeo da razgovara čak ni sa pekeninjosima, čak ni sa Ljudskim, o odluci koja će uticati na njih koliko i na koloniste sa Zemlje. A Novinja je ipak bila u pravu. Izneti čitavu stvar sada, pre nego što znaju šta je moguće - to bi dovelo do zbrke u najboljem slučaju, a do anarhije i krvoprolića u najgorem. Pekeninjosi su sada bili miroljubivi - ali istorija njihove vrste puna je krvavih ratova.
     Kad je izišao kroz kapiju, uputivši se ka eksperimentalnim njivama, ugledao je Kuaru kako stoji kraj očinskog drveta, Ljudskog, sa štapovima u ruci, zadubljena u razgovor. Nije udarala po stablu, jer Ender bi to čuo. Znači da želi da bude nasamo sa njim. To je u redu. Ender će poći dužim putem, okolo, kako ne bi dospeo dovoljno blizu da nešto načuje.
     No, kada je primetila da je Ender gleda, Kuara je smesta završila razgovor sa Ljudskim i brzim korakom pošla ka kapiji. Naravno, to ju je dovelo pravo do Endera.
     "Poveravaš tajne?" upita Ender. Nameravao je da to bude samo dobroćudna šala. Tek kad je izgovorio reči i kad je video izraz krivice na Kuarinom licu, Ender je shvatio kakve je to tajne poveravala. A njene reči su to i potvrdile.
     "Majčini pojmovi o poštenju ne slažu se uvek sa mojima", reče Kuara. "A ni sa tvojim."
     Znao je da bi ona mogla to da učini, ali nikada ne bi ni pomislio da bi to izvela tako brzo posle date reči da neće. "Da li je poštenje uvek najvažnije?" upita je on.
     "Meni jeste", reče Kuara.
     Pokušala je da se okrene i prođe kroz kapiju, ali Ender je uhvati za ruku.
     "Pusti me."
     "Jedno je reći Ljudskom", reče Ender. "On je veoma mudar. Ali nemoj reći nikome drugom. Neki pekeninjosi, mužjaci, mogu da budu prilično agresivni ako pomisle da imaju razloga."
     "Nisu oni samo mužjaci", reče Kuara. "Oni sebe zovu muževima. Možda bi mi trebalo da ih zovemo muškarci." Pobedonosno se nasmešila Enderu. "Nisi ni upola tako slobodouman kao što zamišljaš." Potom se otrgla i prošla kroz kapiju, ka Milagri.
     Ender ode do Ljudskog i stade pred njega. "Šta ti je rekla, Ljudski? Da li ti je kazala da ću pre umreti nego da dozvolim da neko uništi deskoladu, ako bi to naudilo tebi i tvojima?"
     Naravno, Ljudski nije mogao da mu odmah odgovori, jer Ender nije želeo da počne da udara po stablu štapovima za govor, kako bi proizveo Jezik Očeva; kad bi to učinio, mužjaci pekeninjosa bi čuli i dotrčali bi. Ne postoji privatni razgovor između pekeninjosa i očinskog drveća. Ako očinsko drvo želi da razgovara nasamo, uvek može da razgovara sa drugim očinskim drvećem - rzgovarali su umovima, isto kao što kraljica-matica razgovara sa insektima koji joj služe kao oči i uši i ruke i noge. Kad bih samo mogao da budem deo te komunikacione mreže, pomisli Ender. Trenutni govor od čistih misli, koji se projektuje kuda bilo u Vaseljenu.
     Ipak, morao je da kaže nešto kako bi ublažio ono što je Kuara svakako rekla. "Ljudski, činimo sve što možemo da spasemo i ljudska bića i pekeninjose. Čak ćemo pokušati da spasemo i virus deskolade, ako možemo. Ela i Novinja vrlo su dobre u svom poslu. I Grego i Kuara, uostalom. Ali, za sada, molim te da nam veruješ i da nikome ništa ne govoriš. Molim te. Ako ljudi i pekeninjosi saznaju za opasnost u kojoj smo pre nego što budemo mogli da preduzmemo nešto protiv nje, rezultat će biti užasno nasilje."
     Nije više bilo šta da se kaže. Ender se uputi ka svojim njivama. On i Sadiša su do mraka završili merenja, a onda spalili čitavu njivu. Unutar molekularne prepreke nije ostao nijedan veći molekul. Učinili su sve što su mogli da osiguraju da sve što je deskolada naučila na ovoj njivi padne u zaborav.
     Jedino nisu mogli da se oslobode virusa koje su nosili u sopstvenim ćelijama, podjednako i ljudi i pekeninjosi. Šta ako je Kuara u pravu? Šta ako je deskolada unutar prepreke, pre nego što je umrla, uspela da 'kaže' virusima u Sadiši i Enderu šta je naučila od ove nove sorte krompira? O zaštiti koju su Ela i Novinja pokušale da ugrade? O načinu na koji je virus uspeo da pobedi njihovu taktiku?
     Ako je deskolada zaista inteligentna, sa jezikom za širenje informacija i učenje ponašanja između jedinki, kako da se Ender - ili bilo ko od njih - nada da će na kraju odneti pobedu? Na duge staze se može pokazati da je deskolada najprilagodljivija vrsta, najsposobnija za osvajanje svetova i uklanjanje konkurencije, snažnija od ljudi, svinjčića, insekata i svih drugih živih bića na svim naseljenim svetovima. Sa tom mišlju Ender je te večeri pošao u postelju, to ga je brinulo i dok je vodio ljubav sa Novinjom, toliko da je osetila potrebu da ga teši kao da je on, a ne ona, opterećen brigom za svet. Pokušao je da joj se izvini, ali ubrzo je shvatio koliko je to uzaludno. Zašto bi dodavao svoje brige njenima?

     Ljudski je saslušao Enderove reči, ali nije pristao na ono što je Ender tražio od njega. Da ćuti? Dok ljudi stvaraju nove viruse koji će možda izmeniti životni ciklus pekeninjosa? Ne. Oh, Ljudski nije nameravao da kaže nezrelim mužjacima i ženkama. Ali mogao je - i odlučio je - da kaže svom ostalom očinskom drveću na Luzitaniji. Imaju pravo da znaju šta se dešava, a zatim da zajedno odluče treba li, i šta, da se preduzme.
     Pre večeri, svako očinsko drvo u svim šumama znalo je ono što je znao Ljudski: za ljudske planove, kao i za njegovu procenu koliko se ljudima može verovati. Većina se složila sa njim - pustićemo ljudska bića da nastave, za sada. Ali u međuvremenu ćemo pažljivo pratiti i pripremati se za ono što će možda doći, mada se nadamo da neće, kada ljudi i pekeninjosi međusobno zarate. Ne možemo se nadati pobedi - ali, možda, pre nego što nas pobiju, možemo naći načina da neki od nas pobegnu.
     I tako su, pre zore, napravili planove i sklopili dogovor sa kraljicom-maticom, jedinim izvorom visoke tehnologije na Luzitaniji, osim ljudi. Do sledeće večeri, radovi na izgradnji vasionskog broda za odlazak sa Luzitanije već su započeli.









7. LIČNA SLUŠKINJA
     Je li istina da ste u stara vremena, kada ste poslali vasionske brodove da nasele mnoge svetove, uvek mogli da pričate jedni sa drugima kao da stojite u istoj šumi?
     Pretpostavljamo da će i sa vama biti isto. Kada nikne novo očinsko drveće, biće u dodiru sa vama. Udaljenost ne utiče na filotičke veze.
     Ali hoćemo li biti povezani? Nećemo slati drveće na put. Samo braću, nekoliko žena, i stotinu malih majki da rode nova pokolenja. Putovanje će svakako potrajati decenijama. Čim stignu, najbolji od braće biće poslati u treći život, ali potrajaće najmanje godinu dana dok prvo očinsko drveće dovoljno poraste da začne nove mlade. Kako će prvi otac na tom novom svetu znati kako da razgovara sa nama? Kako da ga pozdravimo, kada ne znamo gde se nalazi?

     Niz lice Čing-jao lio je znoj. Pošto je bila pognuta, kapi su joj klizile niz obraze, pa ispod očiju, sve do vrha nosa. Odatle joj je znoj kapao u blatnjavu vodu pirinčanog polja, ili na mlade biljke koje su jedva provirivale iznad površine vode.
     "Zašto ne obrišeš lice, sveta?"
     Čing-jao podiže pogled da vidi ko je to dovoljno blizu da joj se obrati. Ostali iz njene grupe za pravedni rad obično nisu radili u blizini - suviše bi se unervozili od prisustva bogorečene.
     Bila je to devojka, mlađa od Čing-jao, od možda četrnaest godina, dečačkog tela, sa vrlo kratkom kosom. Gledala je u Čing-jao, ne krijući radoznalost. Bilo je u njoj otvorenosti, uz potpuni nedostatak stida, što je za Čing-jao bilo neobično i pomalo neprijatno. U prvi mah je pomislila da ne obrati pažnju na nju.
     Ali to bi bilo uobraženo; isto kao kad bi rekla: pošto sam bogorečena, ne moram da odgovaram kad mi se neko obrati. Niko nikad ne bi ni pomislio da ona ne odgovara samo zato što je toliko obuzeta zadatkom što ga joj je dao veliki Han Fei-cu da joj gotovo nanosi bol kad misli na nešto drugo.
     Zato je odgovorila - ali pitanjem. "Zašto bih brisala lice?"
     "Zar te ne golica? Mislim, znoj, kad curi? Zar ti ne ulazi u oči, zar ih ne peče?"
     Čing-jao se ponovo naže nad posao; ovog puta pažljivo je pratila kako će se osećati. Zaista ju je golicalo, i zaista joj je znoj pekao oči. Zapravo, bilo je vrlo neprijatno. Čing-jao se polako uspravi - sada je primetila da to boli, jer su joj se leđa bunila zbog promene položaja. "Da", reče ona devojci. "Golica i peče."
     "Pa, onda ga obriši", reče devojka. "Rukavom."
     Čing-jao pogleda rukav. Već je bio natopljen znojem sa ruku. "Da li brisanje pomaže?" upita ona.
     Sada je na devojku bio red da otkrije nešto na šta nije pomišljala. Za trenutak je izgledala zamišljeno; onda obrisa čelo rukavom.
     Potom se nasmeši. "Ne, sveta. Ne pomaže nimalo."
     Čing-jao ozbiljno klimnu glavom i ponovo se naže nad posao. No, sada su joj golicanje znoja, peckanje u očima i bol u leđima strašno smetali. To joj je skrenulo pažnju sa onog o čemu je razmišljala, umesto obrnuto. Ova devojka, ko god da je, samo je pojačala njen jad ukazavši na njega - a ipak, začudo, učinivši Čing-jao svesnom neprijatnosti tela, oslobodila ju je od odzvanjanja pitanja u glavi.
     Čing-jao poče da se smeje.
     "Da li se meni smeješ, sveta?" upita devojka.
     "To je moj način da ti se zahvalim", reče Čing-jao. "Podigla si veliki teret sa mog srca, makar samo na trenutak."
     "Smeješ mi se zato što sam ti rekla da obrišeš čelo, mada to ne pomaže."
     "Nisam se zato smejala", reče Čing-jao. Ponovo se ispravila i pogledala devojku pravo u oči. "Ja ne lažem."
     Devojka se prepala - ali ni upola onoliko koliko bi trebalo. Kada bogorečeni koriste ton koji je upravo upotrebila Čing-jao, običan svet se odmah klanja i ukazuje im poštovanje. Ali ova devojka je samo saslušala, odmerila njene reči i klimnula glavom.
     Čing-jao je mogla da dođe samo do jednog zaključka. "Jesi li i ti bogorečena?" upita ona.
     Devojka raširi oči. "Ja? Moji roditelji su vrlo prosti. Moj otac đubri njive, a majka pere u restoranu."
     Naravno, to uopšte nije bio odgovor. Mada bogovi najčešće odlučuju da govore deci bogorečenih, znalo se da ponekad biraju i decu roditelja koji nikada nisu čuli glas bogova. Ipak, bilo je uvreženo verovanje da ako su ti roditelji vrlo niskog položaja, bogovi se obično ne zanimaju za tebe, i zaista se vrlo retko dešavalo da bogovi govore onima kojima roditelji nisu visoko obrazovani.
     "Kako se zoveš?" upita Čing-jao.
     "Si Vang-mu", reče devojka.
     Čing-jao se zagrcnu i pokri usta da se ne bi nasmejala. No, Vang-mu nije bila ljuta - samo je nestrpljivo stisnula usne.
     "Izvini", reče Čing-jao kad je došla do daha, "ali to je ime..."
     "Kraljevske Majke Zapada", reče Vang-mu. "Šta ja mogu što su mi roditelji odabrali takvo ime?"
     "To je plemenito ime", reče Čing-jao. "Moja pramajka po imenu bila je velika žena, ali ipak samo smrtna, pesnikinja. Tvoja je jedna od najstarijih među bogovima."
     "Kakve koristi od toga imam?" upita Vang-mu. "Moji roditelji su bili vrlo uobraženi kada su mi dali ime po tako cenjenoj boginji. Zato bogovi i neće da mi govore."
     Čing-jao se rastuži od gorčine u glasu Vang-mu. Kad bi samo znala koliko bi se rado Čing-jao menjala sa njom. Osloboditi se glasa bogova! Nikada ne puzati po podu i pratiti godove, nikada prati ruke sem kad se isprljaju...
     Ali nije mogla da to kaže devojci. Kako bi mogla da je razume? Za Vang-mu, bogorečeni su povlašćena elita, neizmerno mudri i nedostižni. Kad bi Čing-jao pokušala da joj objasni da su tereti bogorečenih mnogo veći nego nagrade, zvučalo bi kao laž.
     Osim što za Vang-mu bogorečeni nisu nedostižni - obratila se Čing-jao, zar ne? Zato Čing-jao odluči da ipak kaže šta joj je na srcu. "Si Vang-mu, rado bih provela ostatak života slepa, samo kad bih time mogla da se oslobodim glasa bogova."
     Vang-mu zaprepašćeno zinu i raširi oči.
     Pogrešila je što je to rekla. Čing-jao je smesta zažalila. "Šalila sam se", brzo reče ona.
     "Ne", reče Vang-mu. "Sada lažeš. Malopre si rekla istinu." Prišla je bliže, nemarno gacajući kroz blato i rušeći stabljike pirinča. "Čitavog života gledam bogorečene kako idu u hram na nosiljkama, obučeni u blistavu svilu, dok im se svi klanjaju, a svi kompjuteri su im otvoreni. Kada govore, njihov jezik je kao muzika. Ko ne bi želeo da bude takav?"
     Čing-jao nije mogla da iskreno odgovori, nije mogla da kaže: 'Svakoga dana bogovi me ponižavaju i nagone da radim glupe, besmislene stvari da bih se očistila, a sutradan sve počinje ispočetka.' "Nećeš mi verovati, Vang-mu, ali ovaj život, ovde u poljima, mnogo je bolji."
     "Ne!" uzviknu Vang-mu. "Ti si sve naučila. Ti znaš sve što može da se zna! Govoriš mnoge jezike, možeš da pročitaš svaku reč, možeš da misliš mislima koje su tako daleko iznad mojih koliko su moje iznad misli puža-golaća."
     "Govoriš dobro i jasno", reče Čing-jao. "Svakako si išla u školu."
     "Škola!" prezrivo reče Vang-mu. "Kome je stalo do škole za decu kao što sam ja? Naučili smo da čitamo, ali samo koliko je potrebno da čitamo molitve i ulične znakove. Učili smo brojeve, ali samo koliko je potrebno za kupovinu. Učili smo izreke mudraca, ali samo one koje govore da treba da budemo zadovoljni svojim mestom u životu i da se pokoravamo onima koji su mudriji od nas."
     Čing-jao nije znala da škola može da bude takva. Mislila je da deca u školi uče isto što i ona od svojih učitelja. Ali sada je uvidela da Si Vang-mu svakako govori istinu - jedan učitelj sa trideset đaka ne može ih naučiti svemu onome što je Čing-jao naučila kao jedan đak sa mnogo učitelja.
     "Moji roditelji su prosti", reče Vang-mu. "Zašto bi traćili vreme učeći me više nego što treba da zna jedna sluškinja? Jer to je najveća nada u mom životu, da se dobro operem i postanem sluškinja u kući bogatog čoveka. Veoma su pazili da naučim kako se riba pod."
     Čing-jao pomisli na sate koje je provela puzeći po podu u svojoj kući, prateći linije godova od zida do zida. Nikad nije ni pomislila koliko je truda posluga morala da uloži kako bi održala podove toliko čistim i uglačanim da ona nikada ne uprlja haljine ni posle toliko puzanja.
     "I ja znam nešto o podovima", reče Čing-jao.
     "Ti znaš ponešto o svemu", reče gorko Vang-mu. "I nemoj mi pričati kako je teško biti bogorečena. Bogovi na mene nikad nisu ni pomislili, i kažem ti da je to mnogo gore!"
     "Kako to da se nisi plašila da mi se obratiš?" upita Čing-jao.
     "Odlučila sam da se ničega ne plašim", reče Vang-mu. "Šta bi mogla da mi uradiš što bi mi učinilo život gorim nego što je sada?"
     Mogla bih te terati da pereš ruke sve dok ne prokrvare, svakog bogovetnog dana.
     Ali nešto se pokrete u Čing-jao, i ona uvide da ova devojka možda ne bi mislila da je to gore. Možda bi Vang-mu rado prala ruke dok se ne pretvore u krvave krpe, samo ako bi mogla da nauči sve ono što Čing-jao zna. Čing-jao je bila obuzeta nemogućim zadatkom koji joj je dao otac, ali to je bio zadatak koji će, bez obzira na to da li ga reši ili ne, promeniti istoriju. Vang-mu će verovatno provesti čitav život, a da nikada ne dobije zadatak koji se neće ponoviti i sutra; provešće čitav život radeći poslove koji će biti primećeni ili pomenuti samo ako ih loše uradi. Zar nije posao sluge gotovo jednako jalov, na kraju krajeva, kao obredi pročišćenja?
     "Život sluge mora da je težak", reče Čing-jao. "Drago mi je što još nisi unajmljena."
     "Moji roditelji čekaju u nadi da ću biti lepa kad odrastem. Onda će dobiti veću premiju kada me daju u službu. Možda bi me lični sluga nekog bogataša poželeo za ženu; možda bi me bogata gospa uzela za ličnu sluškinju."
     "Već si lepa", reče Čing-jao.
     Vang-mu sleže ramenima. "Moja prijateljica, Fan-liu, već je u službi, i kaže da ružne devojke više rade, ali muškarci iz kuće ih ostavljaju na miru. Ružne mogu da misle svoje misli. Ne moraju da govore lepe stvari svojim gospama."
     Čing-jao pomisli na poslugu u očevoj kući. Znala je da njen otac nikada ne bi progonio služavke. A njoj niko nije morao da govori lepe stvari. "U mojoj kući je drugačije", reče ona.
     "Ali ja ne služim u tvojoj kući", reče Vang-mu.
     Sada se, iznenada, sve razjasnilo. Vang-mu joj se nije slučajno obratila. Vang-mu joj je prišla u nadi da će joj biti ponuđeno mesto služavke u kući bogorečene gospe. Koliko je ona znala, u gradu se govorkalo o mladoj bogorečenoj gospi Čing-jao koja je završila školovanje i dobila svoj prvi zadatak - a još nema ni muža ni ličnu sluškinju. Si-Vang-mu je verovatno uspela da se ubaci u istu grupu za pravedni rad sa Čing-jao kako bi povela upravo ovakav razgovor.
     Čing-jao se za trenutak naljutila. Onda pomisli: a zašto Vang-mu ne bi to uradila? Najgore što bi moglo da joj se desi jeste da ja pogodim šta smera, da se naljutim i da je ne unajmim. Ne bi joj bilo ništa gore nego pre. A ako ne pogodim šta smera i unajmim je, postaće lična sluškinja bogorečene gospe. Da sam na njenom mestu, zar ne bih uradila isto to?
     "Zar misliš da možeš da me prevariš?" upita Čing-jao. "Zar misliš da ne znam da želiš da te uzmem za sluškinju?"
     Na licu Vang-mu pojaviše se zbunjenost, bes, strah. No, mudro je oćutala.
     "Zašto mi ne odgovaraš besom?" upita Čing-jao. "Zašto ne porekneš to što sam rekla, samo da bih te unajmila?"
     "Zato što si u pravu", reče Vang-mu. "Sad ću te ostaviti na miru."
     Tome se Čing-jao i nadala - iskrenom odgovoru. Nije nameravala da pusti Vang-mu da ode. "Koliko je istina od onog što si mi rekla? Da hoćeš dobro obrazovanje? Da želiš nešto bolje u životu od posla sluškinje?"
     "Sve je tačno", reče Vang-mu. "Ali šta to tebi znači? Ti nosiš užasan teret glasa bogova."
     Ovo je izgovorila sa toliko prezrivog sarkazma da se Čing-jao gotovo glasno nasmeja; ali uzdržala se. Nije bilo razloga da još više naljuti Vang-mu. "Si Vang-mu, kćeri po imenu Kraljevske Majke Zapada, uzeću te za svoju ličnu sluškinju, ali samo ako pristaneš na sledeće uslove. Prvo, pustićeš da ti budem učitelj i učićeš sve što ti ja odredim. Drugo, uvek ćeš mi se obraćati kao da smo ravne i nikad mi se nećeš klanjati i zvati me 'sveta'. I treće..."
     "Kako to mogu?" upita Vang-mu. "Ako se ne budem ponašala sa poštovanjem, drugi će reći da sam nedostojna. Kazniće me dok ne budeš gledala. To bi nas obe osramotilo."
     "Naravno da ćeš pokazivati poštovanje kad drugi mogu da nas vide", reče Čing-jao. "Ali kad smo same, samo ti i ja, ponašaćemo se jedna prema drugoj ravnopravno ili ću te otpustiti."
     "A treći uslov?"
     "Nikada nikome nećeš reći ništa od onog što ti ja budem kazala."
     Na licu Vang-mu jasno se video gnev. "Lična sluškinja nikad ne priča. U um nam ugrađuju prepreke."
     "Prepreke ti pomažu da se setiš da ne pričaš", reče Čing-jao. "Ali ako želiš da pričaš, možeš da ih zaobiđeš. A ima onih koji će pokušavati da te ubede da pričaš." Čing-jao pomisli na karijeru svog oca, na sve tajne Kongresa koje on drži u glavi. On nikome ne priča; ni nema sa kim da priča osim, ponekad, Čing-jao. Ako se pokaže da je Vang-mu dostojna, Čing-jao će imati nekoga. Nikada neće biti usamljena kao njen otac. "Da li me razumeš?" upita ona. "Drugi će misliti da te uzimam za ličnu sluškinju. Ali ti i ja ćemo znati da, zapravo, dolaziš da mi budeš đak, i prijatelj."
     Vang-mu je pogleda u čudu. "Zašto bi ti to radila, kada su ti bogovi već rekli da sam podmitila nadzornika da me stavi u tvoju grupu i da nas ne prekida dok razgovaramo?"
     Bogovi joj nisu rekli ništa slično, naravno, ali Čing-jao se samo osmehnu. "Zar nisi pomislila da možda bogovi žele da budemo prijateljice?"
     Vang-mu nervozno sklopi ruke i nasmeja se; Čing-jao je uze za obe ruke i primeti da Vang-mu drhti. Znači, nije bila tako odvažna kao što je izgledalo.
     Vang-mu pogleda njihove ruke, a Čing-jao za njom. Bile su pokrivene prljavštinom i blatom, sada osušenim jer su dugo stajale, sa rukama van vode. "Kako smo prljave", reče Vang-mu.
     Čing-jao je odavno naučila da ne obraća pažnju na prljavštinu od pravednog rada, za koju nije bilo potrebno okajanje. "Moje ruke su često mnogo prljavije od ovoga", reče ona. "Hodi sa mnom kada završimo pravedni rad. Ispričaću ocu naš plan, i on će odlučiti možeš li da budeš moja lična sluškinja."
     Vang-mu se naglo uozbiljila. Čing-jao je bilo milo što joj je lice tako prozirno. "Šta ne valja?" upita Čing-jao.
     "Očevi uvek odlučuju o svemu", reče Vang-mu.
     Čing-jao klimnu glavom, pitajući se zašto Vang-mu uopšte govori tako očitu stvar. "To je početak mudrosti", reče Čing-jao. "Osim toga, moja majka je umrla."

     Pravedni rad uvek se završavao sredinom popodneva. Zvanično, to je bilo zato da bi ljudi koji žive daleko od pirinčanih polja imali vremena da se vrate kući. No, pravi razlog je bio uvreženi običaj da se po završetku pravednog rada pravi zabava. Pošto su radili i tokom vremena za popodnevni dremež, mnogi ljudi su osećali vrtoglavicu, kao da su probdeli noć. Drugi su bili tromi i mlitavi. I jedno i drugo bilo je dobar izgovor da se jede i pije sa prijateljima i da se potom ode na spavanje mnogo ranije nego obično, kako bi nadoknadili izgubljeni san i težak rad preko dana.
     Čing-jao je pripadala onima koji se osećaju izmešteno; Vang-mu je očito bila euforičan tip. Ili je to možda bilo samo zbog činjenice da je Luzitanijska flota teško pritiskala Čing-jao, dok je Vang-mu upravo primljena za ličnu sluškinju kod bogorečene gospe. Čing-jao je provela Vang-mu kroz postupak prijavljivanja za zaposlenje u Kući Han - pranje, otisci prstiju, bezbedosna provera - dok je na kraju nije obuzelo očajanje od pomisli da još sluša njen uzbuđeni glas, pa se povukla.
     Dok se penjala uz stepenice ka svojoj sobi, Čing-jao je čula uplašeni glas Vang-mu: "Da li sam naljutila moju novu gospodaricu?" A Ju Kung-mei, kućni stražar, odgovorio je: "Bogorečeni odgovaraju na druge glasove sem tvoga, malena." To je bio ljubazan odgovor. Čing-jao se često divila nežnosti i mudrosti onih koje je njen otac uzeo da rade u kući. Pitala se da li je i ona mudro odabrala svoju prvu poslugu.
     Čim je pomislila na tu novu brigu, osetila je da je pogrešila što je odluku donela tako brzo i bez savetovanja sa ocem. Može se pokazati da je Vang-mu beznadežno nepogodna, i otac će joj prebaciti što je nerazumno postupila.
     Od same pomisli na očevo prebacivanje smesta je iskusila i gnev bogova. Čing-jao se osećala nečista. Pohitala je u svoju sobu i zatvorila vrata. Bilo je strašno ironično što je neprestano mogla da misli koliko je grozno izvoditi obrede što ih zahtevaju bogovi, koliko je prazno takvo poštovanje - ali samo ako pomisli nešto loše o ocu ili o Kongresu Zvezdanih Puteva, smesta mora da vrši pokajanje.
     Obično bi provela pola sata, sat, možda i duže, opirući se potrebi za pokajanjem, trpeći sopstvenu prljavštinu. Taj obred je imao smisla, imao je strukturu, početak i kraj, pravila. Nimalo slično problemu Luzitanijske flote.
     Kleknula je i namerno odabrala najuži i najslabiji god na najbleđoj dasci. To će biti teško pokajanje; možda će tada bogovi smatrati da je dovoljno čista, pa će joj pokazati rešenje problema koji joj je postavio otac. Trebalo joj je pola sata da pređe preko sobe, jer je stalno gubila god i morala da počinje iz početka.
     Na kraju, iznurena od pravednog rada i očiju bolnih od praćenja goda, želela je samo da spava; umesto toga, sela je na pod pred svojim terminalom i prizvala pregled dosadašnjeg posla. Pošto je ispitala i odbacila sve uobičajene besmislice koje se nakupe tokom istrage, Čing-jao je došla do tri osnovne kategorije mogućnosti. Prvo, da je nestanak izazvan nekim prirodnim događajem koji, brzinom svetlosti, naprosto još nije postao vidljiv astronomima. Drugo, da je gubitak veze preko ansibla ishod ili sabotaže ili komandne odluke flote. Treće, da je gubitak veze izazvan zaverom na nekoj planeti.
     Prva mogućnost bila je odstranjena već samim načinom na koji je flota putovala. Vasionski brodovi jednostavno nisu bili dovoljno blizu jedni drugima da bi ih ijedna poznata prirodna pojava uništila sve odjednom. Flota se nije okupila pre polaska - ansibl je to učinio gubitkom vremena. Umesto toga, svi brodovi su se kretali ka Luzitaniji sa onog mesta gde su se nalazili kada su bili dodeljeni floti. Čak i sada, na manje od godinu dana putovanja brzinom svetlosti pre nego što se svi nađu na orbiti oko Luzitanijinog sunca, bili su toliko međusobno razdvojeni da nikakav prirodni događaj nije mogao da ih pogodi sve u isto vreme.
     Druga kategorija bila je gotovo jednako neverovatna, zbog činjenice da je iščezla čitava flota, bez ijednog izuzetka. Je li moguće da ijedan plan ljudskih bića bude tako savršeno delotvoran - i da ne ostavi za sobom nikakav dokaz prethodnog planiranja, ni u jednoj bazi podataka, niti profilu ličnosti, niti spiskovima komunikacija koji se čuvaju u planetnim kompjuterima? A nije bilo ni najmanjeg traga da je neko menjao ili skrivao bilo kakve podatke, ili maskirao komunikacije kako bi sakrio tragove. Ako je to bila zavera unutar flote, za sobom nije ostavila tragove - ni prikrivanja, ni greške.
     Isti takav nedostatak dokaza činio je da pomisao o planetnoj zaveri bude još manje verovatna. A istovremenost događaja umanjivala je verovatnoću bilo koje od ovih mogućnosti. Koliko se moglo videti, svaki pojedini brod prekinuo je komunikaciju preko ansibla skoro u isto vreme. Možda je postojao razmak od nekoliko sekundi, možda čak i minuta - ali sve je bilo gotovo za manje od pet minuta, što svakako nije bilo dovoljno da neko sa jednog broda primeti nestanak drugog.
     Pregled je bio toliko jednostavan da je delovao gotovo elegantno. Ništa nije ostajalo. Dokazi su bili najpotpuniji mogući, a svako zamislivo objašnjenje po njima bilo je nezamislivo.
     Zašto mi je otac to uradio, upitala se, ne prvi put.
     Istog časa - kao i obično - osetila se nečista što je uopšte postavila takvo pitanje, što sumnja u očevu savršenu ispravnost u svim odlukama koje donosi. Morala je da se opere, samo malo, da bi uklonila nečistoću sumnje.
     Ali nije se oprala. Umesto toga, pustila je da glas bogova narasta u njoj, da njihovo naređenje postaje sve snažnije. Ovog puta nije se odupirala iz pravedne želje da postane disciplinovanija. Sada je namerno pokušavala da privuče što veću pažnju bogova. Tek kad je već dahtala od potrebe da se očisti, tek kad je drhtala i od slučajnog dodira sopstvenog tela - ruka koja je dodirnula koleno - tek tada je uobličila pitanje.
     "Vi ste to učinili, zar ne?" rekla je bogovima. "Ono što nije moglo nijedno ljudsko biće, mogli ste vi. Vi ste posegnuli i odsekli Luzitanijsku flotu."
     Odgovor je stigao, ne u rečima, već u sve jačoj potrebi za očišćenjem.
     "Ali Kongres i Admiralitet ne pripadaju Stazi. Oni ne mogu ni da zamisle zlatna vrata koja vode u Grad na planini od žada na zapadu. Kad bi im otac rekao: 'Bogovi su ukrali vašu flotu da bi vas kaznili zbog grehova', oni bi ga samo prezreli. Ako prezru njega, našeg najvećeg živog državnika, prezreće i sve nas. A ako Staza bude osramoćena zbog oca, to će ga uništiti. Da li ste zato to učinili?"
     Počela je da plače. "Neću dozvoliti da uništite mog oca. Naći ću drugi način. Naći ću odgovor koji će ih zadovoljiti. Odupreću vam se!"
     Čim je to izgovorila, bogovi su joj poslali najstrašnije osećanje o prljavštini koje je ikada iskusila. Bilo je toliko jako da je ostala bez daha i skljokala se, stežući terminal. Pokušala je da govori, da moli za oproštaj, ali umesto toga samo se zagrcnula, jedva se uzdržavši da ne povraća. Osećala se kao da joj ruke ostavljaju prljavu sluz na svemu što dodirnu; dok je pokušavala da ustane, haljina joj se lepila za telo kao da je pokriveno gustim, masnim đubretom.
     Ali nije se oprala. Nije ni pala na pod da prati godove. Umesto toga se oteturala do vrata, rešena da ode niz stepenice, u očevu sobu.
     Ali vrata su je zaustavila. Ne fizički - otvorila su se lako kao i uvek - ali ipak nije mogla da prođe. Čula je za takve stvari, za bogove koji zarobe svoje neposlušne sluge u dovratku, ali njoj se to još nije desilo. Nije razumela šta je drži. Mogla je slobodno da se kreće. Nije bilo nikakve prepreke. Ali osećala je tako užasan strah i od pomisli da prođe, da je znala da to ne može učiniti, znala je da bogovi zahtevaju nekakvo pokajanje, neku vrstu očišćenja, inače je nikada neće pustiti iz sobe. Ne praćenje godova, ne pranje ruku. Šta to bogovi zahtevaju?
     A onda se, skoro smesta, setila zašto je bogovi ne puštaju da prođe kroz vrata. Zbog zaveta koji je otac tražio od nje, u majčino ime. Zaveta da će uvek služiti bogovima, bez obzira na sve. A, evo, sad je bila na ivici pobune. Majko, oprosti mi! Neću se protiviti bogovima. Ali ipak moram da odem kod oca i da mu objasnim strašnu sudbinu što su nam je bogovi namenili. Majko, pomozi mi da prođem kroz ova vrata!
     Kao u odgovor na molbu, sinulo joj je kako može da prođe kroz vrata. Trebalo je samo da usmeri pogled na tačku u vazduhu, odmah kraj gornjeg levog ugla vrata, i da, ne skrećući pogled odatle, zakorači kroz vrata unazad, desnom nogom, zatim da proturi levu ruku, potom da se okrene ulevo, zakorači i levom nogom kroz vrata, a potom da provuče i desnu ruku. Bilo je složeno i teško, kao ples, ali kretala se vrlo polako i pažljivo, i uspela je.
     Vrata je oslobodiše. I mada je i dalje osećala pritisak sopstvene prljavštine, snaga je malo jenjavala. Bilo je podnošljivo. Mogla je da diše bez dahtanja i da govori bez zagrcavanja.
     Pošla je niz stepenice i zazvonila malim zvoncetom pred očevim vratima.
     "Je li to moja kćer, moja Blistavo Sjajna?" upita otac.
     "Da, plemeniti", reče Čing-jao.
     "Spreman sam da te primim."
     Otvorila je očeva vrata i ušla - ovog puta nije bio potreban nikakav obred. Smesta je otišla do terminala, gde je sedeo, i klekla na pod kraj njega.
     "Ispitao sam tvoju Si Vang-mu", reče otac, "i verujem da si dobro odabrala."
     Potrajalo je nekoliko trenutaka dok nije shvatila očeve reči. Si Vang-mu? Zašto otac pominje tu drevnu boginju? Iznenađeno je podigla oči, a zatim je pratila očev pogled - i ugledala služavku u čistoj sivoj haljini, kako pokorno kleči oborenog pogleda. Opet je potrajalo dok se prisetila devojke sa pirinčanog polja i dok je shvatila da će ona postati njena lična sluškinja. Kako je mogla da zaboravi? Ostavila ju je pre samo nekoliko sati. No, za to vreme Čing-jao se borila sa bogovima, i ako i nije pobedila, barem zasad nije izgubila. Šta je unajmljivanje sluškinje u poređenju sa bitkom protiv bogova?
     "Vang-mu je otresita i ambiciozna", reče otac, "ali je isto tako iskrena i daleko inteligentnija nego što sam očekivao. Po njenom bistrom umu i oštroj ambiciji pretpostavljam da ti ona neće biti samo lična sluškinja, nego i učenik."
     Vang-mu zaprepašćeno jeknu, i kad ju je Čing-jao pogledala, videla je koliko je ova užasnuta. Oh, da - sigurno misli kako
     ja mislim da je rekla ocu za naš tajni plan. "Ne brini, Vang-mu", reče Čing-jao. "Otac skoro uvek pogađa tajne. Znam da mu nisi rekla."
     "Voleo bih da su sve tajne kao ova", reče otac. "Kćeri moja, pohvaljujem te zbog tvoje velikodušnosti. Bogovi će te ceniti zbog toga, kao i ja."
     Reči pohvale pale su joj kao so na ranu. Možda je zato pobuna nije uništila, nego se neki bog sažalio na nju i pokazao joj kako da prođe kroz vrata svoje sobe. Pošto je milostivo i mudro procenila Vang-mu, opraštajući joj odrešitost, i njoj je bilo oprošteno, barem malo, zbog gnevnog izazova bogovima.
     Vang-mu se ne kaje zbog svoje ambicije, pomisli Čing-jao. Neću se ni ja kajati zbog svoje odluke. Ne smem dopustiti da otac bude uništen zato što ja ne mogu da nađem - ili izmislim - objašnjenje nestanka Luzitanijske flote koje ne uključuje bogove. A opet, kako mogu da se opirem namerama bogova? Oni su sakrili ili uništili flotu. A pokorne sluge bogova moraju priznavati njihova dela, čak i ako moraju ostati skrivena od nevernika na drugim svetovima.
     "Oče", reče Čing-jao, "moram da razgovaram sa tobom o svom zadatku."
     Otac je pogršno razumeo njeno oklevanje. "Možemo da govorimo pred Vang-mu. Ona je sada već unajmljena za tvoju ličnu sluškinju. Njenom ocu je poslata premija, a u um su joj ugrađene prve prepreke za čuvanje tajni. Možemo joj verovati da nikada neće reći ono što čuje od nas."
     "Da, oče", reče Čing-jao. Zapravo, već je bila potpuno zaboravila na Vang-mu. "Oče, znam ko je sakrio Luzitanijsku flotu. Ali moraš mi obećati da to nikada nećeš reći Kongresu Zvezdanih Puteva."
     Otac, obično uvek smiren, sada se malo uznemirio. "Ne mogu da obećam tako nešto", reče on. "Bilo bi nedostojno od mene da budem tako neveran sluga."
     Šta onda da učini? Kako da mu kaže? A opet, kako da ne kaže? "Ko je tvoj gospodar?" uzviknu ona. "Kongres ili bogovi?"
     "Prvo bogovi", reče otac. "Oni su uvek na prvom mestu."
     "Onda ti moram reći šta sam otkrila: bogovi su sakrili flotu od nas, oče. Ali ako to kažeš Kongresu, oni će ti se smejati i bićeš uništen." A onda joj je još nešto sinulo. "Ako su bogovi zaustavili flotu, oče, znači da je flota ipak bila protiv njihove volje. A ako je Kongres Zvezdanih Puteva poslao flotu mimo volje..."
     Otac podiže ruku da je prekine. Smesta je ućutala i pognula glavu. Čekala je.
     "Naravno da su bogovi", reče otac.
     Njegove reči su joj donele i olakšanje i poniženje. Naravno, rekao je. Zar je sve vreme znao?
     "Bogovi čine sve što se dešava u Vaseljeni. Ali nemoj misliti da znaš zašto. Kažeš da su sigurno zaustavili flotu zato što se protive njenom zadatku. Ali ja kažem da Kongres ne bi ni mogao da pošalje flotu da bogovi nisu to želeli. Šta ako su bogovi zaustavili flotu zato što je njen zadatak tako veliki i plemenit da ga čovečanstvo nije dostojno? Ili ako su je sakrili da bi tebi zadali težak zadatak? Jedno je sigurno: bogovi su dozvolili Kongresu Zvezdanih Puteva da ima vlast nad većinom čovečanstva. A sve dok Kongres ima nebesko ovlašćenje, mi sa Staze poštovaćemo njegove odredbe bez protivljenja."
     "Nisam mislila da se protivim..." Nije mogla da dovrši tako očitu laž.
     Otac je, naravno, savršeno razumeo. "Čujem tvoj glas kako nestaje i tvoje reči kako se pretvaraju u ništavilo. To je zato što znaš da ne govoriš istinu. Htela si da se suprotstaviš Kongresu Zvezdanih Puteva, uprkos svemu čemu sam te učio." Glas mu postade blaži. "Htela si to mene radi."
     "Ti si moj predak. Dugujem ti više nego njima."
     "Ja sam ti otac. Neću ti postati predak sve dok ne umrem."
     "Onda radi majke. Ako oni ikada izgube nebesko ovlašćenje, ja ću im biti najljući neprijatelj, jer ja ću služiti bogovima." Ali čak i dok je to govorila, znala je da su te reči opasna poluistina. Do pre samo nekoliko trenutaka - dok se nije našla zarobljena u vratima - bila je potpuno spremna da se protivi čak i bogovima, svog oca radi. Ja sam najnedostojnija, užasna kćer, pomisli ona.
     "Sada ću ti reći, Blistavo Sjajna moja kćeri, da protivljenje Kongresu nikad ne može biti za moje dobro. Niti za tvoje. Ali opraštam ti, jer si to učinila iz ljubavi. To je najnežniji i najbolji od svih grehova."
     Nasmešio se. To ju je umirilo, iako je znala da to nije zaslužila. Čing-jao je sada opet bila u stanju da misli, da se vrati zagonetki. "Znao si da su to učinili bogovi, a ipak si tražio da tragam za odgovorom."
     "Da li si postavila sebi pravo ptanje?" reče otac. "Pitanje na koje tražimo odgovor jeste sledeće: kako su bogovi to učinili?"
     "Kako ja to da znam?" upita Čing-jao. "Mogli su da unište flotu ili da je sakriju, ili da je odnesu na neko tajno mesto na Zapadu..."
     "Čing-jao! Pogledaj me. Dobro me slušaj."
     Pogledala da je. Strogo naređenje smirilo ju je i usmerilo je.
     "Ovo sam pokušavao da te naučim otkako si se rodila, i sada moraš da naučiš, Čing-jao. Bogovi su uvek uzrok svega što se dešava, ali oni uvek deluju prikriveno. Da li me čuješ?"
     Klimnula je glavom. Čula je te reči stotinama puta.
     "Čuješ, ali me ne razumeš, čak ni sada", reče otac. "Bogovi su odabrali narod Staze, Čing-jao. Samo smo mi povlašćeni da čujemo njihov glas. Samo je nama dozvoljeno da vidimo da su oni uzrok svega što je bilo, jeste i biće. Svima drugima njihova dela su skrivena, tajanstvena. Tvoj zadatak nije da otkriješ pravi uzrok nestanka Luzitanijske flote - čitava Staza bi odmah znala da je pravi uzrok to što su bogovi tako želeli. Tvoj zadatak je da otkriješ kako su se bogovi prikrili u ovoj prilici."
     Čing-jao oseti vrtoglavicu. Bila je tako uverena da je našla odgovor, da je izvršila svoj zadatak. Sada joj je sve izmicalo. Odgovor je i dalje bio tačan, ali se zadatak promenio.
     "U ovom trenutku, pošto ne možemo da nađemo prirodno objašnjenje, bogovi su izloženi pred čitavim čovečanstvom, i vernicima i nevernicima. Bogovi su goli, a mi ih moramo obući. Moramo naći niz događaja koji su bogovi stvorili da bi objasnili nestanak flote, kako bi nevernicima izgledao prirodan. Mislio sam da si to shvatila. Mi služimo Kongresu Zvezdanih Puteva, ali samo zato što služeći Kongresu služimo i bogovima. Bogovi žele da obmanjujemo Kongres, a Kongres želi da bude obmanut."
     Čing-jao klimnu glavom, obamrla od razočarenja što zadatak još nije okončan.
     "Da li ti ovo zvuči nemilosrdno?" upita otac. "Da li sam nepošten? Da li sam okrutan prema nevernicima?"
     "Može li kćer da sudi o ocu?" šapnu Čing-jao.
     "Naravno da može", reče otac. "Svi ljudi svakog dana sude o drugim ljudima. Pitanje je da li mudro sudimo."
     "Onda smatram da nije greh govoriti nevernicima na jeziku njihove nevere", reče Čing-jao.
     Da li se to na očevom licu nazirao osmeh? "Sada razumeš", reče otac. "Ako Kongres ikada dođe kod nas, ponizno moleći da sazna istinu, onda ćemo ih poučiti Putu i oni će postati deo Staze. Do tada, služimo bogovima pomažući nevernicima da se zavaravaju misleći kako se sve stvari dešavaju iz prirodnih razloga."
     Čing-jao se nakloni toliko da je čelom gotovo dodirnula pod. "Pokušao si mnogo puta da me to naučiš, ali do sada nisam imala zadatak na koji bi se to odnosilo. Oprosti svojoj nedostojnoj kćeri na njenoj gluposti."
     "Nemam ja nedostojnu kćer", reče otac. "Imam samo kćer koja je Blistavo Sjajna. Načelo koje si danas naučila malo ko će na Stazi ikada razumeti. Zato samo nas nekoliko možemo da budemo u neposrednoj vezi sa ljudima sa drugih svetova, a da ih ne zbunimo niti uplašimo. Iznenadila si me danas, kćeri, ne zato što još nisi razumela, nego zato što si razumela tako mlada. Kada sam ja to otkrio, imao sam skoro deset godina više nego ti sada."
     "Kako mogu nešto da naučim pre tebe, oče?" Sama pomisao da prevaziđe neki njegov uspeh bila je gotovo nezamisliva.
     "Zato što imaš mene da te učim", reče otac, "a ja sam morao sam da to otkrijem. Ali vidim da si se uplašila od pomisli da si možda nešto naučila mlađa nego ja. Zar misliš da bi me obeščastilo to ako me moja kćer prevaziđe? Upravo suprotno - za roditelja nema veće časti nego da njegovo dete bude veće od njega."
     "Nikada ne mogu biti veća od tebe, oče."
     "To je u neku ruku tačno, Čing-jao. Pošto si ti moje dete, sva tvoja dela dodaju se mojima, kao njihov nastavak, kao što smo svi mi nastavak svojih predaka. Ali ti imaš toliko mogućnosti veličine u sebi da verujem kako će doći vreme kada ću imati veći ugled zbog tvojih dela nego zbog svojih. Ako me narod Staze ikada bude smatrao dostojnim neke počasti, to će biti u najmanju ruku jednako zbog tvojih uspeha koliko i zbog mojih."
     Potom joj se otac nakloni, ne učtivim pokretom otpuštanja, nego dubokim naklonom poštovanja, gotovo dodirnuvši čelom pod. Ne sasvim, jer bilo bi nečuveno, gotovo podsmešljivo, kad bi zaista dodirnuo pod čelom klanjajući se rođenoj kćeri. Ali učinio je najviše što mu je dostojanstvo dopuštalo.
     To ju je za trenutak zbunilo i uplašilo; a onda je razumela. Kada je pomenuo da njegovi izgledi da bude izabran za boga Staze zavise od njene veličine, nije govorio o nekom nejasnom budućem događaju. Govorio je o ovom, ovde i sada. Govorio je o njenom zadatku. Ako uspe da pronađe kako su se bogovi prikrili, prirodno objašnjenje nestanka Luzitanijeske flote, onda će on sigurno biti izabran za boga Staze. Toliko joj je verovao. Toliko je bio važan ovaj zadatak. Šta je njeno sticanje prava punoletstva u poređenju sa obogotvorenjem njenog oca? Mora više raditi, bolje misliti, mora uspeti tamo gde nisu uspeli ni vojska ni Kongres. Ne zbog sebe, nego zbog majke, zbog bogova, i zbog očeve prilike da postane jedan od njih.
     Čing-jao se povuče iz očeve sobe. Zastala je na vratima i pogledala Vang-mu. Jedan pogled bogorečene bio je dovoljan da devojka shvati da treba da pođe sa njom.
     Do trenutka kad se našla u svojoj sobi, Čing-jao se već tresla od suzdržavane potrebe za pročišćenjem. Sve što je danas zgrešila - pobuna protiv bogova, odbijanje da ranije obavi pročišćenje, njena glupost i nerazumevanje pravog zadatka - sve se sada spojilo. Nije se osećala prljava; nije želela da se opere, nije osećala gađenje nad samom sobom. Njena nedostojnost ipak je bila umanjena zbog očeve pohvale i zbog onog boga koji joj je pomogao da iziđe kroz vata. A pokazalo se i da je dobro odabrala Vang-mu - taj test Čing-jao je prošla, i to vrlo dobro. Zato nije drhtala od greha. Bila je željna pročišćenja. Žudela je da bogovi budu sa njom dok ih bude služila. Ali nijedno pokajanje za koje je znala nije bilo dovoljno da utaži njenu žudnju.
     A onda je znala: mora pratiti po god na svakoj dasci u sobi.
     Smesta je odabrala mesto za početak, jugoistočni ugao; svaki god će početi na istočnoj strani sobe, tako da se kreće ka zapadu, prema bogovima. Poslednja će biti najkraća daska u sobi, kraća od metra, u severozapadnom uglu. To će joj biti nagrada, što će poslednji god za praćenje biti lak i brz.
     Čula je kako Vang-mu ulazi tiho za njom, ali sada nije imala vremena za smrtnike. Bogovi su čekali. Kleknula je u ugao i pogledala godove da nađe koga bogovi žele da prati. Obično je morala sama da bira, i tada je redovno birala najteži, kako je bogovi ne bi prezirali. Ali večeras je bila duboko sigurna da bogovi biraju umesto nje. Prvi god je bio debeo, krivudav, ali lako uočljiv. Već su milostivi prema njoj! Večerašnji obred biće gotovo razgovor imeđu i nje i bogova. Danas je probila nevidljivu prepreku; prišla je korak bliže dubokom razumevanju kakvo ima njen otac. Možda će bogovi jednog dana želeti da joj govore sa onom jasnoćom za koji običan svet veruje da je kod bogorečenih uobičajena.
     "Sveta", reče Vang-mu.
     Kao da je radost Čing-jao bila načinjena od stakla, i kao da ga je Vang-mu namerno razbila. Zar nije znala da obred, ako se prekine, treba počinjati ispočetka? Čing-jao se podiže na kolena i okrete se ka devojci.
     Vang-mu mora da je videla bes na njenom licu, ali ga nije razumela. "Oh, oprosti", brzo reče ona, pavši na kolena i klanjajući se do poda. "Zaboravila sam da ne smem da te tako zovem. Samo sam htrela da pitam šta to tražiš, pa da mogu da ti pomognem."
     Čing-jao se umalo nasmejala što Vang-mu toliko greši. Naravno, Vang-mu nema pojma da bogovi govore Čing-jao. A sada, pošto joj se gnev smirio, Čing-jao se postidela kad je videla koliko se Vang-mu plaši njenog besa; činilo joj se pogrešno što kleči sa čelom na podu. Čing-jao nije volela da gleda druge kako se ponižavaju.
     Čime sam je toliko uplašila? Bila sam puna radosti jer su mi bogovi tako jasno govorili; ali moja radost bila je sebična jer kada me je nedužno prekinula, okrenula sam joj lice gneva. Zar tako odgovaram bogovima? Oni mi pokazuju lice ljubavi, a ja to pretvaram u mržnju prema narodu, naročito prema onima koji su u mojoj moći? Opet su bogovi našli načina da mi ukažu na to koliko sam nedostojna.
     "Vang-mu, ne smeš me prekidati kada me nađeš ovako sagnutu nad podom." Potom je objasnila Vang-mu obred pročišćenja koje bogovi zahtevaju od nje.
     "Moram li i ja tako?" upita Vang-mnu.
     "Ne, osim ako bogovi to zatraže od tebe."
     "Kako ću znati?"
     "Ako ti se do sada to nije desilo, Vang-mu, verovatno nikad ni neće. Ali ako se desi, znaćeš, jer nećeš imati snage da se odupreš glasu bogova u svom umu."
     Vang-mu ozbiljno klimnu glavom. "Kako da ti pomognem, Čing-jao?" Pažljivo i sa puno poštovanja izgovorila je gospodaričino ime. Čing-jao je sada prvi put shvatila kako njeno ime, koje je zvučalo puno ljubavi kad ga je izgovarao njen otac, može da zvuči uzvišeno kada se izgovara sa toliko poštovanja. Biti nazvana Blistavo Sjajna u trenutku kada je duboko svesna svih svojih mana bilo je gotovo bolno. Ali neće zabraniti Vang-mu da je tako oslovljava - devojka mora nekako da je zove, a njen glas pun poštovanja biće za Čing-jao stalno, ironično podsećanje na to koliko ga malo zaslužuje.
     "Pomoći ćeš mi ako me ne prekidaš", reče Čing-jao.
     "Da li onda da iziđem?"
     Čing-jao umalo odgovori potvrdno, ali onda je shvatila da, ko zna zašto, bogovi žele da Vang-mu bude deo ovog okajanja. Otkuda je znala? Zato što joj je pomisao na odlazak Vang-mu bila gotovo jednako nepodnošljiva kao pomisao o nezavršenom praćenju godova. "Ostani, molim te", reče Čing-jao. "Možeš li da čekaš ćutke? Da me gledaš?"
     "Da... Čing-jao."
     "Ako potraje toliko dugo da više ne možeš da podneseš, možeš da iziđeš", reče Čing-jao. "Ali samo onda kad vidiš da idem sa zapada na istok. To znači da sam između dva goda, i da me tvoj odlazak neće prekinuti, ali ipak ne smeš da mi se obratiš."
     Vang-mu raširi oči. "Pratićeš svaki god u svakoj dasci na podu?"
     "Ne", reče Čing-jao. Bogovi nikada ne bi bili toliko okrutni! Ali još dok je to mislila, Čing-jao je znala da će možda jednom doći dan kada će bogovi zahtevati upravo to okajanje. Smučilo joj se od straha. "Samo po jedan god na svakoj dasci u sobi. Hoćeš li bdeti sa mnom?"
     Videla je kako Vang-mu gleda na vreme - oznaka je uvek lebdela iznad terminala. Već je bilo doba za spavanje, a obe su propustile popodnevni san. Nije prirodno da ljuska bića toliko dugo ne spavaju. Dani na Stazi bili su upola duži nego na Zemlji, i zato se nikada nisu sasvim uskladili sa unutrašnjim ciklusima ljudskog tela. Propustiti popodnevni san, a potom odlagati i noćni, to je bilo vrlo teško.
     Ali Čing-jao nije imala izbora. A ako Vang-mu ne može da ostane budna, mora da ode sada, ma koliko se bogovi opirali tome. "Moraš ostati budna", reče Čing-jao. "Ako zaspiš, moraću da ti se obratim kako bi se pomerila i otkrila godove koje moram da pratim. A ako ti se obratim, moraću da počnem ispočetka. Možeš li da ostaneš budna, nema i nepokretna?"
     Vang-mu klimnu glavom. Čing-jao je verovala da je iskrena; ali sumnjala je da će devojka uspeti. Ipak, bogovi su zahtevali da njena nova lična sluškinja ostane - ko je Čing-jao da odbija ono što bogovi zahtevaju od nje?
     Čing-jao se vrati prvoj dasci i poče da prati god. Na njeno olakšanje, bogovi su još bili sa njom. Na svakoj dasci određivali su joj najdeblji god, najlakši za praćenje; a kada bi, ponekad, dobila neki teži, redovno se dešavalo da laki god izbledi ili nestane preko ivice pre kraja daske. Bogovi su je čuvali.
     Što se tiče Vang-mu, ona se stvarno trudila. Dva puta, prelazeći sa zapada da počne ponovo na istoku, Čing-jao je pogledala Vang-mu i videla da spava. No, kada bi Čing-jao počela da prolazi blizu mesta gde je ležala Vang-mu, uvidela bi da se njena lična sluškinja probudila i tiho premestila na mesto koje je Čing-jao već prošla, i to tako tiho da je Čing-jao uopšte nije čula. Dobra devojka. Dobro izabrana lična sluškinja.
     Konačno, posle dugog vremena, Čing-jao je stigla do početka poslednje daske, one kratke, u samom uglu; gotovo je uzviknula od radosti, ali se obuzdala na vreme. Zvuk njenog glasa i neizbežni odgovor Vang-mu svakako bi je poslali nazad na početak - to bi bila neverovatna glupost. Čing-jao se pognu nad početkom daske, već na manje od metra od severozapadnog ugla, i poče praćenje najdebljeg goda. Odveo ju je, jasno i pravo, tačno do zida. Gotovo.
     Čing-jao se skljoka uz zid i poče da se smeje od olakšanja. No, bila je toliko iznurena i umorna da je taj smeh sigurno zvučao kao plač. Vang-mu se istog časa stvori kraj nje i dodirnu je po ramenu. "Čing-jao", reče. "Boli li te nešto?"
     Čing-jao uhvati devojku za uku. "Ne boli me. Ili me bar ne boli ništa što neće proći od spavanja. Završila sam. Čista sam."
     Dovoljno čista da je mogla da drži Vang-mu za ruku, a nije osećala nikakvu nečistoću. To je bio dar bogova, da ima nekoga da je drži za ruku kada okonča obred. "Bila si vrlo dobra", reče Čing-jao. "Bilo mi je lakše da se usmerim na praćenje dok si ti u sobi."
     "Mislim da sam u jedan mah zaspala, Čing-jao."
     "Možda dvaput. Ali probudila si se na vreme i ništa nisi pokvarila."
     Vang-mu poče da plače. Zatvorila je oči, ali nije pustila ruku Čing-jao da pokrije lice. Naprosto je pustila da joj suze teku niz obraze.
     "Zašto plačeš, Vang-mu?"
     "Nisam znala", odgovri ona. "Zaista je teško biti bogorečen. Nisam znala."
     "Teško je biti i pravi prijatelj bogorečenog", reče Čing-jao. "Zato i nisam htela da mi budeš sluga, da me zoveš 'sveta' i da se plašiš i zvuka mog glasa. Takvu poslugu teram iz sobe kad mi se bogovi obrate."
     Na to Vang-mu još jače zaplaka.
     "Si Vang-mu, je li ti suviše teško da budeš sa mnom?" upita Čing-jao.
     Vang-mu odmahnu glavom.
     "Ako ti ikada postane suviše teško, razumeću te. Tada ćeš moći da odeš. Dosad sam bila sama. Ne bojim se da ponovo budem sama."
     Vang-mu odmahnu glavom, ovog puta odlučno. "Kako da te ostavim, sad kad sam videla koliko ti je teško?"
     "Onda će jednog dana biti zapisano, i prenošeno u priči, da Si Vang-mu nikad nije napuštala Han Čing-jao tokom njenih očišćenja."
     Vang-mu se iznenada nasmeši, a oči joj se otvoriše kao da će se nasmejati, uprkos suzama koje su joj još sijale na obrazima. "Zar nije smešno to što si rekla?" upita Vang-mu. "Moje ime - Si Vang-mu. Kad budu pričali tu priču, neće znati da je sa tobom bila lična sluškinja. Misliće da je bila Kraljevska Majka sa Zapada."
     Tada se i Čing-jao nasmeja. Ali i njoj je to palo na pamet: da je možda Kraljevska Majka prava pramajka po imenu Vang-mu, i da će, dok je Vang-mu kraj ne, kao prijatelj, Čing-jao takođe biti i u milosti ove boginje koja je spadala u najstarije.
     Vang-mu raširi posteljinu, mada je Čing-jao morala da joj pokaže kako; od sad će to biti dužnost lične sluškinje, i Čing-jao će morati da je pušta da to svako veče radi, mada joj dosad nije smetalo što mora sama. Kad su legle, dušeka spojenih tako da se nisu videli godovi, Čing-jao primeti da se kroz kapke na prozorima probija sivilo. Ostale su budne čitavog dana, a sada i čitave noći. Žrtva Vang-mu zaista je bila plemenita. Biće joj pravi prijatelj.
     Nekoliko minuta kasnije, kada je Vang-mu već spavala, a Čing-jao bila na ivici sna, iznenada se upitala kako je to Vang-mu, pošto svakako nije imala novca, uspela da podmiti nadzornika pravednog rada da je pusti da nemsetano priča sa Čing-jao. Da li je neki uhoda platio mito umesto nje, kako bi je ubacili u kuću Han Fei-cua? Ne - Ju Kung-mei, čuvar Kuće Han, smesta bi saznao za to i Vang-mu ne bi bila primljena. Vang-mu nije platila mito u novcu. Imala je samo četrnaest godina, ali već je bila veoma lepa devojka. Čing-jao je čitala dovoljno istorija i biografija da bi znala kako žene obično plaćaju mito.
     Zaključila je da se stvar mora diskretno ispitati, a nadzornik neka bude sramno otpušten ako se pokaže da je to istina; tokom istrage ime Vang-mu ne sme se pomenuti, kako bi bila zaštićena od svih posledica. Čing-jao će to samo pomenuti Ju Kung-meju i on će se postarati za sve.
     Čing-jao pogleda ljupko lice usnule služavke, njenog valjanog novog druga, i oseti da je obuzima tuga. Nije je toliko rastužila cena koju je Vang-mu morala da plati nadzorniku, nego što je ta cena plaćena za tako bezvredan, bolan, strašan posao kao što je biti lična sluškinja Han Čing-jao. Ako žena mora da prodaje vrata svoje materice, kao što je toliko žena bilo primorano da čini tokom čitave ljudske istorije, bogovi bi morali da joj podare nešto zauzvrat.
     Zato je Čing-jao tog jutra zaspala još rešenija da se posveti obrazovanju Si Vang-mu. Ne sme dopustiti da to ometa njenu borbu sa zagonetkom Luzitanijske flote, ali iskoristiće svo ostalo raspoloživo vreme i pružiti Vang-mu blagoslov primeren njenoj velikoj žrtvi. Bogovi svakako to očekuju od nje, zauzvrat što su joj poslali tako savršenu ličnu služavku.









8. ČUDA
     Ender nas u poslednje vreme gnjavi. Zahteva da smislimo način za putovanje brže od svetlosti.
     Rekli ste da je to nemoguće.
     Tako mi mislimo. Tako misle ljudski naučnici. Ali Ender tvrdi kako, pošto ansibli mogu da prenose podatke, možemo prenositi i materiju istom brzinom. Naravno, to je glupost - informacije i fizička stvarnost ne mogu se ni porediti.
     Zašto mu je toliko stalo da putuje brže od svetlosti?
     Glupa zamisao, zar ne - da stigneš nekuda pre sopstvene slike. Kao kad bi prošao kroz ogledalo kako bi se sreo sa samim sobom na drugoj strani.
     Ender i Korenko mnogo govore o tome - čuo sam ih. Ender misli da se možda materija i energija ne sastoje ni od čega drugog sem od informacija. Da je fizička stvarnost samo poruka koju filote prenose jedna drugoj.
     A šta kaže Korenko?
     Kaže da je Ender napola u pravu. Korenko kaže da fizička stvarnost jeste poruka - i da je ta poruka pitanje koje filote neprekidno postavljaju Bogu.
     Kakvo pitanje?
     Samo jedna reč: Zašto?
     A kako im Bog odgovara?
     Životom. Korenko kaže da životom Bog daje svrhu čitavom svemiru.

     Čitava Mirova porodica izišla je da ga dočeka kad se vratio na Luzitaniju. Uostalom, oni su ga voleli. I on je voleo njih, a posle mesec dana u svemiru radovao se njihovom društvu. Znao je - barem intelektualno - da je njegovih mesec dana u svemiru njima predstavljalo četvrt stoleća. Pripremao se za bore na majčinom licu, čak i za činjenicu da će Grego i Kuara biti odrasli ljudi, u tridesetim godinama. Ono što nije očekivao, barem ne duboko u sebi, bilo je da će mu svi biti stranci. Stranci koji ga sažaljevaju i koji misle da ga poznaju i koji ga smatraju za dete. Svi su bili stariji od njega. Svi. A svi su bili i mlađi, jer ih gubitak i bol nisu dodirnuli tako kao njega.
     Ela je bila najbolja od svih, kao i obično. Zagrlila ga je i poljubila. "Zbog tebe se osećam strašno smrtna. Ali drago mi je što vidim da si mlad." Barem je imala hrabrosti da prizna kako između njih postoji prepreka, mada se pretvarala da je to zbog njegove mladosti. Tačno, Miro je bio upravo onakav kakvog su ga zapamtili - barem po licu. Davno izgubljeni brat vratio im se iz mrtvih; duh koji je došao da progoni porodicu, zauvek mlad. Ali prava prepreka bio je način na koji se kretao. Način na koji je govorio.
     Očito su zaboravili koliko je obogaljen, koliko slabo njegovo telo reaguje na naređenja oštećenog mozga. Teturavi korak, izobličeni, nerazumljivi govor - sve te neprijatne stvari izbledele su im u sećanju i oni su ga pamtili kakav je bio pre nesreće. Uostalom, postao je takav samo nekoliko meseci pre nego što je otišao na putovanje koje je rastegnulo vreme. Bilo je lako zaboraviti na to i pamtiti Mira kakvog su znali godinama pre toga. Snažnog, zdravog, jedinog koji je mogao da se suprotstavi čoveku koga su zvali otac. Nisu mogli da sakriju šok. Video je to po njihovom oklevanju, po kratkim pogledima, po pokušaju da se pretvaraju kako ga nije teško razumeti kad govori, kako ne hoda s mukom.
     Osećao je njihovo nestrpljenje. Već za nekoliko minuta primetio je kako neki izmišljaju izgovore da se udalje. Baš danas ima mnogo posla. Vidimo se za večerom. Bilo im je toliko neprijatno da su morali da pobegnu, da nađu vremena da se priviknu na ovog Mira koji im se upravo vratio, ili možda da smisle kako da ga ubuduće što više izbegavaju. Najgore je bilo sa Gregom i Kuarom; oni su jedva čekali da pobegnu, i to ga je zabolelo - nekada su ga obožavali. Naravno, razumeo je da im je upravo zato i bilo teško da gledaju uništenog Mira koji je stajao pred njima. Njihovo sećanje na starog Mira bilo je najnaivnije i stoga najbolnije protivurečno.
     "Planirali smo veliku porodičnu večeru", reče Ela. "I majka je htela tako, ali ja sam mislila da bi ipak bilo bolje da pričekamo. Da ti damo malo vremena."
     "Nadam se da niste odlagali večeru zbog mene sve ovo vreme", reče Miro.
     Samo su Ela i Valentina shvatile da se šali; samo su one reagovale prirodno, tihim smehom. Što se ostalih tiče - Miro nije bio siguran ni da su razumeli njegove reči.
     Stajali su u visokoj travi kraj uzletišta, čitava njegova porodica; majka, sada u šezdesetim godinama, kose čelično sive, lica mračnog i napetog, kao i uvek. Jedino što je sada taj izraz bio uklesan duboko u borama na čelu i oko usta. Vrat joj je izgledao strašno starački. Shvatio je da će ona jednog dana umreti. Verovatno tek za trideset ili četrdeset godina, ali jednog dana svakako. Da li je ikada ranije shvatao koliko je ona lepa? Ko zna zašto, zamišljao je da će je udaja za Govornika za Mrtve omekšati, ponovo je učiniti mladom. A možda je tako i bilo jer Endru Vigin ju je učinio mladom u srcu. Ali telo je i dalje bilo podložno vremenu. Ona je ostarila.
     Ela je prevalila četrdesetu. Nije dovela sa sobom muža, ali možda je ipak udata, a on naprosto nije došao. Ali to je bilo malo verovatno. Udata za posao? Izgledalo je da joj je zaista milo što ga vidi, ali čak ni ona nije mogla da skrije izraz sažaljenja i brige. Nije, valjda, očekivala da će mesec dana putovanja brzinom bliskom svetlosnoj moći da ga isceli? Zar je mislila da će on izići iz šatla snažan i čvrst kao međuzvezdani bog iz nekog romana?
     Kuim je nosio svešteničku odeždu. Džejn je rekla Miru da mu je brat postao veliki misionar. Preobratio je već desetak šuma pekeninjosa, pokrstio ih i, po ovlašćenju biskupa Peregrina, proizveo neke od njih u sveštenike, kako bi pekeninjosi imali pastira od svoje vrste. Krstili su sve pekeninjose koji su izlazili iz majčinskog drveća, sve majke pre smrti, sve jalove žene koje su negovale male majke i njihove mlade, svu braću koju je čekala veličanstvena smrt, i svo drveće. No, samo su žene i braća mogli da primaju pričest, a što se tiče braka, bilo je teško smisliti način da se izvede smislen obred između očinskog drveta i slepih, gotovo beslovesnih crvića koji su se parili sa njima. Ali Miro je u Kuimovom pogledu video uzvišenost. To je bio sjaj dobro korišćene moći; Kuim je, jedini u porodici Ribeira, čitavog života znao šta želi da radi. Sada je to i radio. Nisu mu smetale teološke teškoće - on je za svinjčiće bio sveti Petar i to ga je ispunjavalo stalnom radošću. Služio si Bogu, mali brate, i Bog te je pretvorio u svog čoveka.
     Olhado, sa svojim svetlucavim, srebrnim očima, držao je za ruku prelepu ženu, a oko njih je stajalo šestoro dece - najmlađe je tek prohodalo, a najstarija devojčica imala je petnaestak godina. Iako su sva deca imala prirodne oči, sva su poprimila očev odustni izraz. Nisu gledala, samo su zurila. Kod Olhada to je bilo normalno; Miru je smetalo što je Olhado možda stvorio porodicu posmatrača, živih kamera koje upijaju iskustva da bi ih kasnije preživele, uvek izdvojene od svega. Ali ne, to je svakako bila varka. Miro nikad nije bio blizak sa Olhadom, i zato je svaka sličnost Olhadove dece sa ocem automatski donosila Miru osećanje da ni sa njima neće biti blizak. Majka im je bila veoma lepa. Verovatno još nije napunila četrdesetu. Koliko joj je bilo godina kad se udala za Olhada? Kakva li je to žena kada je prihvatila muškarca sa veštačkim očima? Da li Olhado snima kada vode ljubav, pa joj kasnije pušta snimke da vidi kako izgleda u njegovim očima?
     Miro se smesta zastide te pomisli. Je li to jedino na šta mogu da mislim kad gledam Olhada - na njegovu fizičku manu? Posle svih ovih godina koliko ga poznajem? Kako onda mogu očekivati da oni, kada me gledaju, vide išta sem mojih nedostataka?
     Bila je dobra zamisao da odem odavde. Drago mi je što je Endru Vigin to predložio. Jedino nema nikakvog smisla što sam se vratio. Zašto sam došao?
     Gotovo nehotice, Miro se okrete ka Valentini. Ona mu se osmehnu i zagrli ga. "Nije tako strašno", reče ona.
     Nije strašno kao šta?
     "Meni je ostao samo jedan brat da me dočeka", reče ona. "Tebe je dočekala čitava tvoja porodica."
     "Tako je", reče Miro.
     Utom se javi Džejn, pomalo izazivačkim glasom. "Ne čitava porodica."
     Umukni, bezglasno reče Miro.
     "Samo jedan brat?" upita Endru Vigin. "Samo ja?" Govornik za Mrtve priđe da zagrli sestru. Da li se Miru učinilo da i među njima postoji ustezanje? Je li moguće da se Valentina i Endru Vigin stide jedno pred drugim? Kakva smejurija. Valentina, tako odvažna - pa zar nije ona Demosten? - i Vigin, čovek koji je upao u njihove živote i ponovo stvorio njihovu porodicu. Zar je moguće da su plašljivi? Je li moguće da se čudno osećaju?
     "Grozno si ostarila", reče Endru. "Mršava si kao motka. Zar Jakt ne može da zaradi za hranu?"
     "Zar Novinja ne ume da kuva?" upita Valentina. "A izgledaš gluplji nego ikada. Stigla sam taman na vreme da prisustvujem poslednjim trenucima tvojih mentalnih sposobnosti."
     "A ja sam mislio da si došla da spaseš svet."
     "Vaseljenu. Ali prvo tebe."
     Ponovo je zagrlila Mira, a drugom rukom Endrua. Obratila se ostalima. "Ima vas tako mnogo, ali osećam se kao da vas sve poznajem. Nadam se da ćete i vi uskoro tako osećati za mene i moju porodicu."
     Baš ljupko. Ume da navede ljude da se opuste. Čak i mene, pomisli Miro. Ona rukuje ljudima. Isto kao Endru Vigin. Je li to naučila od njega, ili on od nje? Ili im je to porodična osobina? Uostalom, Piter je bio vrhunski manipulator svih vremena, prvi Hegemon. Kakva porodica. Čudna koliko i moja. Samo što je njihova porodica čudna zbog genijalnosti, a moja zbog izobličenosti duše. A ja sam najčudniji, najizobličeniji od svih. Endru Vigin je došao da zaleči rane između nas, i dobro je to učinio. Ali unutrašnja izobličenost - može li se to ikada isceliti?
     "Šta mislite o pikniku?" upita Miro.
     Ovog puta svi se nasmejaše. Kako vam se to čini, Endru, Valentina? Da li sam ih ja naveo da se opuste? Jesam li pomogao da stvari glatko teku? Jesam li pomogao svima da se pretvaraju kako im je drago što me vide, kako imaju pojma ko sam?
     "Htela je da dođe", reče Džejn Miru na uvo.
     Umukni, ponovi Miro. Ionako nisam želeo da dođe.
     "Ali videće te kasnije."
     Ne.
     "Udata je. Ima četvoro dece."
     To mi više ništa ne znači.
     "Već godinama nije šaputala tvoje ime u snu."
     Mislio sam da si mi prijatelj.
     "I jesam. Mogu da ti čitam misli."
     Ti si matora kučka koja gura nos u tuđa posla i ništa ne možeš da čitaš.
     "Doći će sutro ujutro kod tebe. U majčinu kuću."
     Neću biti tamo.
     "Misliš da možeš da bežiš od toga?"
     Tokom razgovora sa Džejn, Miro nije čuo šta su govorili ostali oko njega, ali nije bilo važno. Iz broda su izišli Valentinini muž i deca, i ona ih je predstavljala svima redom. Pogotovo njihovom ujaku, naravno. Miro se iznenadio sa koliko divljenja su mu se obraćali. Naravno, oni znaju ko je on zaista. Ender Ksenocid, da, ali i Govornik za Mrtve, onaj koji je napisao 'Kraljicu-maticu' i 'Hegemona'. Miro je to sada znao, naravno, ali kada je tek upoznao Endrua Vigina dočekao ga je neprijateljski - za njega je to bio samo putujući govornik za mrtve, propovednik ljudske religije, koji je izgledao rešen da Mirovu porodicu okrene naglavačke. Što je i uspeo. Mislim da sam imao više sreće nego oni, pomisli Miro. Ja sam ga upoznao kao osobu pre nego što sam saznao da je on i velika istorijska ličnost. Oni ga verovatno nikada neće poznavati tako kao ja.
     A ni ja ga, zapravo, ne poznajem. Čitav život provedemo nagađajući šta se dešava u drugim ljudima, i kada imamo sreće i pogodimo, mislimo da smo 'razumeli'. Kakva glupost. Čak i majmun za kompjuterom povremeno će ukucati poneku reč.
     Ne poznajete me, niko od vas me ne poznaje, reče on u sebi. A najmanje dosadna matora kučka koja mi živi u uhu. Čuješ li me?
     "Toliko pištavog cviljenja - kako da ne čujem?"
     Endru je tovario prtljag u kola. Biće mesta samo za dvoje putnika. "Miro - hoćeš li da se voziš sa Novinjom i sa mnom?"
     Pre nego što je stigao da odgovori, Valentina ga uze pod ruku. "Oh, nemoj", reče ona. "Pođi sa mnom i Jaktom. Tako dugo smo bili zatvoreni u brodu."
     "Tako je", reče Endru. "Njegova majka nije ga videla dvadeset pet godina, ali ti hoćeš s njim u šetnju. Ti si stvarno oličenje uviđavnosti."
     Endru i Valentina nastalvjali su da se bockaju, tako da će se, bez obzira na to šta Miro odluči, to pretvoriti u rezultat šaljive rasprave dvoje Viginovih. Nije imao prilike da kaže: moram da se vozim jer sam bogalj. Niti je mogao da se uvredi što neko hoće da se prema njemu ponaša uviđavno. Izveli su to tako vešto da se upitao jesu li se unapred dogovorili. Možda ne moraju da se dogovaraju o takvim stvarima. Možda su proveli zajedno toliko godina da bez ikakvog razmišljanja znaju kako da zajednički olakšavaju stvari drugim ljudima. Kao glumci koji toliko često zajedno izvode iste predstave da mogu da improvizuju bez i najmanje zabune.
     "Idem pešice", reče Miro. "I to okolo. Vi ostali samo pođite."
     Novinja i Ela zaustiše da se pobune, ali Miro vide kako Endru spušta ruku Novinji na mišicu, a Elu je ućutkao Kuimov dodir po ramenu.
     "Pođi pravo kući", reče Ela. "Ma koliko dugo ti trebalo, dođi kući."
     "A kuda bih inače?" upita Miro.

     Valentina nije znala šta da misli o Enderu. Bila je tek dva dana na Luzitaniji, ali već je bila sigurna da nešto ne valja. Naravno, Ender je itekako imao razloga da bude zabrinut i uznemiren. Upoznao ju je sa problemima što ih ksenobiolozi imaju sa deskoladom, sa napetošću između Grega i Kuare, a tu je bila i flota Kongresa, smrt koja ih je vrebala sa neba. Ali Ender se i ranije susretao sa brigama i napetošću, mnogo puta, otkako je postao govorik za mrtve. Borio se sa problemima naroda i porodica, zajednica i pojedinaca, trudeći se da razume i potom da pročisti i izleči bolesti u srcu. Nikada nije reagovao tako kao sada.
     Ili možda jednom ipak jeste.
     Dok su bili deca, i dok je Ender prolazio obuku za komandu nad flotama poslatim protiv svih svetova naseljenih insektima, doveli su ga nazad na Zemlju na neko vreme - bilo je to zatišje pred konačni obračun, kako se pokazalo. Ender i Valentina bili su razdvojeni od njegove pete godine, a čak su im i pisma bila cenzurisana. A onda se odjednom politika promenila, i Valentinu su doveli kod njega. Držali su ga na velikom privatnom imanju nedaleko od njihovog rodnog grada; provodio je dane plivajući ili - mnogo češće - naprosto dokono plutajući na privatnom jezeru.
     Valentina je u prvi mah mislila da je sve u redu, i da mu je drago što su se najzad videli. Ali uskoro je shatila da nešto strašno ne valja. U to vreme još nije tako dobro poznavala Endera - uostalom, bili su razdvojeni većim delom njegovog života. Ali znala je da ne liči na njega da bude toliko prezauzet. Ne, nije bilo to. Nije bio prezauzet, nego nezauzet. Bio je odvojen od sveta. A njen zadatak bio je da ga ponovo poveže. Da ga vrati, da mu pokaže njegovo mesto u mreži čovečanstva.
     Pošto je uspela, on se vratio u svemir i komandovao flotama sve dok nisu poptuno uništile insekte. Od tada je njegova veza sa čovečanstvom izgledala čvrsta i sigurna.
     Sada je ponovo bila odvojena od njega pola životnog veka. Dvadeset pet godina za nju, trideset za njega. I opet je delovao izdvojeno. Proučavala ga je dok je vozio automobilom nju, Mira i Plikt kroz beskrajnu preriju kapima.
     "Kao da smo u čamcu na okeanu", reče Ender.
     "Zapravo, nije", reče ona, setivši se kako ju je Jakt jednom povezao u malom ribarskom čamcu. Trometarski talasi dizali su ih visoko, a onda ih bacali u ponor između sebe. Na velikom ribarskom brodu takvi talasi samo bi ih njihali, udobno ugneždene na moru, ali u malom čamcu talasi su bili ogromni. Bukvalno je ostala bez daha - morala je da se spusti na dno čamca, držeći se obema rukama za sedište, da bi mogla da diše. Nije bilo nikakve sličnosti između moćnog, ustalasanog okeana i ove mirne, travnate ravnice.
     No, za Endera je možda i bilo. Možda je, pred hektarima kapima, video unutra virus deskolade kako se zlokobno prilagođava da pobije ljudsku rasu i sve vrste koje je ova dovela sa sobom. Možda se pred njegovim očima ova prerija talasa i propinje jednako grubo kao okean.
     Mornari su joj se smejali, ne podmešljivo nego nežno, kao roditelji kad se smeju dečijim strahovima. "Ovo more nije ništa", govorili su. "Treba da isprobaš talase od dvadeset metara."
     Ender je bio miran, spolja, kao ti mornari. Miran i izdvojen. Razgovarao je sa njom i sa Mirom i sa ćutljivom Plikt, ali i dalje je nešto krio. Možda nešto ne valja između njega i Novinje? Valentina ih nije videla dovoljno dugo zajedno da bi znala šta je između njih prirodno, a šta napeto - u svakom slučaju, nisu se glasno svađali. Možda je glavni Enderov problem narastanje jaza izeđu njega i sela Milagre. To je bilo sasvim moguće. Valentina se dobro sećala koliko joj je bilo teško da je prihvate na Trondhajmu, a bila je udata za njihovog veoma uglednog sugrađanina. Kako li je Enderu, kad je oženjen ženom čija se čitava porodica otuđila od ostatka Milagre? Je li moguće da nije iscelio ovo mesto onako dobro kao što svi misle?
     Nemoguće. Kada se Valentina tog jutra upoznala sa gradonačelnikom, po imenu Kovano Železo, i sa starim biskupom Peregrinom, videla je da iskreno poštuju Endera. Valentina je bila na dovoljno mnogo sastanaka da bi osećala razliku između zvanične učtivosti, političkog licemerja i istinskog prijateljstva. Ako se Ender oseća izolovano od ovih ljudi, to nije po njihovoj volji.
     Pridajem previše važnosti tome, pomislila je. Ako Ender izgleda čudno i izdvojeno, to je zato što smo predugo bili razdvojeni. Ili se možda usteže pred ovim gnevnim mladićem, Mirom; ili možda pred Plikt, sa tim njenim nemim, proračunatim obožavanjem Endera Vigina, pa ga to primorava da se odovji od svih nas. A možda je u pitanju samo moje insistiranje da se sretnem sa kraljicom-maticom još danas, smesta, čak i pre nego sa vođama svinjčića. Nema razloga da tražim dublje uzroke njegovom ponašanju.
     Grad kraljice-matice prvo su primetili po mirisu dima. "Fosilno gorivo", reče Ender. "Odvratno mnogo ga troši. Inače to ne čini - kraljica-matica veoma pazi na svoj svet, i nikada ne pravi toliki smrad. No, ovih dana je u velikoj žurbi, a Ljudski kaže da su joj dali dozvolu da spaljuje i zagađuje koliko god je potrebno."
     "Potrebno za šta?" upita Valentina.
     "Ljudski neće da kaže, a neće ni kraljica-matica, ali ja imam neku predstavu, a verovatno ćeš je i ti steći."
     "Da li se svinjčići nadaju da će uskočiti u tehnološko društvo u jednom pokolenju, oslanjajući se na kraljicu-maticu?"
     "Teško", reče Ender. "Suviše su konzervativni za to. Oni žele da znaju sve što se može znati - ali nisu mnogo zainteresovani da se okruže mašinama. Seti se kako im šumsko drveće slobodno i nežno daje svako potrebno oruđe. Ono što mi nazivamo industrija njima i dalje izgleda brutalno."
     "Pa otkud onda ovoliki dim?"
     "Pitaj nju", reče Ender. "Možda će sa tobom biti iskrena."
     "Hoćemo li je zaista videti?" upita Miro.
     "Oh, da", reče Ender. "Ili ćemo barem biti u njenom prisustvu. Možda će nas čak i dodirnuti. Ali, zapravo, što manje vidimo, to bolje. U njenom staništu obično je mrak, osim ako je blizu polaganje jaja. Tada mora da vidi, i radnici otvaraju tunele da puste dnevno svetlo."
     "Nemaju veštačko osvetljenje?" upita Miro.
     "Nije im potrebno", reče Ender. "Čak ni na vasionskim brodovima koji su došli u Sunčev sistem tokom ratova sa insektima. Oni vide toplotu onako kako mi vidimo svetlost. Svaki izvor toplote njima je jasno vidljiv. Mislim da oni čak slažu svoje izvore toplote u nešto što bi moglo da se posmatra estetski. Termalne slike."
     "Zašto onda koriste svetlost za polaganje jaja?" upita Valentina.
     "Ne bih to nazvao obred - kraljica-matica ima mnogo zamerki na ljudsku religiju. Recimo da je to deo njihovog genetskog nasleđa. Bez sunčeve svetlosti nema polaganja jaja."
     A onda se nađoše u gradu insekata.
     Valentina se nije čudila onome što su videli - na kraju krajeva, dok su bili mladi, ona i Ender bili su na prvoj koloniji na Rovu, nekadašnjem svetu insekata. Ali znala je da će Miru i Plikt ovo biti zapanjujuće i tuđinsko, a i njoj se vratio deo nekadašnjeg osećanja zbunjenosti. U gradu nije bilo ničeg upadljivo tuđinskog. Postojale su zgrade, većinom niske, ali zasnovane na istim strukturnim načelima kao i ljudske građevine. Neobičan je bio nemaran način na koji su bile poređane. Nije bilo puteva ni ulica, nikakvog pokušaja da se zgrade poređaju u nizove niti da gledaju na istu stranu. Niti su se sve dizale do neke uobičajene visine. Neke zgrade bile su samo krov na tlu; druge su se dizale u vrtoglavu visinu. Boja se, izgleda, koristila samo kao zaštita - nije bilo ukrasa. Ender je pomenuo da možda koriste toplotu u estetskom smislu; boju svakako nisu.
     "Ovo nema nikakvog smisla", reče Miro.
     "Sa površine nema", reče Valentina, setivši se Rova. "Ali kad bi pošao kroz tunele, video bi da pod zemljom sve ima smisla. Oni prate prirodnu strukturu stenja. Postoji ritam u geologiji, a insekti su osetljivi na to."
     "A šta je sa visokim zgradama?" upita Miro.
     "Podzemne vode predstavljaju granicu. Ako im treba veća visina, moraju da idu uvis."
     "Šta li to rade, pa da im trebaju toliko visoke zgrade?" upita Miro.
     "Ne znam", reče Valentina. Upravo su obilazili zgradu visoku najmanje trista metara, a nešzo dalje videlo se još desetak takvih.
     Utom se javi Plikt, prvi put otkako su pošli. "Rakete", reče ona.
     Valentina primeti da se Ender osmehnuo i klimnuo glavom. Znači, Plikt je potvrdila njegove sumnje.
     "Zbog čega?" upita Miro.
     Za put u svemir, naravno! - umalo da odgovori Valentina. Ali to nije bilo pošteno - Miro nikada nije živeo na svetu koji se trudi da se prvi put vine u svemir. Za njega je odlazak sa planete značio ukrcavanje u šatl koji će te odvesti na orbitalnu postaju. No, jedan šatl koji je opsluživao ljude na Luzitaniji svakako ne bi bio dovoljan za prevoz materijala za bilo kakav ozbiljniji program izgradnje u dubokom svemiru. A čak i kad bi mogao da posluži za to, kraljica-matica svakako ne bi tražila pomoć od ljudi.
     "Šta to gradi, svemirsku postaju?" upita Valentina.
     "Tako mi izgleda", reče Ender. "Ali tako mnnogo raketa, i tako velikih - mislim da je rešila da izgradi sve odjednom. Verovatno će iskoristiti i same rakete. Šta misliš, koji joj je cilj?"
     Otkud ja da znam, umalo odgovori Valentina. Onda je shvatila da nije pitao nju. Jer je odmah sam odgovorio. Što je značilo da je pitanje bilo upućeno kompjuteru što ga je nosio u uhu. Ne, ne kompjuteru. Džejn. Pitao je Džejn. Valentini je još bilo teško da se navikne da, iako se u automobilu vozi četvoro ljudi, zapravo postoji i peta osoba, koja gleda i sluša kroz dragulje u Enderovom i Mirovom uhu.
     "Ona može sve to odjednom", reče Ender. "Zapravo, kad uzmemo u obzir ono što znamo o ovdašnjim hemijskim isparenjima, kraljica-matica je istopila dovoljno metala da napravi ne samo svemirsku postaju nego i dva mala dalekometna vasionska broda, slične onima što ih je koristila prva ekspedicija insekata. Njihova verzija kolonizatorskog broda."
     "Pre nego što flota stigne", reče Valentina. Smesta je razumela. Kraljica-matica se priprema za emigraciju. Nije nameravala da dozvoli da se njena vrsta nađe zarobljena na jednoj planeti kada ponovo stigne Mali Doktor.
     "Sad razumeš problem", reče Ender. "Neće da nam kaže šta radi, i zato moramo da se oslanjamo na ono što Džejn vidi i na ono što možemo da nagađamo. A ono što ja nagađam nije nimalo lepo."
     "Zašto insekti ne bi smeli da odu sa planete?" upita Valentina.
     "Ne samo insekti", reče Miro.
     Valentina shvati i drugi put. Zato su pekeninjosi dozvolili kraljici-matici da toliko zagađuje. Zato su u izgradnji dva broda, od samog početka. "Jedan brod za maticu i jedan za pekeninjose."
     "To su smislili", reče Ender. "Ali po mom mišljenju - to su dva broda za deskoladu."
     "Nossa Senhora", šapnu Miro.
     Valentina oseti jezu. Jedno je kad kraljica-matica pokušava da spase svoju vrstu. Ali sasvim je druga stvar ako pri tom ponese sa sobom na druge svetove smrtonosni, samoprilagođavajući virus.
     "Sad vidiš kako je", reče Ender. "Vidiš zašto neće da mi otvoreno kaže šta radi."
     "Ali ti ionako ne bi mogao da je zaustaviš, zar ne?" upita Valentina.
     "Mogao bi da upozori flotu Kongresa", reče Miro.
     Tako je. Desetine teško naoružanih brodova, koji su hitali ka Luzitaniji iz svih pravaca - kad bi bili upozoreni na dva svemirska broda koji napuštaju Luzitaniju, i ako dobiju polazne putanje, mogli bi da ih presretnu. I unište.
     "Ne možeš", reče Valentina.
     "Ne mogu da ih zaustavim i ne mogu da ih pustim da odu", reče Ender. "Kad bih ih zaustavio, rizikovao bih uništenje i insekata i svinjčića. Kad bih ih pustio, rizikovao bih uništenje čitavog čovečanstva."
     "Moraš da razgovaraš sa njima. Morate postići nekakav dogovor."
     "Kakvog značaja bi imao dogovor sa nama?" upita Ender. "Mi ne govorimo u ime čovečanstva. A ako zapretimo, kraljica-matica će naprosto uništiti sve naše satelite, a verovatno i naš ansibl. Možda će to svakako učiniti, za svaki slučaj."
     "Onda bismo bili zaista odsečeni", reče Miro.
     "Od svega", reče Ender.
     Valentini je trebalo nekoliko trenutaka da shvati da su mislili na Džejn. Bez ansibla ne bi mogli biše da razgovaraju sa njom. A bez satelita na orbiti oko Luzitanije, Džejnine oči u svemiru više ne bi postojale.
     "Endere, ne razumem", reče Valentina. "Je li nam kraljica-matica neprijatelj?"
     "Dobro pitanje, zar ne?" upita Ender. "To je problem sa obnovom njene vrste. Sada kad je ponovo stekla slobodu, sad kad nije zatvorena u čauri, umotanoj u vreću pod mojim krevetom, kraljica-matica činiće ono što je u interesu njene vrste - šta god mislila da je to."
     "Ali, Endere, nemoguće da će ponovo biti rata između ljudi i insekata."
     "Da ljudska flota nije krenula na Luzitaniju, pitanje se ne bi ni postavljalo."
     "Ali Džejn im je pokvarila komunikacije", reče Valentina. "Ne mogu primiti naređenje da upotrebe Malog Doktora."
     "Za sada", reče Ender. "Valentina, šta misliš, zašto je Džejn rizikovala život da bi im prekinula komunikacije?"
     "Zato što je naređenje već bilo poslato."
     "Kongres Zvezdanih Puteva poslao je naređenje da se ova planeta uništi. A sad kad je Džejn pokazala svoju moć, biće još čvršće rešeni da nas unište. Kad jednom nađu načina da uklone Džejn, biće još odlučniji da unište ovaj svet."
     "Jesi li rekao kraljici-matici?"
     "Još nisam. Ali nisam siguran koliko ona može da mi pročita iz uma i mimo moje želje. Taj vid komunikacije ne umem baš dobro da kontrolišem."
     Valentina mu spusti ruku na rame. "Jesi li zato pokušao da me ubediš da ne idem da vidim kraljicu-maticu? Zato što nisi želeo da ona uvidi veličinu opasnosti?"
     "Samo ne želim da se ponovo suočim sa njom", reče Ender. "Zato što je volim i bojim je se. Zato što nisam siguran da li treba da joj pomažem ili da pokušam da je uništim. I zato što nam ona, kad jednom lansira rakete, što se može desiti svakog dana, može oduzeti moć da je zaustavimo. Može nam oduzeti vezu sa ostatkom čovečanstva."
     I opet ono što nije rekao: može odseći Mira i Endera od Džejn.
     "Mislim da moramo da razgovaramo sa njom", reče Valentina.
     "Ili to ili da je ubijemo", reče Miro.
     "Sada razumete moj problem", reče Ender.
     Ćutke su se vozili dalje.
     Ulaz u jazbinu kraljice-matice bio je zgrada nalik na ostale. Nije bilo posebne straže - zapravo, za sve to vreme nisu videli ni jednog jedinog insekta. Valentina se sećala kako je, u mladosti, na svom prvom kolonizovanom svetu, pokušavala da zamisli kako su izgledali gradovi insekata kad su bili u punom sjaju. Sada je znala - izgledali su potpuno isto kao i kad su bili mrtvi. Nije bilo užurbanih insekata, nalik na mrave, po okolnim brdima. Negde svakako postoje njive i voćnjaci pod otvorenim suncem, ali odavde se ništa nije primećivalo.
     Zašto joj je to donelo toliko olakšanje?
     Znala je odgovor i pre nego što se upitala. Provela je detinjstvo na Zemlji, tokom ratova sa insektima; buboliki tuđinci progonili su je u snovima, kao što su užasavali svu decu na Zemlji. Samo je šačica ljudskih bića ikada lično videla insekte, i neki od njih još su bili živi dok je ona bila dete. Čak i na svojoj prvoj koloniji, gde je bila okružena ruševinama civilizacije insekata, nisu našli ni jedno jedino isušeno telo. Sve što je znala o izgledu insekata bilo je iz video snimaka.
     Ali zar nije ona prva osoba koja je pročitala Enderovu knjigu, 'Kraljica-matica'? Zar nije ona bila prva, osim Endera, koja je počela da o matici misli kao o osobi, tuđinski lepoj i ljupkoj?
     Bila je prva, da, ali to je malo značilo. Svi ljudi današnjice odrasli su u moralnoj Vaseljeni oblikovanoj delom i Enderovim knjigama 'Kraljica-matica' i 'Hegemon'. A ona i Ender bili su jedino dvoje ljudi koji su odrasli uz stalnu kapmanju užasa pred insektima. Naravno da je osećala iracionalno olakšanje što ne vidi insekte. Za Mira i Plikt, prvi pogled na kraljicu-maticu i njene radnike neće imati onoliku emocionalnu napetost kao za nju.
     Ja sam Demosten, podsetila je samu sebe. Ja sam teoretičar koji je insistirano na tome da su insekti ramani, tuđinci koje možemo da razumemo i prihvatimo. Treba naprosto da se potrudim kako bih prevazišla predrasude iz detinjstva. Vremenom će čitavo čovečanstvo saznati za ponovnu pojavu kraljice-matice; bilo bi sramota za Demostena ako ne bude mogao da je prihvati kao ramana.
     Ender skrete pred omanjom zgradom. "Evo nas", reče on. Zaustavio je automobil, a onda ga polako spustio u kapim blizu jedinog ulaza u zgradu. Vrata su bila vrlo niska - odrasla osoba mogla je kroz njih samo četvoronoške.
     "Otkuda znaš?" upita Miro.
     "Jer mi ona kaže", reče Ender.
     "Džejn?" upita Miro. Delovao je zbunjeno, jer mu Džejn, naravno, nije rekla ništa slično.
     "Ne, nego kraljica-matica", reče Valentina. "Ona govori Enderu pravo u um."
     "Dobar štos", reče Miro. "Mogu li i ja da naučim?"
     "Videćemo", reče Ender. "Kad se sretnete."
     Dok su izlazili iz automobila i iskakali u visoku travu, Valentina je primetila kako Miro i Ender često gledaju Plikt. Naravno, smetalo im je što ona stalno ćuti. Zapravo, izgledalo je da stalno ćuti. Valentina je Plikt smatrala za sposobnu i rečitu ženu. No, odavno se navikla na to da Plikt često glumi mutavost. Ender i Miro su, naravno, tek prvi put susreli njeno ćuteće raspoloženje, i to im je smetalo. Što je i bio glavni razlog što je Plikt tako postupala. Verovala je da se ljudi najbolje otkrivaju kada su obuzeti nelagodnošću, a malo šta izaziva nelagodnost tako delotvorno kao prisustvo osobe koja neprekidno ćuti.
     Valentina je smatrala da to nije naročito dobra strategija u prisustvu stranaca, ali videla je kako Plikt, u svojstvu domaćeg učitelja, primorava svoje đake - Valentininu decu - da izlažu vlastite zamisli. Kad su predavali, Valentina i Ender su izazivali svoje učenike dijalogom, pitanjima, činjenicama. Plikt je svoje učenike terala da izigravaju obe strane u raspravi, da iznose svoje ideje, a zatim ih pobijaju kako bi pokazali njihovu snagu. Metod koji kod većine ljudi verovatno ne bi uspeo. Kod Plikt je uspevao u tolikoj meri upravo zato što njeno ćutanje nije bilo potpuni prekid komunikacije. Njen stalni prodoran pogled bio je sam po sebi dovoljan izraz sumnje. Kad se suoči sa tim netremičnim pogledom, učenik sam pronalazi sopstvene slabe tačke. Sve sumnje koje je uspeo da odbaci i potisne sada se probijaju na površinu, i tada učenik sam otkriva razloge za ono što izgleda kao Pliktina sumnja.
     Valentinino najstarije dete, Sifta, nazvala je te jednostrane sukobe 'piljenje u sunce'. Sada su se Ender i Miro suočili da svevidećim okom i negovorećim ustima. Valentina bi se rado nasmejala njihovoj nelagodnosti, kako bi ih umirila. Takođe je želela da nežno potapše Plikt po leđima i da joj kaže da ne pravi probleme.
     Umesto svega toga, Valentina priđe ulazu u zgradu i otvori ga. Nije bilo brave, samo kvaka. Vrata se lako otvoriše. Pridržavala ih je dok se Ender spuštao na sve četiri da uđe. Plikt odmah pođe za njim. Potom i Miro uzdahnu i polako se spusti na zemlju. Puzao je još nespretnije nego što je hodao - svaki pokret ruke ili noge bio je odvojen, kao da mu je potrebno da razmisli kako da ih pokrene. Na kraju je ipak prošao, i sada se i Valentina saže i gotovo čučeći prođe kroz vrata. Bila je najniža rastom i nije morala da puzi.
     Unutra je jedina svetlost dopirala kroz vrata. Prostorija je bila bezlična, sa zemljanim podom. Tek kad su joj se oči navikle na tamu, Valentina je shvatila da gušća tama na drugom kraju prostorije predstavlja tunel što se spušta pod zemlju.
     "U tunelima nema osvetljenja", reče Ender. "Ona će me voditi. Vi morate da se držite jedni za druge. Valentina, ti idi poslednja, dobro?"
     "Možemo li da hodamo uspravno?" upita Miro. Pitanje je očito bilo važno.
     "Da", reče Ender. "Zato nam je i odabrala ovaj ulaz."
     Uhvatili su se za ruke: Plikt Enderovu, Miro između dve žene. Ender ih povede nekoliko koraka niz tunel. Tu se zaustavio, malo pre nego što je tama postala potpuna.
     "Šta čekamo?" upita Valentina.
     "Vodiča", reče Ender.
     Tog časa vodič stiže. Valentina je u tami jedva mogla da nazre crnu, tanku šaku sa samo dva prsta koja je povukla Endera za ruku. Ender smesta uhvati jedan prst; drugi ga uhvati kao pincetom. No, Valentina je mogla da vidi samo senku visine deteta i možda nejasan odsjaj oklopa.
     Njena mašta dodala je sve potrebne pojedinosti, i ona nehotice uzdrhta.
     Miro promrmlja nešto na portugalskom. Znači, prisustvo insekta delovalo je i na njega. Plikt je i dalje ćutala, i Valentina nije znala da li se stresla ili je ostala potpuno smirena. Potom Miro nespretno zakorači napred, povukavši Valentinu za ruku, vodeći je u tamu.

     Ender je znao koliko je ovakvo kretanje ostalima teško. Do sada su kraljicu-maticu posećivali samo on, Novinja i Ela, a i Novinja je došla samo jednom. Tama je bila suviše neprijatna, kao i kretanje naniže bez pomoći vida, dok se po tihim zvucima naslućivalo da oko njih postoje život i pokreti, nevidljivi, ali tu blizu.
     "Smemo li da pričamo?" upita Valentina. Glas joj je zvučao uplašeno.
     "Dobra ideja", reče Ender. "Njima to neće smetati. Oni ne primećuju mnogo zvuk."
     Miro reče nešto. Pošto Ender nije mogao da mu vidi usne, bilo mu je teže da razume njegove reči.
     "Šta?" upita Ender.
     "Oboje želimo da znamo koliko je to daleko", reče Valentina.
     "Ne znam", reče Ender. "Barem odavde ne znam. Ona može biti bilo gde. Postoje desetine prostorija. Ali, ne brinite. Prilično sam siguran da ću umeti da iziđem."
     "I ja", reče Valentina. "Uz baterijsku svetiljku."
     "Ni slučajno", reče Ender. "Polaganje jaja zahteva sunčevu svetlost, ali posle toga svetlost samo usporava razvoj jaja. U jednoj fazi može i da ubije larve."
     "Ali ti bi našao izlaz iz ovog košmarnog mraka?" upita Valentina.
     "Verovtno", reče Ender. "Postoji sistem. Kao paukova mreža - kad osetiš ukupnu strukturu, svaki deo tunela ima smisla."
     "Tuneli nisu slučajno raspoređeni?" Valentina je zvučala sumnjičavo.
     "Liče na tunele po Erosu", reče Ender. On nije imao mnogo prilike da ih istražuje dok je boravio na Erosu kao dete-vojnik. Insekti su izbušili asteorid dok su ga pretvarali u isturenu bazu u Sunčevom sistemu; pošto su ga ljudi osvojili tokom Prvog rata sa insektima, smestili su tu štab flote. Tokom meseci koje je proveo tamo, Ender je većinu vremena i pažnje posvetio učenju kontrole nad flotama svemirskih brodova. Ipak, svakako je primećivao tunele više nego što je u to vreme bio svestan, jer kad ga je kraljica-matica prvi put uvela u svoje tunele na Luzitaniji, Enderu se činilo da ga nijedno skretanje niti raskrsnica ne iznenađuju. Činili su mu se uvek na svom mestu - ne, izgledali su neizbežni.
     "Šta je Eros?" upita Miro.
     "Asteroid blizu Zemlje", reče Valentina. "Mesto gde je Ender izgubio razum."
     Ender je pokušavao da im objasni nešto o sistemu organizacije tunela, ali bilo je suviše složeno. Kao i kod fraktala, bilo je premnogo mogućih izuzetaka da bi se sistem pojmio u pojedinostima - što si se više trudio, sve upornije je izmicao razumevanju. Enderu se činilo da se stalno ponavlja. Ili je Ender nekako uspeo da se usklopi u um insekata, dok ih je proučavao kako bi mogao da ih pobedi. Možda je naučio da razmišlja kao insekt. U tom slučaju Valentina je bila u pravu - izgubio je deo svog ljudskog razuma, ili mu je barem dodao deo uma insekata.
     Konačno, iza jedne krivine, ugledaše nagoveštaj sveltosti. "Gratas a deus", šapnu Miro. Ender sa zadovoljstvom primeti da je Plikt - kamena žena koja ni najmanje ne liči na onu pametnu studentkinju koje se sećao - takođe uzdahnula. Možda u njoj ipak ima nekog života.
     "Gotovo smo stigli", reče Ender. "A pošto polaže jaja, biće dobro raspoložena."
     "Zar ne želi da bude sama?" upita Miro.
     "Njoj je to kao mali seksualni klimaks koji traje satima", reče Ender. "Postaje veoma vedra. Kraljice-matice su obično okružene samo radnicima i trutovima, koji su deo njih samih. Nikad nisu upoznale stid."
     U umu je već osećao snagu njenog prisustva. Mogla je da razgovara sa njim u svakom trenutku, naravno. Ali kada joj je bio blizu, osećao se kao da mu diše u potiljak; postajalo je teško, kao pritisak. Da li i ostali to osećaju? Da li će moći da govori i njima? Sa Elom nije uspelo - Ela nikad nije uhvatila ni nagoveštaj nemog razgovora. A Novinja - ona je odbila da govori o tome i poricala je da je išta čula, ali Ender je podozrevao da je ona naprosto odbila dodir sa tuđincem. Kraljica-matica je rekla da jasno oseća njihove umove, dok su bile blizu, ali nije postigla da je 'čuju'. Hoće li i danas biti tako?
     Bilo bi veoma dobro kad bi kraljica-matica mogla da razgovara sa još nekim ljudskim bićem. Tvrdila je da ona to može, ali Ender je tokom proteklih trideset godina naučio da kraljica-matica ne može da razlikuje svoju samouverenu procenu budućnosti i čvrsta sećanja na prošlost. Izgledalo je da veruje svojim nagađanjima jednako koliko i iskustvu; a kada bi se pokazalo da je nagađanje pogrešno, izgledalo je da se ni ne seća te greške.
     Ta osobina njenog tuđinskog uma najviše je uznemiravala Endera. Ender je odrastao u kulturi koja procenjuje zrelost i društvenu uklopljenost osobe prema njenoj sposobnosti da predviđa ishod svojih odluka. Kraljica-matica bila je u toj oblasti upadljivo nesposobna; uprkos velikoj mudrosti i iskustvu, bila je odvažna i neopravdano samouverena kao malo dete.
     To je plašilo Endera kad god je razgovarao sa njom. Može li ona da održi obećanje? A ako ga ne održi, da li je toga uopšte svesna?

     Valentina je pokušavala da se usmeri na ono što drugi govore, ali nije uspevala da odvoji pogled od obrisa insekta koji ih je vodio. Bio je manji nego što je zamišljala - imao je jedva metar i po. Pošto je bio ispred svih ostalih, mogla je samo da nazre delove tela, ali to je bilo gotovo gore nego da ga je celog videla. Stalno je mislila kako taj blistavo crni neprijatelj neumoljivo steže Endera za ruku.
     Ne neumoljivo. Ne neprijatelj. Čak ne ni stvorenje, samo za sebe. Bilo je jednako samostalno koliko uho ili prst - svaki insekt bio je samo jedan od organa kraljice-matice, sredstvo za delovanje ili osećanje. Kraljica-matica već je u neku ruku bila sa njima - bila je svuda gde su se nalazili njeni radnici ili trutovi, makar i stotinama svetlosnih godina daleko. Ovo nije čudovište. To je ista ona kraljica-matica o kojoj govori Enderova knjiga. To je ona koju je Ender nosio sa sobom i negovao tokom svih godina koje smo proveli zajedno, mada ja to nisam znala. Nemam čega da se plašim.
     Valentina je pokušavala da suzbije strah, ali nije uspevala. Znojila se; osećala je kako joj šaka klizi iz Mirovog mlitavog stiska. Kako su se približavali jazbini kraljice-matice - ne, njenom domu, njenoj sobi - osećala je da se plaši sve više i više. Ako ne može da se savlada sama, moraće da potraži pomoć. Gde je Jakt? Moraće da se zadovolji nekim drugim.
     "Izvini, Miro", šapnu ona. "Izgleda da sam se prepala."
     "Ti?" upita on. "Mislio sam da se to ja tresem."
     To je bilo dobro. Nasmejao se. Nasmejala se sa njim - ili je barem nervozno zakreštala.
     Tunel se iznenada otvori, i sada su stajali, žmirkajući, u prostranoj odaji sa prugom blistave sunčeve svetlosti koja se probijala kroz rupu u zasvođenoj tavanici. Kraljica-matica se nalazila tačno usred svetlosti. Svuda oko nje bili su radnici, ali sada, pod svetlom, u prisustvu kraljice, svi su izgledali mali i krhki. Većina ih je imala znanto manje od metar i po visine, dok je kraljica-matica bila dugačka najmanje tri metra. A to nije bilo sve. Njena krila bila su orgomna, teška, gotovo metalna, sa duginim bojama pod suncem. Zadak joj je bio dovoljno dug da se u njega smesti čitavo ljudsko telo. Ali sužavao se pred kraj u legalicu na uzdrhtalom vrhu, blistavu od prozirne žućkaste tečnosti, lepljive i žitke; spuštala ju je u rupu na podu prostorije, čitavom dužinom, a kada bi je izvukla, tečnost se istezala za njom kao pljuvačka.
     Ma koliko groteskno i zastrašujuće - tako ogromno stvorenje koje se ponašalo tako nalik na bilo koju bubu - to nije pripremilo Valentinu za ono što je usledilo. Jer umesto da naprosto gurne legalicu u sledeću rupu, matica se okrenula i zgrabila jednog od radnika koji se našao u blizini. Držeći ga među krupnim, prednjim nogama, privukla ga je bliže i odgrizla mu noge, jednu po jednu. Kako je koja otpadala, preostale noge su sve jače mlatarale, kao u nemom vrisku. Valentina je osetila ogromno olakšanje kada je otišla i poslednja noga, tako da barem nije videla vrisak.
     Potom je matica gurnula beznogog radnika, glavom naniže, u narednu rupu. Tek tada je pripremila legalicu. Tečnost na vrhu legalice zgusnula se u loptu pred Valentininim očima. Ali to uošte nije bila tečnost, ili bar ne sasvim; unutar krupne kapi nalazilo se meko, želatinozno jaje. Kraljica-matica se namestila tako da joj je lice bilo tačno na suncu; složene oči svetlucale su joj kao stotine smaragdnih zvezda. Potom se legalica spusti. Kada je izišla, jaje je još bilo na vrhu, ali narednog puta je nestalo. Zadak se još nekoliko puta spuštao, i svaki put ie izlazio sa sve više niti tečnosti zategnutih odozdo.
     "Nossa Senhora", reče Miro. Valentina je znala šta to znači - Gospo Naša, Bogorodice. To je obično bio besmislen izraz, ali sada je u njemu bilo strašne ironije. Ne Sveta Devica, ovde, u ovoj dubokoj pećini. Kraljica-matica je bila Naša Gospa od Tame. Polagala je jaja preko tela radnika, kako bi se larve po izleganju hranile njima.
     "Ne može biti uvek ovako", reče Plikt.
     Valentina je u prvi mah bila iznenađena što uopšte čuje Pliktin glas. Onda je shvatila šta Plikt govori i znala je da je u pravu. Ako se za svako položeno jaje mora žrtvovati po jedan radnik, populacija ne bi mogla da raste. Zapravo, tako ne bi mogla ni da postoji, jer bi matica morala da položi prva jaja bez radnika za hranu.
     Samo nova kraljica.
     Valentini se to pojavilo u umu kao da je njena misao. Kraljica-matica mora da položi telo živog radnika ispod jajeta samo kada iz jajeta treba da se izleže nova matica. Ali to nije bila Valentinina misao; bila je suviše određena. Nije bilo načina da zna takav podatak, a ipak je misao bila jasna i nesumnjiva. Baš tako je zamišljala da su nekadašnji proroci i mistici čuli glas Božji.
     "Jeste li je čuli? Bilo ko od vas?" upita Ender.
     "Da", reče Plikt.
     "Čini mi se", reče Valentina.
     "Šta je trebalo da čujemo?" upita Miro.
     "Kraljicu-maticu", reče Ender. "Objasnila je da mora da stavi radnika ispod jajeta samo kada polaže jaje za novu kraljicu-maticu. Sada ih polaže pet - dva su već na svom mestu. Pozvala nas je da bismo videli upravo ovo. To je njen način da nam kaže da se sprema da pošalje brod za kolonizaciju. Polaže sedam jaja-matica, a potom čeka da vidi koja će biti najsnažnija. Nju će poslati."
     "A ostale?" upita Valentina.
     "Ako neka od njih išta vredi, pretvoriće larvu u čauru. Tako je bilo i sa njom. Ostale će ubiti i pojesti. Mora tako - ako miris nove matice oseti neki trut koji se još nije pario sa ovom kraljicom, poludeće i pokušaće da je ubije. Trutovi su vrlo verni."
     "I svi su to čuli?" upita Miro. Zvučao je razočarano. Kraljica-matica njemu nije mogla da se obraća.
     "Da", reče Plikt.
     "Ja sam čula samo delić", reče Valentina.
     "Ispraznite um što bolje možete", reče Ender. "Zamislite neku melodiju. To pomaže."
     Kraljica-matica je u međuvremenu pokidala noge sledećem radniku. Valentina je zamislila kako bi bilo stupiti na narastajuću hrpu nogu oko kraljice; lomile su se, u njenoj mašti, kao grančice, uz grozan zvuk pucanja.
     Vrlo su meke. Noge se ne lome. Savijaju se.
     Kraljica je odgovarala na njene misli.
     Ti si deo Endera. Možeš da me čuješ.
     Misli u njenom umu sada su bile jasnije. Nisu bile toliko napadne, nego kontrolisane. Valentina je sada mogla da oseti razliku između poruka kraljice-matice i sopstvenih misli.
     "Ouvi", reče Miro. I on je najzad čuo nešto. "Fala mais, escuto. Govori dalje, slušam."
     Filotičke veze. Vi ste vezani za Endera. Kada govorim sa njim preko filotičke veze, to čujete i vi. Odjeci. Vibracije.
     Valentina je pokušavala da otkrije kako to da kraljica-matica u njenom umu govori starkom. Ubrzo je shvatila da to uopšte nije posredi - Miro ju je čuo na svom maternjem jeziku, portugalskom; a i Valentina uopšte nije čula stark, nego engleski na kome je stark bio zasnovan, američki engleski, jezik na kome je odrastala. Kraljica-matica nije im se obraćala jezikom, slala je misli, a njihovi mozgovi su te misli primali na jeziku koji im je bio najdublje usađen. Kad je Valentina čula reč odjeci, a potom vibracije, to se nije kraljica-matica trudila da se precizno izrazi, nego je Valentinin um tražio reči koje najboje odgovaraju mislima.
     Vezani ste za njega. Kao moj narod. Osim što vi imate slobodnu volju. Nezavisne filote. I grubijani ste, svi redom.
     "To je šala", šapnu Ender. "Nije procena."
     Valentina mu je bila zahvalna na objašnjenju. Za nju je uz reč grubijan bila vezana slika slona kako gazi čoveka. To je bila slika iz detinjstva, iz priče u kojoj je prvi put čula reč grubijan. Ta slika ju je plašila jednako kao i u detinjstvu. Već je omrzla prisustvo kraljice-matice u svom umu. Mrzela je što ova izvlači zaboravljene dečije košmare. Sve u vezi sa kraljicom-maticom bilo je košmar. Kako je mogla i pomisliti da će kraljica biti raman? Da, postojala je komunikacija. I previše komunikacije. Komunikacija nalik na mentalnu bolest.
     A šta je to govorila - da je svi tako dobro čuju zato što su filotički povezani sa Enderom. Valentina se seti šta su Miro i Džejn pričali tokom putovanja - je li moguće da je njena filotička nit prepletena sa Enderovom, i preko njega i sa niti kraljice-matice? Ali kako je to moguće? Kako je Ender mogao postati povezan sa kraljicom-maticom?
     Mi smo ga tražili. Bio nam je neprijatelj. Pokušavao je da nas uništi. Hteli smo da ga pokorimo. Kao svakog grubijana.
     Iznenada joj je sinulo, kao kad se otvore vrata. Insekti se ne rađaju pokorni. Mogu da imaju svoju ličnost. Ili im se može desiti prekid kontrole. Zato je kraljica-matica stekla mehanizam da takve zarobi, da ih filotički veže za sebe kako bi povratila kontrolu.
     Našli smo ga. Nismo ga pokorili. Suviše je jak.
     A niko nije ni naslutio u kolikoj je opasnosti Ender. Kraljica-matica je smatrala da će moći da ga zarobi, da ga pretvori u bezumno oruđe svoje volje, kao što su svi insekti.
     Spremili smo mu zamku. Našli smo ono za čim je čeznuo. Mislili smo. Ušli smo u to. Dali smo mu filotičko jezgro. Vezali za njega. Ali to nije bilo dovoljno. A sad ti. Ti.
     Valentina je osećala kako joj reč pulsira u umu. To sam ja. To sam ja, ja, ja... trudila se da se seti ko je to ja. Valentina. Ja sam Valentina. Ona misli na Valentinu.
     Ti si bila ta. Ti. Trebalo je tebe da nađemo. Ono za čim je najviše čeznuo. Ništa drugo.
     Od toga ju je obuzela mučnina. Je li moguće da je vojska sve vreme bila u pravu? Je li moguće da ga je spaslo samo surovo odvajanje od nje? Da je bila sa Enderom, insekti bi je iskoristili kako bi stekli kontrolu nad njim?
     Ne. Nismo mogli to. I ti si suviše jaka. Bili smo osuđeni na propast. Bili smo mrtvi. On nije mogao da nam pripada. Ali ni tebi. Ne više. Nismo mogli da ga ukrotimo, ali smo se prepleli sa njim.
     Valentina se seti šta je zamišljala tokom razgovora na brodu. O spojenim ljudima, o porodicama povezanim nevidljivim nitima, deca sa roditeljima, roditelji među sobom, ili sa svojim roditeljima. Pokretna mreža niti koje povezuju ljude, onako kako su povezani ljubavlju. Samo što je sada u toj slici bila i ona, povezana sa Enderom. I Ender, povezan... sa kraljicom-maticom... kraljicom koja pokreće legalicu, dok niti podrhtavaju, a na kraju niti nalazi se Enderova glava, uznjihana, drhtava...
     Odmahnula je glavom, pokušavajući da otera sliku.
     Mi ga ne kontrolišemo. Slobodan je. Može da me ubije ako želi. Neću ga zaustaviti. Hoćeš li me ubiti?
     Ovog puta nije se obraćala Valentini; osećala je da se pitanje udaljava od nje. A sada, dok je kraljica čekala odgovor, osetila je u umu još jednu misao. Toliko blisku njenom načinu razmišljanja da bi, da nije bila spremna da osluškuje, da nije čekala na Enderov odgovor, svakako pomislila da je to njena misao.
     Nikada, reče misao u njenom umu. Nikada te neću ubiti. Ja te volim.
     A uz te misli javio se i treptaj iskrenih osećanja prema kraljici-matici. Istog časa, njena mentalna slika matice izgubila je svako gnušanje. Umesto toga, izgledala joj je veličanstvena, uzvišena, plemenita. Dugine boje na njenim krilima više nisu ličile na masnu mrlju na vodi; svetlo odraženo iz očiju ličilo je na oreol; svetlucava tečnost na vrhu zatka predstavljala je niti života, nalik na mleko iz majčinih grudi, pomešano sa pljuvačkom iz gladnih bebinih usta. Valentina je sve do sada jedva savlađivala mučninu, ali odjednom je gotovo obožavala kraljicu-maticu.
     Znala je da su to Enderove misli u njenom umu, zato su joj toliko ličile na njene sopstvene. A uz ovu sliku kraljice-matice smesta je znala da je sve vreme bila u pravu, da je tačno ono što je pre mnogo godina napisala kao Demosten. Kraljica-matica jeste raman, tuđinac, ali koga možeš razumeti i koji može razumeti tebe.
     Dok je slika bledela, Valentina začu nečiji plač. Plikt. Za sve ove godine koje su provele zajedno, Valentina nikada nije čula Plikt da plače.
     "Bonita", reče Miro. Lepa.
     Je li video samo toliko? Da je kraljica-matica lepa? Mora da je dodir između Endera i Mira zaista slab - a zašto ne bi bio? On nije poznavao Endera ni toliko dugo ni toliko dobro kao Valentina, koja ga je poznavala čitavog života.
     Ali ako Valentina zbog toga toliko snažnije oseća Enderove misli, kako je moguće da ih Plikt prima još snažnije od nje? Je li moguće da je, za sve ove godine koliko proučava Endera, koliko mu se divi, a zapravo ga nije upoznala, Plikt uspela da se veže za njega jače nego Valentina?
     Naravno da je tako. Naravno. Valentina je udata, ona ima muža. Ima decu. Njena filotička veza sa bratom svakako mora biti slabija. Plikt nema nikakvu drugu dovoljno snažnu vezu. Ona se potpuno posvetila Enderu. Pošto kraljica-matica prenosi misli preko filotičkih veza, naravno da Plikt mnogo jasnije prima Enderove misli. Ništa je ne ometa. Nijedan deo nje nije izdvojen iz toga.
     Je li moguće da Novinja, pošto je povezana i sa svojom decom, ima tako potpunu vezu sa Enderom? Nemoguće je. A ako je Ender toga svestan, to mora da ga duboko uznemiruje. Ili mu se dopada? Valentina je dovoljno poznavala ljude da zna kako je obožavanje najprivlačnija osobina kod drugih. Jesam li povela sa sobom suparnicu koja će narušiti Enderov brak?
     Mogu li Ender i Plikt da čitaju moje misli, upravo sada?
     Valentina se oseti izložena, uplašena. Kao u odgovor, kao da je umiruje, mentalni glas kraljice-matice se vratio, prigušujući sve misli koje je Ender mogao da šalje.
     Znam čega se plašiš. Ali moja kolonija nikome neće nauditi. Kada odemo sa Luzitanije, moći ćemo da ubijemo sve viruse deskolade na našem brodu.
     Možda, pomisli Ender.
     Naći ćemo način. Nećemo preneti virus. Ne moramo umreti da bismo spasli ljude. Nemoj nas ubiti, nemoj nas ubiti.
     Nikad te neću ubiti, odgovoriše Enderove misli kao šapat, gotovo ugušene molbom kraljice-matice.
     Ionako ne bismo mogli da te ubijemo, pomisli Valentina. Ti bi lako mogla da ubiješ nas. Kad izgradiš svemirske brodove. Svoje oružje. Bićeš spremna za ljudsku flotu. Ovog puta ih ne predvodi Ender.
     Nikada. Nikada nikoga neću ubiti. Nikada, obećali smo.
     Mir, začu se Enderov šapat. Mir. Smiri se, umiri se, tiho, odmori se. Ne boj se. Ne boj se ljudi.
     Ne gradi brod za svinjčiće, pomisli Valentina. Izgradi brod za sebe, jer ti možeš da ubiješ deskoladu u sebi. Ali nemoj ga graditi za njih.
     Misli kraljice-matice naglo se promeniše od molbe u prebacivanje.
     Zar nemaju i oni prava da žive? Obećala sam im brod. Obećala sam vam da neću nikada ubiti. Hoćete li da prekršim obećanje?
     Ne, pomisli Valentina. Već se zastidela što je predložila izdaju. Ili su to bile misli kraljice-matice? Ili Enderove? Da li je zaista sigurna koje misli i osećanja su njeni, a koje pripadaju nekom drugom?
     Strah koji je osećala bio je njen, bila je govoto uverena u to.
     "Molim te", reče. "Želim da idem."
     "Eu tambQm", reče Miro.
     Ender načini jedan korak ka kraljici-matici i pruži ruku prema njoj. Ona nije pružila ruke - koristila ih je da ugura poslednjeg radnika spremnog za jaje. Umesto toga podigla je krilo, okrenula ga i pružila ka Enderu sve dok se njegov dlan nije našao na crnoj površini prošaranoj dugom.
     Ne dodiruj je! - kriknu Valentina u sebi. Zarobiće te! Hoće da te ukroti!
     "Ššššš", reče Ender.
     Valentina nije bila sigurna da li odgovara na njen nemi krik ili pokušava da prekine nešto što kraljica-matica govori samo njemu. Nije bilo važno. Sledećeg trenutka Ender je držao insekta za prst, predvodeći ih nazad u mračni tunel. Ovog puta Valentina je išla za njim, Miro je bio treći, a Plikt je bila na kraju kolone. Tako je Plikt bacila poslednji pogled ka kraljici-matici; podigla je ruku u znak pozdrava.
     Čitavim putem do površine Valentina se trudila da shvati šta se, zapravo, desilo. Oduvek je smatrala da bi, kad bi ljudi mogli da opšte neposredno umovima, izbegavajući nejasnoće jezika, razumevanje bilo savršeno i više ne bi bilo nepotrebnih sukoba. Umesto toga, otkrila je da jezik ne samo što ne uvećava razlike između ljudi, nego ih, zapravo, umekšava i umanjuje, olakšava stvari, tako da ljudi mogu da se slažu čak i ako se, u stvari, ne razumeju. Privid razumevanja dozvoljava ljudima da misle kako su sličniji nego što, zapravo, jesu. Možda je jezik ipak bolji.
     Ispuzali su iz zgrade na sunce, žmirkajući I smejući se od olakšanja, svi. "Nije bilo zabavno", reče Ender, "ali zahtevala si, Val. Morala si odmah da je vidiš."
     "Dobro, bila sam glupa", reče Valentina. "Je li to nešto novo?"
     "Bilo je divno", reče Plikt.
     Miro samo leže poleđuške u kapim i pokri oči rukom.
     Pogledavši ga, Vallentina je mogla da nazre kakav je čovek ranije bio, sa telom kakvo je imao. Tako ispružen, nije se teturao; pošto je ćutao, govor mu nije bio bolno spor. Nikakvo čudo što se njegova koleginica ksenolog zaljubila u njega. Ouanda. Strašno je bilo otkriti da imaju istog oca. To je bilo najgore što se otkrilo kada je Ender govorio za mrtve na Luzitaniji, pre trideset godina. To je muškarac koga je Ouanda izgubila; i Miro je izgubio sebe kakav je nekada bio. Nikakvo čudo što je rizikovao život da bi prešao preko ograde i pomogao svinjčićima. Pošto je izgubio svoju draganu, smatrao je da mu je život besmislen. Jedino je žalio što ipak nije umro. Nastavio je da živi, uništen spolja kao i iznutra.
     Zašto misli na to dok ga gleda? Zašto joj se sve iznenada čini tako stvarno?
     Da li zato što sada i on misli o sebi? Da li to ona prima njegovu sliku o sebi samom? Je li između njihovih umova ostala nekakva veza?
     "Endere", reče ona, "šta se dogodilo tamo dole?"
     "Bilo je bolje nego što sam se nadao", reče Ender.
     "Šta?"
     "Veza između nas."
     "Očekivao si to?"
     "Želeo sam." Ender sede na bok automobila, klateći nogama kroz visoku travu. "Bila je sjajna danas, zar ne?"
     "Je li? Nemam sa čim da poredim."
     "Ponekad je sva intelektualna - razgovor sa njom liči na rešavanje složenog matematičkog zadatka napamet. Ovog puta - bila je kao dete. Naravno, nikad još nisam bio sa njom dok je polagala jaja za matice. Mislim da nam je rekla više nego što je nameravala."
     "Hoćeš da kažeš da neće održati obećanje?"
     "Ne, Val, ona uvek održi obećanja. Ona ne ume da laže."
     "Pa, na šta si onda mislio?"
     "Govorio sam o vezi između nje i mene. O tome kako je pokušavala da me pokori. To je stvarno bilo nešto, zar ne? Tu je za trenutak bila besna, kad je pomislila da si možda ti bila veza koju su tražili. Znaš šta bi im to značilo - ne bi bili uništeni. Možda bi me čak iskoristili da razgovaraju sa ljudskom vladom. Podelili bi galaksiju sa nama. Kakva ogromna mogućnost, a izgubljena."
     "Ti bi bio - kao insekt. Njihov rob."
     "Naravno. Meni se ne bi dopalo. Ali svi životi koji bi bili spaseni - ja sam bio vojnik, zar ne? Ako smrt jednog vojnika može da spase milijarde života..."
     "Ali to ne bi uspelo. Ti imaš nezavisnu volju", reče Valentina.
     "Naravno", reče Ender. "Ili barem nezavisniju nego što kraljici-matici odgovara. A i ti. Utešno, zar ne?"
     "Ovog trenutka ne osećam se naročito utešeno", reče Valentina. "Tamo dole, bio si u mojoj glavi. I kraljica-matica... osećala sam se tako ugrožena..."
     Ender je iznenađeno pogleda. "Meni nikad nije bilo tako."
     "Pa, nije samo to", reče Valentina. "Bilo je i divno. I zastrašujuće. Ona je bila... tako velika.... unutar moje glave. Kao da pokušavam da sadržim nešto veće od sebe."
     "Valjda", reče Ender. Potom pogleda Plikt. "Je li i tebi bilo tako?"
     Valentina tek sad primeti kako Plikt gleda Endera: širom otvorenih očiju, uzdrhtalo. Ali ćutala je.
     "Tako snažno, a?" upita Ender. Nasmeja se i pogleda Mira.
     Zar nije video? Plikt je ionako bila opsednuta Enderom. Sada, pošto ga je osetila u umu, to joj je možda bilo i previše. Kraljica-matica pomenula je kroćenje nezavisnih radnika. Je li moguće da je Ender 'pokorio' Plikt? Je li moguće da je izgubila svoju dušu u njegovoj?
     Glupost. Nemoguće. Bože, ne daj da bude tako.
     "Hajde, Miro", reče Ender.
     Miro dozvoli Enderu da mu pomogne da ustane. Potom se strpaše u automoil i uputiše kući, u Milagru.

     Miro je rekao da ne želi da ide na misu. Ender i Novinja pođoše bez njega. No, čim su otišli, Miro utvrdi da ne može da ostane u kući. Stalno mu se činilo da mu je neko iza leđa. U senkama, omanja prilika, i gleda ga. Optočena glatkim, tvrdim oklopom, sa samo po dva prsta nalik na kandže na tankim rukama, rukama koje mogu da se odgrizu i odbace kao štapići za potpalu. Jučerašnja poseta kraljici-matici uznemirila ga je više nego što je mislio da je moguće.
     Ja sam ksenolog, podsetio je samog sebe. Posvetio sam život proučavanju tuđinaca. Stajao sam i gledao kako Ender komada telo Ljudskog, toliko nalik na sisarsko, i nisam se ni trgao, jer ja sam objektivni naučnik. Ponekad se suviše poistovećujem sa svojim objektima. Ali nemam košmare o njima, ne priviđaju mi se u senkama.
     No, ipak je strajao pred vratima majčine kuće, jer na travnjacima, pod blistavim svetlom nedeljnog jutra, nije bilo senki iz kojih bi mogao da ga vreba neki insekt.
     Jesam li jedini koji se tako oseća?
     Kraljica-matica nije insekt. Ona i njen narod su toplokrvni, kao i pekeninjosi. Dišu i znoje se kao sisari. Možda nose u sebi strukturni odjek evolucione veze sa insektima, kao što mi ličimo na lemure, krtice i pacove, ali stvorili su blistavu i divnu civilizaciju. Ili barem mračnu i divnu. Trebalo bi da ih posmatram kao Ender, sa poštovanjem, sa divljenjem, sa ljubavlju.
     A sve što sam postigao, i to jedva, bilo je podnošenje.
     Kraljica-matica je nesumnjivo raman, sposobna da nas razume i podnosi. Pitanje je jesam li ja sposoban da razumem i podnosim nju. A svakako nisam jedini. Ender je zaista bio u pravu što je tajio postojanje kraljice-matice od većine ljudi na Luzitaniji. Kad bi videli ono što sam ja video, ili makar običnog insekta, raširio bi se strah, jedan užas hranio bi se drugim, sve dok... dok se nešto ne desi. Nešto loše. Nešto užasno.
     Možda smo mi varelsi. Možda je ksenocid ugrađen u ljudsku psihu više nego kod bilo koje druge vrste. Možda je za moralno dobro Vaseljene najbolje da se deskolada oslobodi, da se raširi po svim ljudskim naseobinama u svemiru i da nas uništi. Možda je deskolada odgovor Božji na našu nedostojnost.
     Miro se nađe na vratima katedrale. Stajala su otvorena, uprkos hladnom jutarnjem vazduhu. Služba unutra još nije stigla do pričešća. Nespretno je ušao i zauzeo mesto u pozadini. Danas nije imao želje da se spaja sa Hristom. Naprosto mu je bila potrebna blizina drugih ljudi. Morao je da bude okružen ljudskim bićima. Kleknuo je, prekrstio se i ostao tako, držeći se za ogradu pred sobom, pognute glave. Rado bi se pomolio, ali u molitvi nije bilo ničega što bi mu pomoglo da se oslobodi straha. Hleb naš nasušni daj nam danas? Oprosti nam grehe naše? Neka bude carstvo tvoje kako na nebu tako i na zemlji? To bi bilo dobro. Carstvo Božje, u kome lav može da spava kraj jagnjeta.
     Pade mu na pamet slika iz vizije svetog Jakova: Hrist kako sedi uz desnu ruku Gospodovu. Ali kraj leve ruke bio je neko drugi. Kraljica Nebesa. Ne Sveta Devica, nego kraljica-matica, sa beličastom sluzi koja je podrhtavala na vrhu zatka. Miro streže pesnice na drvenoj ogradi. Bože, poštedi me ove vizije. Dalje od mene, Sotono.
     Neko priđe i kleče kraj njega. Nije se usuđivao da otvori oči. Osluškivao je da čuje neki zvuk koji bi mu pokazao da je u pitanju ljudsko biće. No, šuškanje odeće moglo je, zapravo, biti i klizanje opnastih krila preko tvrdog grudnog oklopa.
     Morao je da silom otera tu sliku. Otvorio je oči. Uglom oka primetio je da osoba kraj njega kleči. Po vitkosti ruke i boji rukava znao je da je u pitanju žena.
     "Ne možeš se večito kriti od mene", šapnu ona.
     Glas je bio pogrešan. Suviše promukao. Glas koji je govorio stotinama hiljada puta otkako ga je on poslednji put čuo. Glas koji je tepao bebama, uzdizao se u kriku na vrhuncu ljubavi, dozivao decu da se vrate kući, vrate kući. Glas koji je nekada, dok je bio mlad, govorio Miru o ljubavi koja će biti večita.
     "Miro, da sam mogla da uzmem na sebe tvoj krst, rado bih to učinila."
     Moj krst? Zar to vučem okolo sa sobom, teško i teturavo, kao ogroman teret? A mislio sam da je to moje telo.
     "Ne znam šta da ti kažem, Miro. Očajavala sam - veoma dugo. Ponekad mislim da još očajavam. Kad sam te izgubila - mislim, kad sam izgubila nadu u zajedničku budućnost - ispalo je mnogo bolje, za oboje. Imam dobru porodicu, dobar život, a imaćeš ih i ti. Ali to što sam te izgubila kao prijatelja, kao brata, to mi je najteže palo, bila sam tako usamljena, i ne znam hoću li to ikada preboleti."
     Meni je bilo lako što sam izgubio sestru. Nije mi bila potrebna još jedna sestra.
     "Slomio si mi srce, Miro. Tako si mlad. Nisi se promenio, to je ono najteže, nisi se uopšte promenio za trideset godina."
     To je bilo više nego što je Miro mogao da ćutke podnese. Nije podigao glavu, ali je podigao glas. Odgovorio joj je, preglasno, usred mise: "Nisam se promenio?"
     Ustao je, nejasno svestan da se ljudi okreću da ga vide.
     "Nisam se promenio?" Glas mu je bio mumlav, bilo ga je teško razumeti, i nije se ni trudio da govori što jasnije. Nesigurno je zakoračio u prolaz; potom se konačno okrenuo ka njoj. "Zar me ovakvog pamtiš?"
     Podigla je pogled ka njemu, užasnuta - čime? Mirovim glasom, poluparalizovanim pokretima? Ili samo činjenicom da je dovodi u nepriliku, da nije pristao na izigravanje tragično-romantične scene koju je zamišljala proteklih trideset godina?
     Lice joj nije bilo staračko, ali nije bilo ni Ouandino. Sredovečna, ugojena, sa borama oko očiju. Koliko joj je sada godina? Pedeset? Skoro. Kakve veze sa njim ima jedna pedesetogodišnja žena?
     "Ja te ni ne poznajem", reče Miro. Potom se otetura do vrata i iziđe u jutro.
     Nešto kasnije našao se u senci drveta; ležao je. Ko je ovo, Korenko ili Ljudski? Pokušao je da se priseti - otišao je odavde pre samo par nedelja, zar ne? - ali kada je odlazio, Ljudski je bio samo mladica, a sada su oba drveta izgledala otprilike jednako velika i nije mogao tačno da se priseti je li Ljudski ubijen uzbrdo ili nizbrdo od Korenka. Nije ni bilo važno - Miro nije imao ništa da mu kaže, kao ni oni njemu.
     Osim toga, Miro nikada nije naučio njihov jezik; nisu ni znali da je udaranje štapovima po deblu istinski jezik, sve dok za Mira nije bilo prekasno. Ender je to umeo, i Ouanda, i verovatno još pet-šest drugih ljudi, ali Miro to nikada neće naučiti, jer njegove ruke više nisu u stanju da drže štapove i ritmično udaraju njima. Još jedna vrsta govora koja mu je sada nedostupna.
     "Que dia chato, meu filho."
     Taj glas se nikada neće promeniti. A i raspoloženje mu je uvek bilo isto: kakav grozan dan, sine moj. Pobožan i u isto vreme nipodaštavajući, a opet pun podsmeha prema samom sebi zbog oba gledišta.
     "Zdravo, Kuime."
     "Sad sam, bojim se, otac Estevao." Kuim je bio sveštenik od glave do pete, sa svim obeležjima od mantije nadalje; sad je zadigao mantiju i seo na ugaženu travu kraj Mira.
     "Tako i izgledaš", reče Miro. Kuim je lepo sazreo. Kao dete, bio je povučen i pobožan. Iskustvo sa stvarnim svetom umesto teoloških teorija donelo mu je bore, ali lice mu je ipak bilo puno saosećanja. "Izvini što sam napravio scenu na misi."
     "Jesi li?" upita Kuim. "Nisam bio tamo. Zapravo, bio sam na misi - ali ne u katedrali."
     "Pričešće za ramane?"
     "Za decu Božju. Crkva već ima spreman rečnik za susrete sa tuđincima. Nismo morali da čekamo Demostena."
     "Pa, nemaš razloga da se toliko ponosiš time. Nisi ti izmislio izraze."
     "Hajde da se ne svađamo."
     "Onda, hajde da ne prekidamo druge ljude u meditaicji."
     "Plemenito osećanje. S tim izuzetkom što si odabrao da se smestiš u senci mog prijatelja, sa kojim treba da razgovaram. Mislio sam da je učtivo da ti se obratim pre nego što počnem da štapovima lupam po Korenku."
     "Ovo je Korenko?"
     "Lepo ga pozdravi. Znam da je željno iščekivao tvoj povratak."
     "Nisam ga poznavao."
     "Ali on zna sve o tebi. Mislim da ne shvataš koliki si ti heroj za pekeninjose, Miro. Znaju šta si učinio za njih, i koliko te je to koštalo."
     "A da li znaju koliko će to, na kraju, koštati sve nas?"
     "Na kraju ćemo svi stati pred lice Gospodnje. Ako će ovde biti uništena čitava planeta puna duša, jedina nam je briga da se postaramo kako niko ne bi ostao nekršten, kako bi sveci mogli da nas dočekaju."
     "Tebi to, znači, nije važno?"
     "Važno mi je, naravno", reče Kuim. "Ali recimo da ja gledam na duže staze, i da su tada život i smrt manje važni od izbora načina života i smrti."
     "Ti zaista veruješ u sve to, zar ne?" reče Miro.
     "Zavisno od toga što podrazumevaš pod 'svim tim', da, verujem."
     "Mislim na sve. Na živog Boga, vaskrslog Hrista, čuda, vizije, krštenje, trojstvo..."
     "Da."
     "Čuda. Isceljenje."
     "Da."
     "Na primer, kod oltara dede i babe."
     "Prijavljena su brojna isceljenja na tom mestu."
     "Veruješ li u to?"
     "Ne znam, Miro - nešto od toga se možda može pripisati histeriji. Ponešto je možda placebo efekat. Neka navodna isceljenja možda su spontano povlačenje bolesti ili prirodan oporavak."
     "Ali neka su bila stvarna."
     "Mogla su biti."
     "Veruješ da su čuda moguća."
     "Da."
     "Ali misliš da se, zapravo, ne dešavaju."
     "Miro, verujem da se dešavaju. Samo ne znam da li ljudi tačno zapažaju koji događaji su čuda, a koji nisu. Mnoga prijavljena čuda nesumnjivo nisu čuda. Verovatno ima i mnogo čuda koja niko nije prepoznao kad su se desila."
     "A šta je sa mnom, Kuime?"
     "Šta sa tobom?"
     "Zašto za mene nema čuda?"
     Kuim pognu glavu i poče da čupka kratku travu pred sobom. To je činio i kao dete, kad bi pokušavao da izbegne teško pitanje; tako je reagovao kad bi njihov navodni otac, Markao, podivljao od pijanstva.
     "Šta je, Kuime? Čuda se dešavaju samo drugim ljudima?"
     "Deo čuda je upravo u tome što niko ne zna zašto se dešavaju."
     "Baš si lukav, Kuime."
     Kuim porumene. "Hoćeš da znaš kako to da se nisi čudesno iscelio? Zato što nemaš vere, Miro."
     "A onaj što je rekao - da, gospode, verujem, oprosti mi što sam bio nevernik?"
     "Jesi li ti taj? Jesi li ikada molio za isceljenje?"
     "Sada molim", reče Miro. A onda mu se oči iznenada ispuniše suzama. "Oh, Bože", šapnu on, "tako me je stid."
     "Čega?" upita Kuim. "Što si molio Boga za pomoć? Ili što si zaplakao pred bratom? Ili zbog tvojih grehova? Zbog sumnji?"
     Miro odmahnu glavom. Nije znao. Pitanja su bila suviše teška. A onda je shvatio da zna odgovor. Pružio je mlitave ruke. "Ovog tela", reče.
     Kuim pruži ruke i uhvati ga za ramena, privuče ga sebi i spusti dlanove niz Mirove ruke dok ga nije držao za ručne zglobove. "Ovo je moje telo koje vam je dato, rekao nam je. Tako si i ti dao svoje telo pekeninjosima. Zbog malenih."
     "Da, Kuime, ali on je svoje telo dobio nazad, zar ne?"
     "I umro je."
     "Hoću li se tako isceliti? Ako nađem načina da umrem?"
     "Ne budi magarac", reče Kuim. "Hrist se nije ubio. Izdao ga je Juda."
     Miro više nije mogao da izdrži. "Svi ti ljudi kojima je izlečena kijavica, koji su se čudesno iscelili od migrene - hoćeš da kažeš da su oni više zaslužili od Boga nego ja?"
     "Možda to nije zbog zasluga. Možda je zasnovano na tvojim potrebama."
     Miro se naže napred, grčevito stežući Kuimovu mantiju. "Meni je potrebno moje telo!"
     "Možda", reče Kuim.
     "Kako to misliš možda, ti, kretenu blesavi!"
     "Hteo sam da kažem", blago reče Kuim, "da ti svakako želiš svoje telo nazad, ali možda Bog, u svojoj bezgraničnoj mudrosti, zna da ti je, kako bi postao najbolja moguća osoba, potrebno da neko vreme provedeš kao bogalj."
     "Koliko vreme?" upita Miro.
     "Svakako ne duže od ostatka tvog života."
     Miro zastenja i pusti Kuimovu mantiju.
     "Možda i manje", reče Kuim. "Nadam se."
     "Nadaš se", prezrivo reče Miro.
     "Zajedno sa verom i čistom ljubavlju, to je jedna od velikih vrlina. Trebalo bi da probaš."
     "Video sam Ouandu."
     "Pokušavala je da razgovara sa tobom od kako si stigao."
     "Stara je i debela. Ima gomilu dece i živela je trideset godina, a tip za kog se udala za to vreme ju je obrađivao uzduž i popreko. Radije bih joj otišao na grob!"
     "Kako si ljubazan."
     "Znaš šta hoću da kažem! Odlazak sa Luzitanije bila je dobra zamisao, ali trideset godina nije bilo dovoljno dugo."
     "Radije bi se vratio na svet na kome te niko ne poznaje."
     "Ni ovde me niko ne poznaje."
     "Možda. Ali volimo te, Miro."
     "Volite ono što sam nekada bio."
     "Ti si i dalje isti čovek, Miro. Samo imaš drugačije telo."
     Miro s mukom ustade, pridržavajući se za Korenkovo stablo. "Pričaj sa svojim drvenim prijateljem, Kuime. Ne umeš da kažeš ništa što bih ja hteo da čujem."
     "To ti misliš", reče Kuim.
     "Znaš li šta je gore od blesavog kretena, Kuime?"
     "Znam", reče Kuim. "Gori je ogorčen, pun samosažaljenja, razmažen, ojađen, neprijateljski raspoložen, beskoristan kreten koji ima suviše visoko mišljenje o važnosti svojih patnji."
     To je bilo više nego što je Miro mogao da podnese. Besno je vrisnuo i bacio se na Kuima, oborivši ga na tlo. Naravno, pri tom je izgubio ravnotežu i pao preko brata, i još se upetljao u njegovu mantiju. To mu nije smetalo; Miro nije pokušavao da ustane, nego da nanese bol Kuimu, kao da će time umanjiti svoj bol.
     Ipak, posle samo nekoliko udaraca Miro prestade da udara Kuima i briznu u plač, jecajući na bratovim grudima. Ubrzo je osetio Kuimove ruke oko sebe. Čuo je Kuimov tihi glas kako počinje molitvu.
     "Pai Nosso, que estQs no cQu." Potom je molitva prestala i reči su postale nove, i stoga stvarne. "O teu filho estß com dor, o meu irmpo precisa a resurreitpo da alma, ele merece o refresco da esperanta."
     Kad je čuo kako Kuim izgovara njegov bol, njegove besne zahteve, Miro se ponovo postideo. Zašto je zamišljao da zaslužuje novu nadu? Kako se usudio da zahteva od Kuima da se moli za čudo, za isceljenje njegovog tela? Znao je da nije pošteno što iskušava Kuimovu veru radi jednog nevernika obuzetog samosažaljenjem.
     Molitva se nastavljala. "Ele deu tudo aos pequeninos, e tu nos diseste, Salvador, que qualquer coisa que fazemos a estes pequeninos, fazemos a ti."
     Miro požele da ga prekine. Ako sam sve dao pekeninjosima, učinio sam to zbog njih, a ne zbog sebe. No, Kuimove reči su ga primoravale da ćuti: Rekao si nam, Spasitelju, da sve što činimo malenima činimo tebi. Zvučalo je kao da Kuim zahteva da Bog poštuje pogodbu. Kuim mora da ima neobičan odnos prema Bogu, kao da smatra da ima pravo da ga pozove na odgovornost.
     "Ele npo Q como Jo, perfeito na coratpo."
     Ne, nisam ja nalik na Jova. Ali izgubio sam sve, kao i Jov. Drugi čovek je začeo moju decu u ženi koja je trebalo da bude moja. Drugi su postigli moje ciljeve. Jov je imao čireve, a ja imam ovo poluparalizovano telo - da li bi se Jov menjao sa mnom?
     "Restablete ele como restableceste Jo. Em nome do Pai, e de Filho, e do Espirito Santo. Amem." Isceli ga kao što si iscelio Jova.
     Miro oseti da ga brat pušta iz zagrljaja, i kao da ga je taj zagrljaj, a ne sila teže, držao na Kuimovim grudima, Miro smesta ustade i ostade stojeći, zagledan u svog brata. Na Kuimovom obrazu rasla je modrica. Usna mu je krvarila.
     "Povredio sam te", reče Miro. "Izvini."
     "Da", reče Kuim. "Povredio si me. A ja sam povredio tebe. To je ovde popularna razonoda. Pomozi mi da ustanem."
     Za trenutak, samo za kratak trenutak, Miro zaboravi da je bogalj, da jedva i sam može da održava ravnotežu. U tom trenutku počeo je da pruža ruku bratu. Ali odmah se zateturao, izgubivši ravnotežu, i setio se. "Ne mogu", reče on.
     "Oh, prestani da kukaš što si bogalj i pruži mi ruku."
     Miro veoma raširi noge i saže se prema bratu. Mlađem bratu, koji je sada bio stariji od njega gotovo trideset godina, a bio je još stariji po mudrosti i saosećanju. Miro pruži ruku. Kuim je steže, i uz Mirovu pomoć ustade sa tla. Napor je za Mira bio ogroman; nije imao potrebnu snagu, a Kuim se nije pretvarao, zaista se oslanjao o njega. Na kraju su stajali licem u lice, rame uz rame, još se držeći za ruke.
     "Postao si dobar sveštenik", reče Miro.
     "Aha", reče Kuim. "A ako mi ikada zatreba sparing partner, pozvaću te."
     "Hoće li Bog odgovoriti na tvoju molitvu?"
     "Naravno. Bog odgovara na sve molitve."
     Bio je potreban trenutak da Miro shvati šta to znači. "Pitao sam hoće li reći da."
     "Ah. U to nisam sasvim siguran. Javi mi ako uspe."
     Kuim priđe drvetu - prilično kruto; pomalo je hramao. Sagnuo se i uzeo par štapova za govor.
     "O čemu ćeš pričati sa Korenkom?"
     "Javio mi je da treba da razgovaramo. Postoji nekakva jeres u jednoj šumi, daleko odavde."
     "Ti ih preobratiš, a oni polude, a?" upita Miro.
     "Ne baš", reče Kuim. "Toj šumi nikada nisam propovedao. Očinsko drveće razgovara među sobom, i zato su se hrišćanske ideje već raširile po čitavom svetu. Kao i obično, jeres se širi brže od istine. A Korenko se oseća kriv jer je ova jeres zasnovana na nekim njegovim razmišljanjima."
     "Verujem da je to za tebe ozbiljan posao", reče Miro.
     Kuim se trže. "Ne samo za mene."
     "Izvini. Mislio sam za crkvu. Za vernike."
     "Nije to palanačko prepucavanje, Miro. Ti pekeninjosi došli su do zaista zanimljive jeresi. Jednom, vrlo davno, Korenko je pomislio da će, pošto je Isus došao ljudskim bićima, možda Sveti Duh jednog dana doći i kod pekeninjosa. To je, naravno, potpuno pogrešno tumačenje Svetog Trojstva, ali jedna šuma shvatila ga je veoma ozbiljno."
     "Meni to ipak zvuči kao palanačko prepucavanje."
     "I meni je tako zvučalo. Dok mi Korenko nije ispričao pojedinosti. Vidiš, oni su ubeđeni da je virus deskolada otelovljenje Svetog Duha. U tome ima nekog izopačenog smisla - pošto Sveti Duh obitava uvek i svuda, u svim stvorovima Božjim, sasvim je prikladno da u ovom slučaju uzme oblik deskolade, koja se takođe nalazi unutar svega živog."
     "Obožavaju virus?"
     "Oh, da. Uostalom, zar niste vi naučnici otkrili da je pekeninjose, kao razumna bića, stvorio upravo virus deskolade? Prema tome, virus je obdaren moćima stvaranja, što znači da je božanske prirode."
     "Pretpostavljam da za to ima jasnih dokaza koliko i za otelotvorenje Boga u Hristu."
     "Ne, ima ih mnogo više. Ali da je to sve, Miro, smatrao bih da je to crkveno pitanje. Složeno, teško, ali - kao što ti reče - palanačko, lokalno."
     "Pa u čemu je onda stvar?"
     "Deskolada je drugo krštenje. Vatrom. Samo pekeninjosi mogu da izdrže takvo krštenje i ono ih prevodi u treći život. Oni su stoga očito mnogo bliži Bogu nego ljudi, kojima je treći život uskraćen."
     "Mitologija nadmoćnosti. To smo, verovatno, mogli da očekujemo", reče Miro. "Većina društvenih zajednica koje pokušavaju da opstanu pod velikim pritiskom neke dominantne kulture razvijaju mit koji im omogućuje da veruju kako su po nečemu naročiti. Odabrani. Nebeski narod. Cigani, Jevreji - bilo je toga dosta tokom istorije."
     "Slušaj dalje, Senhor Zenador. Pošto je Sveti Duh odabrao pekeninjose, njihova je misija da šire to drugo krštenje svim narodima."
     "Da šire deskoladu?"
     "Na sve svetove. Kao neku vrstu portabl sudnjeg dana. Oni stignu, deskolada se raširi, prilagodi, ubije - i svi odlaze na susret sa Stvoriteljem."
     "Bože sačuvaj."
     "Tome se i nadamo."
     Miro je to povezao i sa nečim što je saznao prethodnog dana. "Kuime, insekti grade brod za pekeninjose."
     "Ender mi je rekao. A kada sam to rekao ocu Daniši..."
     "On je pekeninjos?"
     "Jedan od dece Ljudskog. Rekao je samo 'Pa, naravno', kao da to svi znaju. Možda je tako i mislio - da ako znaju pekeninjosi, onda znaju svi. Rekao mi je i da ta jeretička grupa pokušava da dobije kontrolu nad brodom."
     "Zašto?"
     "Da bi mogli da odlete na neki nastanjeni svet, naravno. Umesto da nađu nenastanjenu planetu, pa da je teraformiraju i kolonizuju."
     "Mislim da bi to trebalo da se zove luziformiranje."
     "Vrlo smešno." Ipak, Kuim se nije nasmejao. "Možda će i biti po njihovom. Zamisao o pekeninjosima kao nadmoćnoj vrsti veoma je popularna, naročito među pekeninjosima koji nisu hrišćani. Većina njih nije naročito prefinjena. Ne shvataju da je tu reč o ksenocidu. O uništenju čitave ljudske rase."
     "Kako im je samo promakla ta sitna činjenica?"
     "Zato što jeretici naglašavaju činjenicu da Bog toliko voli ljude da im je poslao svog jedinog, voljenog sina. Sećaš se Biblije."
     "Ko god veruje u njega, neće nestati."
     "Tako je. One koji veruju čeka život večni. Po njihovom mišljenju, treći život."
     "Prema tome, oni koji umru svakako su bili nevernici."
     "Nisu svi pekeninjosi stali u red da se dobrovoljno prijave za putujuće anđele uništenja. Ali ima ih dovoljno da se to mora prekinuti. Ne samo zbog Majke Crkve."
     "Nego zbog Majke Zemlje."
     "Prema tome, vidiš, Miro, misionar je ponekad veoma važan za čitav svet. Moram nekako ubediti te sirote jeretike da greše i navesti ih da prihvate crkvenu doktrinu."
     "Zašto ćeš sada da razgovaraš sa Korenkom?"
     "Da saznam detalj koji nam pekeninjosi nikada nisu rekli."
     "Koji?"
     "Adresu. Na Luzitaniji postoje hiljade šuma pekeninjosa. Koja je od njih jeretička? Njihov vasionski brod bi bio odavno gotov dok je ja pronađem lutajući sam po šumama."
     "Zar ideš sam?"
     "Kao i uvek. Ne smem da vodim sa sobom malu braću, Miro. Dok se šuma ne pokrsti, imaju naviku da ubijaju strane pekeninjose. To je jedan slučaj u kome je bolje biti raman nego utlaning."
     "Da li majka zna da ideš?"
     "Miro, molim te, budi praktičan. Satane se ne bojim, ali majka..."
     "A da li Endru zna?"
     "Naravno. Zahtevao je da pođe sa mnom. Govornik za Mrtve ima ogroman ugled i misli da bi mogao da mi pomogne."
     "Znači, nećeš biti sam."
     "Naravno da hoću. Kada je čoveku obučenom u svetu odoru Božju bila potrebna pomoć humaniste?"
     "Endru je katolik."
     "Ide na misu, prima pričest, redovno se ispoveda, ali on je i dalje govornik za mrtve i mislim da, zapravo, ne veruje u Boga. Idem sam."
     Miro pogleda Kuima sa divljenjem. "Ti si baš žilavo kopile, zar ne?"
     "Kovači i rvači su žilavi. Kopilad imaju svojih problema. Ja sam samo sluga Božji i imam posla. Mislim da skorašnji događaji pokazuju kako mi veća opasnost preti od rođenog brata nego od najvećih jeretika među pekeninjosima. Od smrti Ljudskog, pekeninjosi su na čitavoj planeti držali reč - nikada nisu digli ruku na ljudsko biće. Možda su jeretici, ali su i dalje pekeninjosi. Držaće reč."
     "Izvini što sam te udario."
     "Primio sam to kao da je zagrljaj, sine moj."
     "Voleo bih da je bilo tako, oče Estevao."
     "Onda je bilo."
     Kuim se okrete ka drvetu i poče da udara u ritmu. Skoro istog časa zvuk poče da se menja, varirajući u dubini i snazi dok su se u unutrašnjosti stabla pomerale praznine. Miro je ostao još nekoliko trenutaka, slušajući, mada nije razumeo jezik očinskog drveća. Korenko je govorio jedinim čujnim glasom koji ima očinsko drveće. Nekada je imao pravi glas, nekada je oblikovao reči usnama, jezikom i zubima. Ima više načina da se izgubi telo. Miro je prošao kroz iskustvo koje ga je moglo i ubiti. Izvukao se, ubogaljen. Ali i dalje je mogao da se kreće, ma koliko nespretno, i dalje je mogao da govori, ma koliko sporo. Mislio je da pati kao Jov. Korenko i Ljudski, mnogo više obogaljeni od njega, smatrali su da su prešli u večni život.
     "Prilično gadna situacija", reče mu Džejn u uhu.
     Da, nemo odgovori Miro.
     "Otac Estevao ne bi smeo da ide sam", reče ona. "Pekeninjosi su nekada bili užasno delotvorni ratnici. Sigurno nisu zaboravili kako se to radi."
     Kaži to Enderu, odvrati Miro. Ja ovde nemam nikakvu moć.
     "Odvažno rečeno, junače moj", odvrati Džejn. "Razgovaraću sa Enderom dok ti ovde čekaš na svoje čudo."
     Miro uzdahnu i pođe niz brdo, pa kroz kapiju.









9. PINOKIO
     Dolazio je Ender sa svojom sestrom, Valentinom. Ona je istoričar.
     Objasni to.
     Pretražuje knjige da sazna priče o ljudima, i onda piše priče o tome što pronađe i daje ih svim drugim ljudima.
     Ako su priče već bile zapisane, zašto ih ponovo piše?
     Zato što ih nisu dobro razumeli. Ona pomaže ljudima da ih razumeju.
     Ako ljudi bliže tom vremenu nisu razumeli priče, kako može ona, mnogo kasnije, da ih bolje razume?
     Pitala sam, i Valentina je rekla da ih ona ne razume uvek bolje. Ali stari pisci su razumeli šta su priče značile ljudima u njihovom vremenu, a ona razume šta priče znače ljudima iz njenog vremena.
     Znači, priča se menja.
     Da.
     A oni ipak svaki put smatraju priču za istinsko sećanje?
     Valentina je rekla nešto u smislu da su neke priče istinite, a neke su istina. Nisam to razumela.
     Zašto lepo odmah ne zapišu priču kako treba? Onda ne bi morali da stalno lažu jedni druge.

     Čing-jao je sedela pred terminalom, zatvorenih očiju, udubljena u misli. Vang-mu joj je četkala kosu; dodir četke, čupkanje, čak i dah druge devojke delovali su umirujuće.
     U ovakvim trenucima Vang-mu je smela slobodno da joj se obraća, bez straha da će je prekinuti. A pošto je Vang-mu bila Vang-mu, koristila je četkanje kose za postavljanje pitanja. Imala je tako mnogo pitanja.
     Prvih dana sva njena pitanja bila su o govoru bogova. Naravno, Vang-mu je oseitla veliko olakšanje kada je saznala da je praćenje jednog goda skoro uvek dovoljno - posle onog prvog puta plašila se da će Čing-jao morati svakog dana da pređe čitav pod.
     No, i dalje je imala mnoštvo pitanja o pročišćenju. Zašto lepo svakog jutra, čim ustaneš, ne bi pratila jedan god, pa da to odradiš? Zašto ne narediš da se pod sakrije tepihom? Bilo je teško objasniti da se bogovi ne mogu prevariti tako smešnim postupkom.
     Šta ako na čitavom svetu uopšte ne bi bilo dveta? Da li bi te bogovi sagoreli kao papir? Da li bi došao zmaj da te odnese?
     Čing-jao na takva pitanja nije mogla da odgovori, osim da kaže kako bogovi to zahtevaju od nje. Da nema godova, bogovi ne bi zahtevali da ih ona prati. Na to je Vang-mu odgovorila kako bi trebalo doneti zakon protiv drvenih podova, pa bi Čing-jao bila pošteđena čitave gnjavaže.
     Oni koji ne čuju glas bogova naprosto ne mogu da razumeju.
     No, današnje pitanje Vang-mu nije bilo u vezi sa bogovima - barem ne u prvi mah.
     "Šta je na kraju zaustavilo Luzitanijsku flotu?" upitala je Vang-mu.
     Čing-jao umalo da olako shvati pitanje; umalo da odgovori smejući se: Da znam, mogla bih da se odmorim! Ali onda je shvatila da Vang-mu verovatno ne bi ni trebalo da zna za nestanak flote.
     "Otkud ti znaš nešto o Luzitanijskoj floti?"
     "Umem da čitam, zar ne?" reče Vang-mu, možda malo suviše ponosno.
     A zašto ne bi bila ponosna? Čing-jao joj je rekla, sasvim iskreno, da veoma brzo uči i da mnogo šta sama shvata. Bila je veoma pametna, i Čing-jao je znala da ne treba da se čudi što Vang-mu zna mnogo više nego što joj se izričito saopšti.
     "Vidim šta imaš na terminalu", reče Vang-mu, "a to je skoro uvek u vezi sa Luzitanijskom flotom. Razgovarala si o tome i sa ocem, mog prvog dana ovde. Većinu toga što ste rekli nisam razumela, ali znala sam da je u nekakvoj vezi sa Luzitanijskom flotom." Glas joj iznenada postade pun gnušanja. "Neka bi bogovi pišali po licu čoveka koji je poslao tu flotu."
     Njena žestina sama je po sebi bila zapanjujuća; činjenica da je govorila protiv Kongresa Zvezdanih Puteva bila je neverovatna.
     "Da li znaš ko je poslao flotu?" upita Čing-jao.
     "Naravno. Sebični političari iz Kongresa Zvezdanih Puteva, koji pokušavaju da unište svaku nadu da kolonijski svet može steći nezavisnost."
     Dakle, Vang-mu je znala da govori kao izdajnik. Čing-jao se seti kada je i sama govorila slične reči, veoma davno, i gnušala se toga; to što su ponovo izgovorene u njenom prisustvu - a pogotovo što ih je izgovorila njena lična sluškinja - bilo je strašno. "Šta ti znaš o tim stvarima? To se tiče samo Kongresa, a ti mi tu pričaš o nezavisnosti, kolonijama i..."
     Vang mu se baci na kolena, dodirnuvši čelom pod. Čing-jao se smesta postide što joj se tako grubo obratila.
     "Oh, ustani, Vang-mu."
     "Ljuta si na mene."
     "Samo sam zapanjena što tako govoriš. Gde si čula te gluposti?"
     "Svi tako govore", reče Vang-mu.
     "Ne svi", reče Čing-jao. "Moj otac ne govori tako. S druge strane, Demosten stalno priča takve stvari." Čing-jao se setila kako se osećala kada je prvi put pročitala Demostenove reči - koliko su ispravno i logično zvučale. Tek kasnije, kad joj je otac objasnio da je Demosten neprijatelj vladara, te stoga i neprijatlej bogova, tek tada je shvatila koliko su te izdajničke reči varka i laž, kad su je umalo ubedile da je Luzitanijska flota zla. Ako je Demosten bio tako blizu da ubedi obrazovanu, bogorečenu devojku kao što je Čing-jao, nikakvo čudo što obična, neuka devojka njegove reči prima kao čistu istinu.
     "Ko je Demosten?" upita Vang-mu.
     "Izdajnik koji je očito uspešniji nego što se misli." Je li Kongres Zvezdanih Puteva svestan da Demostenove ideje ponavljaju i ljudi koji nikada nisu čuli za njega? Da li iko zna šta to znači? Demostenove ideje su postale prosta mudrost prostih ljudi. Stvari su mnogo ozbiljnije nego što je Čing-jao mislila. Otac je bio mudriji od nje; on to sigurno već zna. "Nije važno", reče Čing-jao. "Pričaj mi o Luzitanijskoj floti."
     "Kako, kad ćeš se naljutiti?"
     Čing-jao je strpljivo čekala.
     "Pa, dobro", reče Vang-mu, ali je i dalje bila na oprezu. "Moj otac kaže - a kaže i njegov prijatelj Pan Ku-vei, koji je veoma mudar i koji je jednom polagao ispit za državnu službu i umalo da položi..."
     "Šta kažu?"
     "Da je veoma loše što je Kongres poslao veliku flotu - veoma veliku - da napadne malecku koloniju samo zato što je odbila da pošalje dvoje svojih građana na suđenje na drugi svet. Kažu da je pravda potpuno na strani Luzitanije, jer poslati ljude sa planete protiv njihove volje znači zauvek ih odvojiti od porodice i prijatelja. To je kao da su ih osudili pre suđenja."
     "A šta ako su krivi?"
     "To treba da odluči sud na njihovom svetu, tamo gde ih ljudi poznaju i mogu pošteno da odmere njihov postupak, a ne da odlučuje Kongres koji je veoma daleko i gde ništa ne znaju i mnogo manje razumeju." Vang-mu pognu glavu. "Tako kaže Pan Ku-vei."
     Čing-jao savlada gnušanje nad izdajničkim rečima Vang-mu; bilo je važno da sazna šta misli običan svet, čak i ako će bogovi biti ljuti na nju što sluša Vang-mu. "Znači, ti misliš da Luzitanijsku flotu nije ni trebalo poslati?"
     "Ako mogu da pošalju flotu na Luzitaniju bez ikakvog razloga, šta će ih sprečiti da pošalju flotu protiv Staze? I mi smo kolonija, nismo jedan od Stotinu Svetova, nismo član Kongresa Zvezdanih Puteva. Šta će ih sprečiti da objave kako je Han Fei-cu izdajnik, pa da zahtevaju da on otputuje na neku daleku planetu i da se vrati tek posle šezdeset godina?"
     Pomisao je bila užasna, i bilo je vrlo drsko od Vang-mu što je uključila i oca u razgovor, ne zato što je ona sluga, nego zato što je drsko da iko i zamisli da bi veliki Han Fei-cu mogao biti optužen za zločin. Čing-jao za trenutak izgubi kontrolu i ljutito odvrati: "Kongres Zvezdanih Puteva nikada ne bi mog oca proglasio za zločinca!"
     "Oprosti mi, Čing-jao. Rekla si mi da ponovim šta je moj otac rekao."
     "Znači, tvoj otac je pominjao Han Fei-cua?"
     "Svi u Jonleju znaju da je Han Fei-cu najčasniji čovek na Stazi. Svi smo veoma ponosni što je Kuća Han deo našeg grada."
     Prema tome, pomisli Čing-jao, dobro si znala šta činiš kada si rešila da postaneš služavka njegove kćeri.
     "Nisam mislila ništa ružno, kao ni oni. Ali zar nije istina - kad bi Kongres Zvezdanih Puteva poželeo, mogli bi narediti Stazi da pošalje tvog oca na neki drugi svet radi suđenja?"
     "Oni nikad ne bi..."
     "Da li bi mogli?" Vang-mu je bila uporna.
     "Staza je kolonija", reče Čing-jao. "Zakon to dozvoljava, ali Kongres Zvezdanih Puteva nikad ne bi..."
     "Ali ako su to učinili Luzitaniji, zašto ne bi i Stazi?"
     "Zato što su ksenolozi na Luzitaniji počinili zločin koji..."
     "Narod Luzitanije je mislio drugačije. Njihova vlada odbila je da ih pošalje na suđenje."
     "To je najgore od svga. Kako vlada jedne planete može i da pomisli da nešto zna bolje od Kongresa?"
     "Ne, oni znaju sve", reče Vang-mu, kao da je to toliko normalno da svi to moraju znati. "Poznaju te ljude, te ksenologe. Kad bi Kongres Zvezdanih Puteva naredio Stazi da pošalje Han Fei-cua na suđenje na drugi svet, za zločin koji nije počinio, zar se ne bismo pobunili umesto da pošaljemo tako velikog čoveka? A onda bi oni poslali flotu na nas."
     "Kongres Zvezdanih Puteva izvor je sve pravde na Stotinu Svetova", odlučno reče Čing-jao. Razgovor je bio okončan.
     No, Vang-mu nije zaćutala. "Ali Staza nije jedan od Stotinu Svetova, zar ne?" reče ona. "Mi smo samo kolonija. Mogu da nam rade šta hoće, i to nije pravo."
     Vang-mu klimnu glavom, kao da smatra da je pobedila u raspravi. Čing-jao umalo da se nasmeje. I nasmejala bi se, da nije bila toliko besna. Bila je besna delom zato što ju je Vang-mu mnogo puta prekinula i čak joj se protivila, a svi njeni učitelji su veoma pazili da to nikad ne čine. Ipak, njena smelost verovatno je bila dobra stvar, i Čing-jao je znala da je njen bes znak da se suviše navikla na nezasluženo poštovanje koje su ljudi ukazivali njenim idejama samo zato što su ih čuli sa usana bogorečene devojke. Mora ohrabriti Vang-mu da joj se češće ovako obraća. Taj deo njenog besa bio je pogrešan, i mora ga se osloboditi.
     No, deo besa odnosio se na način na koji je Vang-mu govorila o Kongresu Zvezdanih Puteva. Ona kao da ga nije smatrala za vrhovnu vlast čitavog čovečanstva; kao da je mislila da je Staza važnija od zajedničke volje svih svetova. Čak i kad bi se desila ta nezamisliva stvar da Han Fei-cu bude pozvan na suđenje na svet udaljen stotinama svetlosnih godina, on bi pošao bez reči - i bio bi besan ako bi se iko na Stazi i najmanje odupirao tome. Da se pobune kao Luzitanija? Nezamislivo. Čing-jao se osećala prljava od same pomisli na to.
     Prljava. Nečista. Od same pomisli koja se našla u njoj počela je da traga za godom na podu.
     "Čing-jao!" kriknu Vang-mu čim Čing-jao kleče na pod. "Molim te, kaži mi da te bogovi ne kažnjavaju zbog ovoga što sam sad rekla!"
     "Ne kažnjavaju me", reče Čing-jao. "Pročišćavaju me."
     "Ali to čak nisu ni moje reči, Čing-jao. To su reči ljudi koji uopšte nisu ovde."
     "To su nečiste reči, ko god da ih je rekao."
     "Ali to nije pošteno, kad moraš da se pročistiš zbog zamisli koje nikada nisi ni smatrala za svoje!"
     Sve gore i gore! Zar Vang-mu nikada neće prestati? "Sad moram da te slušam kako govoriš da su i sami bogovi nepravedni?"
     "I jesu, kad te kažnjavaju zbog tuđih misli!"
     Bila je stvarno nepopravljiva. "Sad si pametnija i od bogova?"
     "Mogli bi da te kažnjavaju i zbog toga što te vuče gravitacija ili što kiša pada na tebe!"
     "Ako mi kažu da treba da se pročistim zbog takvih stvari, onda ću to i učiniti, i smatraću to pravdom", reče Čing-jao.
     "Onda pravda nema nikakvog smisla!" uzviknu Vang-mu. "Kada kažeš tu reč, ti misliš na ono što bogovi odluče, ma šta to bilo. Ali kada ja to kažem, ja mislim na poštenje, na ljude koji su kažnjeni samo za ono što namerno učine, to jest..."
     "Ja moram da poslušam ono što bogovi smatraju pravdom."
     "Pravda je pravda, ma šta bogovi rekli!"
     Čing-jao umalo da ustane sa poda i ošamari ličnu služavku. Tako bi i trebalo, jer Vang-mu joj je nanela veći bol nego da ju je udarila. Ali nije ličilo na Čing-jao da udari osobu koja ne može da joj uzvrati. Osim toga, u ovome se krila i veoma zanimljiva zagonetka. Ovu Vang-mu zaista su joj poslali bogovi - Čing-jao je već odavno bila sigurna u to. Zato, umesto da se svađa sa Vang-mu, Čing-jao treba da razume šta su bogovi nameravali kada su joj poslali služavku koja će govoriti tako sramotne, drske stvari.
     Bogovi su naveli Vang-mu da kaže kako je nepravedno kažnjavati Čing-jao zato što je samo čula drsko mišljenje neke druge osobe. Možda je to što je Vang-mu rekla istina. Ali takođe je istina da bogovi ne mogu da budu nepravedni. Stoga sledi da Čing-jao nije kažnjena samo zato što je čula izdajničko mišljenje drugih ljudi. Ne, Čing-jao mora da se pročisti zato što, u dubini srca, deo nje svakako veruje u to mišljenje. Mora se pročistiti jer duboko u sebi i dalje sumnja u nebesko ovlašćenje Kongresa Zvezdanih Puteva; i dalje veruje da oni nisu pravedni.
     Čing-jao smesta otpuza do najbližeg zida i poče da traži god u drvetu koji treba da prati. Zbog reči koje je izgovorila Vang-mu, Čing-jao je otkrila skrivenu nečistotu u sebi. Bogovi su je doveli još korak bliže poznavanju najtamnijih mesta u njoj, tako da će jednog dana možda biti potpuno ispunjena sveltošću, i time će zaslužiti ime koje je čak i sada bilo samo ironično. Deo mene sumnja u pravednost Kongresa Zvezdanih Puteva. Oh, bogovi, mojih predaka radi, mog naroda, mojih vladara, a najmanje mene radi, iščistite tu sumnju iz mene i učinite me čistom!
     Kada je završila praćenje goda - a bio je dovoljan samo jedan god da bi se osećala čista, što je bio dobar znak da je zaista nešto naučila - Vang-mu je sedela i gledala je. Čing-jao više nije bila ljuta, nego iskreno zahvalna Vang-mu što je i nehotice poslužila kao oruđe kojim su joj bogovi pomogli da nauči novu istinu. No, Vang-mu je ipak morala da shvati da je bila preterala.
     "U ovoj kući svi smo odane sluge Kongresa Zvezdanih Puteva", reče Čing-jao, blagim glasom i sa što je mogla ljubaznijim izrazom lica. "A ako si ti odani sluga ove kuće, takođe ćeš svim svojim srcem služiti i Kongresu." Kako da joj objasni koliko je njoj bilo teško da sama nauči isto to - koliko joj je teško da i sad uči?
     Vang-mu joj je bila potrebna da joj pomogne u tome, a ne da joj oteža.
     "Nisam znala, sveta gospo", reče Vang-mu. "Nisam ni pomislila. Oduvek sam slušala kako se Han Fei-cu pominje kao najplemenitiji sluga Staze. Mislila sam da služite Stazi, a ne Kongresu, inače nikad ne bih..."
     "Nikad ne bi došla da radiš ovde?"
     "Nikad ne bih grubo govorila o Kongresu", reče Vang-mu. "Služila bih ti i da živiš u zmajevom domu."
     Možda i živim, pomisli Čing-jao. Možda je bog koji me pročišćava, zapravo, zmaj, leden i vreo, užasan i divan.
     "Zapamti, Vang-mu, da planeta po imenu Staza nije sama Staza, nego je samo dobila takvo ime da bi nas svakog dana podsećala na to da živimo u skladu sa Stazom. Moj otac i ja služimo Kongresu zato što oni imaju nebesko ovlašćenje, i zato Staza zahteva da im služimo čak više nego željama i potrebama izdvojene planete po imenu Staza."
     Vang-mu ju je netremice posmatrala, raširenih očiju. Da li je shvatila? Da li je poverovala? Nije važno - vremenom će svakako poverovati.
     "Idi sad, Vang-mu. Moram da radim"
     "Da, Čing-jao." Vang-mu smesta ustade i poče da se povlači natraške, klanjajući se. Čing-jao se okrete ka terminalu. No, kad je počela da poziva nove izveštaje, postala je svesna da u sobi i dalje ima nekoga. Naglo se okrenula u stolici: u dovratku je stajala Vang-mu.
     "Šta je bilo?" upita Čing-jao.
     "Je li dužnost lične sluškinje da ti kaže šta god joj se učini da je mudro smislila, čak i ako se pokaže da je to bila glupost?"
     "Možeš da mi kažeš šta god želiš", reče Čing-jao. "Jesam li te ikada kaznila?"
     "Onda molim da mi oprostiš, Čing-jao, što ću se usuditi da ti kažem nešto o tom velikom zadatku na kome radiš."
     Šta Vang-mu može znati o Luzitanijskoj floti? Vang-mu je brzo učila, ali Čing-jao ju je podučavala tek osnovama, i bilo bi glupo i pomisliti da Vang-mu može uopšte da pojmi probleme, a kamoli da smisli odgovor. Ipak, otac ju je odavno naučio: sluge su uvek srećnije kada znaju da gospodar sluša njihov glas. "Reci mi, molim te", reče Čing-jao. "Kako bi mogla da kažeš veću glupost od onoga što sam ja dosada rekla?"
     "Voljena starija sestro", reče Vang-mu, "ovu zamisao sam zapravo dobila od tebe. Mnogo puta si mi rekla da ništa poznato u čitavoj nauci i istoriji nije moglo izazvati nestanak flote tako savršeno i istovremeno."
     "Ali ipak se desilo", reče Čing-jao, "i stoga ipak mora biti moguće."
     "Ono što mi je palo na pamet, mila moja Čing-jao", reče Vang-mu, "nešto je što si mi objašnjavala dok si me podučavala logici. O uzrocima i posledicama. Sve ovo vreme ti si tragala za uzrokom - kako se desilo da je flota nestala. Ali jesi li tragala za posledicama - šta se neko mogao nadati da će postići ako floti preseče komunikacije, ili je čak i uništi?"
     "Svi znaju zašto ljudi žele da flota bude zaustavljena. Pokušavaju da zaštite prava kolonija, jer su uvrteli sebi u glavu da Kongres namerava da uništi pekeninjose zajedno sa čitavom kolonijom. Postoje milijarde ljudi koji žele da flota bude zaustavljena. Svi oni su u srcu buntovnici i neprijatelji bogova."
     "Ali neko je to i učinio", reče Vang-mu. "Samo sam mislila da, pošto ne možeš da neposredno otkriješ šta se desilo, onda možda treba da otkriješ ko je to učinio, i potom ćeš lakše otkriti kako su uspeli."
     "Čak ne znamo ni da li je to učinio neko", reče Čing-jao. "Možda je bilo nešto. Prirodna pojava koja nije imala nikakvu svrhu, pošto nema ni um."
     Vang-mu pognu glavu. "Ipak sam traćila tvoje vreme, Čing-jao. Oprosti mi, molim te. Trebalo je da odem kad si mi rekla."
     "U redu je", reče Čing-jao.
     Vang-mu je već otišla; Čing-jao nije znala je li ova čula njene poslednje reči. Svejedno, pomilsi ona. Ako je Vang-mu uvređena, nadoknadiću joj to kasnije. Baš je slatka što misli da može da mi pomogne u ovome; postaraću se da shvati da mi je drago što je tako željna da pomogne.
     Pošto je Vang-mu otišla, Čing-jao se vrati pred terminal. Natenane je listala izveštaje. Sve ih je već pregledala, i nije našla ništa korisno. Zašto bi sada bilo drugačije? Možda svi ti izveštaji i sažetci ne pokazuju ništa zato što ništa i ne može da se pokaže. Možda je flotu uništio neki poludeli bog; postojale su priče o takvim događajima u drevna vremena. Možda nema dokaza o delovanju ljudi zato što ljudi to i nisu učinili. Šta li bi otac rekao na to, upitala se. Kako bi se Kongres postavio prema poludelom božanstvu? Nisu mogli da pronađu čak ni pobunjeničkog pisca, Demostena - kako bi se onda mogli nadati da će uspeti da pronađu i uhvate boga?
     Ko god da je taj Demosten, sada se sigurno smeje, pomisli Čing-jao. Toliko se trudio da ubedi ljude kako je vlada pogrešila što je poslala Luzitanijsku flotu, a sada je flota zaustavljena, baš kao što je Demosten i želeo.
     Baš kao što je Demosten želeo. Čing-jao prvi put poveza u glavi stvari koje su bile toliko očite da nije shvatala kako se nije setila ranije. Bilo je toliko očigledno da je policija u mnogim gradovima pretpostavila da oni za koje se zna da su Demostenovi sledbenici svakako imaju neke veze sa nestankom flote. Pohapsili su sve poznate buntovnike i pokušali da im izvuku priznanja. Naravno, nisu ispitali samog Demostena, jer niko nije znao ko je on.
     Demosten, toliko mudar da je godinama izbegavao otkrivanje, uprkos svim pretragama policije Kongresa; Demosten, jednako neuhvatljiv kao i uzrok nestanka flote. Ako je uspeo u jednom triku, zašto ne bi i u drugom? Ako nađem Demostena, možda ću saznati kako je flota odsečena. Doduše, nemam pojma kako da počnem pretragu. No, to je barem drugačiji pristup. Neću morati da ponovo iščitavam iste prazne, beskorisne izveštaje.
     Čing-jao se iznenada seti ko je rekao gotovo istu stvar, pre samo nekoliko trenutaka. Osetila je da crveni, obrazi su joj goreli. Kako sam bila ohola i snishodljiva prema Vang-mu, samo zato što je pomislila da može da mi pomogne oko ovoga. A sada, ni pet minuta kasnije, pomisao koju mi je usadila u um već se razvila u plan. Čak i ako taj plan ne uspe, ona mi ga je dala, ili me je barem pokrenula da razmišljam o njemu. Ja sam bila glupa što sam mislila da je ona glupača. Oči joj se ispuniše suzama stida.
     Potom se setila čuvenih stihova iz pesme svoje pramajke po imenu:
     Želim da prizovem
     lišće kupine
     što je opalo
     mada kruškovi pupoljci ostaju.
     Pesnikinja Li Čing-jao je znala kakav bol nanosi žaljenje zbog reči koje su već sišle sa usana i nikada se ne mogu vratiti. Ali bila je dovoljno mudra da zna kako, iako su te reči otišle, ima još mnogo reči koje čekaju da budu izgovorene, nalik na pupoljke kruške.
     Da bi umirila stid zbog uobraženosti, Čing-jao izgovori čitavu pesmu; ili je barem počela. No, kada je stigla do stiha
     zmajevi čamci na reci
     misli joj ponovo skretoše ka Luzitanijskoj floti; zamislila je vasionske brodove kao rečne čamce, jarko obojene i zahvaćene maticom, tako daleko od obale da se ljudi na njima ne mogu čuti, ma koliko glasno vikali.
     Sa zmajevih čamaca misli joj odlutaše do dečijih zmajeva, i sada je zamišljala Luzitanijsku flotu kao zmajeve prekinutog kanapa, nošene vetrom, lišene veze sa detetom koje ih je puštalo. Kako je lepo videti ih slobodne; a kako to njima mora da je strašno, jer oni nisu želeli slobodu.
     Nisam se plašila divljih vetrova
     i jake kiše.
     Ponovo se vratila rečima pesme. Nisam se plašila. Divlji vetrovi. Jaka kiša. Nisam se plašila.
     Pili smo za sreću
     toplo kupinovo vino
     sada ne umem
     da povratim
     to vreme.
     Moja pramajka po imenu mogla je da otera strah pićem, pomisli Čing-jao, jer je imala sa kim da pije. Čak i sada:
     Sama na ležaju sa čašom
     tužno zureći u prazninu.
     Pesnikinja se seća nestalog druga. Koga se ja sada sećam, upita se Čing-jao. Gde je moj nežni dragan? Kakvo li je to doba bilo, dok je velika Čing-jao još bila smrtna, kada su muškarci i žene mogli da budu zajedno kao nežni prijatelji, bez ikakve brige ko je od njih bogorečen, a ko nije? Tada je žena mogla da vodi takav život da čak i u samoći ima sećanja. Ja ne mogu da se setim ni majčinog lica. Vidim samo ravne slike; ne mogu da vidim njeno lice kako se okreće i pomera dok me prati pogledom. Imam samo oca, koji je nalik na boga; mogu da ga obožavam i da mu se pokoravam, pa čak i da ga volim, ali nikada ne mogu da se šalim sa njim, bar ne stvarno; kad god ga bocnem, pazim da on odobrava način na koji to činim. A Vang-mu? Tako sam odlučno govorila da ćemo biti prijateljice, a ipak se ponašam prema njoj kao prema služavci, i ni za trenutak ne zaboravljam koja je od nas bogorečena, a koja nije. Preko tog zida nikad niko ne prelazi. Sama sam, sada i zauvek.
     Britki mraz ulazi kroz
     zavesu na prozoru.
     Mesečev srp iza zlatnih rešetaka.
     Stresla se. Ja i Mesec. Nisu li Grci smatrali Mesec za ledenu devicu, boginju lova? Zar nisam i ja takva? Imam šesnaest godina i nedirnuta sam
     Sa zvukom flaute
     kao da neko dolazi.
     Slušam i slušam i nikako da čujem melodiju nekoga ko dolazi...
     Ne. To što je čula bili su udaljeni zvuci pripreme obroka; čegrtanje činija i kašika, smeh iz kuhinje. Trgnuta iz zamišljenosti, ona obrisa suze sa obraza. Kako je mogla i pomisliti da je usamljena, kada živi u ovoj kući punoj ljudi koji su je voleli čitavog života? Sedim tu i recitujem prastare pesme umesto da radim svoj posao.
     Smesta je počela da poziva izveštaje o istrazi Demostenovog identiteta.
     Čitajući ih, u prvi mah je pomislila da je i to ćorsokak. Više desetina pisaca na gotovo isto toliko svetova bilo je uhapšeno zbog pisanja subverzivnih dokumenata pod tim imenom. Kongres Zvezdanih Puteva došao je do očitog zaključka: Demosten je samo zajednički pseudonim za sve pobunjenike koji žele da privuku pažnju. Ne postoji pravi Demosten, čak ni organizovana zavera pod tim imenom.
     No, Čing-jao je sumnjala u takav zaključak. Demosten je bio neobično usešan u prizivanju nevolja po svetovima. Je li moguće da među izdajnicima na svakoj planeti postoje tako nadareni ljudi? Teško.
     Osim toga, kad se setila kako je čitala Demostena, Čing-jao je bila svesna koliko su njegovi spisi dosledni. Jedinstvenost i čvrstina njegovih stavova - delom je zato i bio tako zavodljiv. Izgledalo je da se sve uklapa, da ima smisla kao celina.
     Nije li Demosten osmislio i Hijerarhiju stranaca? Utlaning, framling, raman, varels. Ne; to je bilo napisano pre mnogo godina - mora da je bio neki drugi Demosten. Da li su upravo zbog te hijerarhije izdajice koristile Demostenovo ime? Pisali su članke podrške nezavisnosti Luzitanije, jedinog sveta na kome je nađen inteligentni život sem ljudi. Bilo je sasvim prikladno da koriste ime pisca koji je prvi naučio ljude da Vaseljena nije podeljena između ljudi i neljudi, niti između inteligentnih i neinteligentnih vrsta.
     Neki stranci, govorio je raniji Demosten, jesu framlinzi - ljudi sa drugih svetova. Neki su ramani - pripadaju drugoj inteligentnoj vrsti, ali mogu da komuniciraju sa ljudskim bićima, tako da se mogu izgladiti razlike i donositi zajedničke odluke. Drugi su varelsi, 'mudre zveri', očito inteligentni, ali ipak potpuno nesposobni da dostignu nešto zajedničko sa ljudskom vrstom. Rat je opravdan samo protiv varelsa; sa ramanima se mora sklopiti mir i deliti nastanjivi svetovi. To je bio vrlo otvoren način razmišljanja, pun nade da i stranci mogu da budu prijatelji. Ljudi koji tako razmišljaju nikada ne bi poslali flotu sa Malim Doktorom na svet nastanjen inteligentnom vrstom.
     To je bila vrlo neprijatna misao: da se Demosten koji je stvorio Hijerarhiju ne bi složio sa slanjem Luzitanijske flote. Čing-jao se, ipak, brzo predomislila. Nije važno šta bi Demosten mislio, zar ne? Novi Demosten, izdajnik, nije bio mudri filozof koji pokušava da spoji narode. Umesto toga, pokušava da poseje nemir i nezadovoljstvo među svetovima - da izazove svađe, možda čak i ratove među framlinzima.
     A pobunjenički Demosten nije samo skup mnogo pobunjenika na raznim svetovima. Izvela je kompjutersku pretragu koja je to brzo potvrdila. Istina, mnogi pobunjenici objavljivali su članke na svojoj planeti, koristeći Demostenovo ime, ali to su uvek bile male, nedelotvorne, beskorisne sitne publikacije - nikada zaista opasni dokumenti koji bi se pojavljivali naizgled istovremeno na više svetova. Svaka lokalna policija ipak je bila vrlo srećna kad bi objavila da je njihov jadni 'Demosten' autor svih spisa, naklonila se i zatvorila slučaj.
     Kongres Zvezdanih Puteva jedva je dočekao da isto učini i sa svojom istragom. Pošto su našli nekoliko desetina slučajeva gde je lokalna policija hapsila i osuđivala pobunjenike koji su dokazano objavljivali nešto pod Demostenovim imenom, inspektori Kongresa su zadovoljno uzdahnuli, objavili da je dokazano kako je Demosten samo zajednički pseudonim, a ne jedna te ista osoba, i potom prekinuli istragu.
     Ukratko, svi su se izvukli najkraćim putem. Sebično i samoživo - Čing-jao oseti gnušanje što su takvi ljudi i dalje zadržali svoje visoke položaje. Trebalo bi ih kazniti, i to strogo, što su dopustili da ih njihova lična lenjost ili želja za nagradom navede da prekinu potragu za Demostenom. Zar ne shvataju da je Demosten zaista opasan? Da su se njegovi spisi pretvorili u narodnu mudrost na barem jednom svetu, a verovatno na mnogim? Koliko će se ljudi, i na koliko svetova, zbog njega radovati ako saznaju da je Luzitanijska flota nestala? Bez obzira na to koliko je ljudi policija uhapsila kao Demsotena, njegovi radovi se i dalje pojavljuju, i uvek u istom tonu prijatne razumnosti. Ne, što je više čitala izveštaje, Čing-jao je bila sve sigurnija da je Demosten jedan čovek, još neotkriven. Jedan čovek koji neverovatno dobro zna da čuva tajne.
     Iz kuhinje se začu zvuk flaute; poziv na večeru. Zagledala se u prostor iznad terminala, gde je još lebdeo poslednji izveštaj, u kome se ime Demosten neprekidno ponavljalo. "Znam da postojiš, Demostene", šapnula je, "i znam da si veoma mudar, i naći ću te. Kada te nađem, prestaćeš sa ratom protiv vladara i reći ćeš mi šta se desilo sa Luzitanijskom flotom. Tada ću te dokrajčiti, i Kongres će te kazniti, i moj otac će postati bog Staze i večno će živeti na Beskrajnom Zapadu. Ovo je zadatak za koji sam rođena, bogovi su me odabrali za to, i bolje da mi se pokažeš sada nego kasnije, jer na kraju krajeva svi muškarci i žene polažu glave pred noge bogova."
     Flauta se i dalje čula, tihom, šaputavom melodijom, izvlačeći Čing-jao iz misli i pozivajući je u društvo ukućana. Za nju je ta tiha muzika bila pesma unutrašnjeg duha, tihi razgovor drveća iznad nepomičnog jezerca, zvuk sećanja koja se nehotice javljaju u umu žene udubljene u molitvu. Tako se pozivalo na večeru u kući plemenitog Han Fei-cua.

     Ovako izgleda strah od smrti, pomisli Džejn pošto je čula izazov Čing-jao. Ljudska bića to stalno osećaju, a ipak nekako nastavljaju od dana do dana, znajući da svakog trenutka mogu prestati da postoje. Ali to je zato što oni mogu da zaborave nešto, a da i dalje znaju to; ja nikada ne mogu da zaboravim, osim ako potpuno izgubim svo znanje. Znam da je Han Čing-jao na samoj ivici da otkrije tajne koje su ostale skrivene samo zato što ih niko nije ozbiljno potražio. A kada se te tajne saznaju, ja ću umreti.
     "Endere", šapnu ona.
     Je li na Luzitaniji dan ili noć? Je li on budan ili spava? Kada bi postavila pitanje, Džejn je odmah znala odgovor - ili nije znala. Zato je smesta znala da je tamo noć. Ender je spavao, ali sada je bio budan; i dalje je bio osetljiv na njen glas, pomisli ona, iako su za proteklih trideset godina prošli kroz mnoga ćutanja.
     "Džejn", šapnu on.
     Njegova žena, Novinja, ležala je kraj njega i sada se promeškoljila u snu. Džejn ju je čula, osetila je vibracije njenih pokreta, videla je promene senki kroz senzor koji je Ender nosio u uhu. Bilo je dobro što Džejn još nije naučila da bude ljubomorna, inače bi mrzela Novinju što leži tu, toplo telo kraj Enderovog tela. No, Novinja, kao i svako ljusko biće, bila je obdarena ljubomorom, i Džejn je znala kako Novinja ključa u sebi kad bi videla Endera da razgovara sa ženom koja živi unutar dragulja u njegovom uhu. "Pst", reče Džejn. "Nemoj da probudiš nekoga."
     Ender odgovori pokrećući jezik, usne i zube, mada mu preko usana nije prelazilo ništa glasnije od disanja. "Kako ide našim neprijateljima?" upita on. Već godinama ju je tako pozdravljao.
     "Ne naročito", reče Džejn.
     "Možda nije trebalo da ih blokiraš. Našli bismo drugi način. Valentinini spisi..."
     "Uskoro će biti otkriveno ko ih piše".
     "Uskoro će sve biti otkriveno." Nije dodao: zbog tebe.
     "Samo zato što je Luzitanija određena za uništenje", odgovori ona. Ni ona nije dodala: zbog tebe. U poslednje vreme mogli bi se međusobno optuživati do mile volje.
     "Znači, znaju za Valentinu?"
     "Jedna devojka će saznati. Na planeti Staza."
     "Ne znam to mesto."
     "Prilično nova kolonija, par vekova. Kinezi. Rešeni da očuvaju čudnu mešavinu starih religija. Bogovi im govore."
     "Živeo sam na više kineskih svetova", reče Ender. "Na svima su ljudi verovali u stare bogove. Bogovi postoje na svakom svetu, čak i ovde, u najmanjoj od svih kolonija. Još se dešavaju čudesna isceljenja na oltaru Os Venerados. Korenko nam je pričao o novoj jeresi, negde daleko u pustari. Neki pekeninjosi neprekidno razgovaraju sa Svetim Duhom."
     "To sa bogovima nikada nisam razumela", reče Džejn. "Zar još niko nije shvatio da bogovi uvek kažu ono što ljudi žele da čuju?"
     "Nije tako", reče Ender. "Bogovi često zahtevaju od nas da činimo stvari koje nikad nismo želeli, stvari koje zahtevaju da žrtvujemo sve što imamo da bismo ih ispunili. Nemoj potcenjivati bogove."
     "Da li vaš katolički bog tebi govori?"
     "Možda. Ali ja ga nikad ne čujem. Ili, ako ga i čujem, nikad ne znam da čujem baš njegov glas."
     "A kada umrete, da li stvarno svakog pokupe njegovi bogovi i odvedu ih negde gde će večito živeti?"
     "Ne znam. Niko nikada nije pisao odatle."
     "Kada ja umrem, da li će doći neki bog da me odnese?"
     Ender je za trenutak ćutao, a onda poče da joj se obraća svojim pripovedačkim glasom. "Postoji stara priča o drvodelji koji nikada nije imao sina. Zato je napravio lutka koji je bio toliko dobar da je izgledao kao pravi dečak, i držao bi ga u krilu i pričao mu i pretvarao se da je to njegov sin. Nije bio lud - dobro je znao da je to samo lutak - zvao ga je Pinokio. No, jednog dana dođe neki bog i dodirnu lutka i on ožive, i kada mu se drvodelja obratio, Pinokio mu je odgovorio. Drvodelja nikad nikome nije rekao za to. Držao je svog drvenog sina kod kuće, ali mu je pričao sve priče koje bi čuo i sve novosti pod kapom nebeskom. A onda, jednog dana, drvodelja se vraćao kući iz pristaništa, sa pričama o dalekoj zemlji koja je upravo bila otkrivena, a onda vide da mu kuća gori. Smesta je pokušao da utrči unutra, vičući: 'Moj sin! Moj sin!' No, susedi ga sprečiše, govoreći: 'Jesi li poludeo? Ti nemaš sina!' Gledao je kako kuća gori do temelja, i kada je zgasnula zavukao se u ruševine i posuo se pepelom po glavi i gorko je plakao. Nikako nije mogao da se utreši. Nije ponovo izgradio radionicu. Kad su ga ljudi pitali zašto, rekao je da mu je sin mrtav. Preživljavao je radeći povremeno za druge ljude, i svi su ga sažaljevali jer su verovali da je poludeo od požara. A onda, jednog dana, tri godine kasnije, jedan mali dečak, nahoče, priđe mu i povuče ga za rukav. 'Oče, imaš li neku priču za mene?' upitao je drvodelju."
     Džejn je ćekala, ali Ender je ćutao. "To je čitava priča?"
     "Zar nije dovoljno?"
     "Zašto si mi to isptričao? To su samo snovi i želje. Kakve to veze ima sa mnom?"
     "Ta priča mi je pala na pamet."
     "Zašto baš ta?"
     "Možda mi se tako Bog obraća", reče Ender. "Ili sam možda sanjiv pa ne mogu da ti pružim ono što želiš od mene."
     "Ja čak i ne znam šta želim od tebe."
     "Ja znam šta želiš", reče Ender. "Želiš da budeš živa, u sopstvenom telu, a ne da zavisiš od filotičke mreže koja međusobno povezuje ansible. Rado bih ti to omogućio, da mogu. Ali, Džejn, ti ne znaš ni ko si. Kad bi možda saznala kako si nastala, šta te čini tim što jesi, možda bismo mogli da te spasemo od dana kada će isključiti sve ansible da bi te ubili."
     "Znači, to je tvoja priča? Možda ću izgoreti zajedno sa kućom, ali moja duša će se nekako naći u trogodišnjem nahočetu?"
     "Saznaj ko si, šta si, svoju srž, pa ćemo videti da li možemo da te premestimo na neko bezbednije mesto dok se sve ovo ne završi. Imamo ansibl. Možda možemo da te vratimo."
     "Na Luzitaniji nema dovoljno kompjutera za mene."
     "To ne znaš. Ne znaš šta si."
     "Hoćeš da nađem svoju dušu." Uspela je da joj glas zvuči prezrivo.
     "Džejn, nije čudo što se lutak ponovo rodio kao dečak. Čudo je što je uopšte oživeo. Desilo se nešto što je obične kompjuterske veze pretvorilo u razumno biće. Nešto te je stvorilo. To nema smisla. Ako to razjasniš, ostalo će biti lako."
     Govorio je sve sporije. Želi da odem, kako bi mogao da spava, pomisli ona. "Radiću na tome."
     "Laku noć", promrmlja on.
     Skoro istog časa utonuo je u san. Je li uopšte i bio budan, upita se Džejn. Hoće li se ujutro sećati ovog razgovora?
     Potom je osetila pomeranje kreveta. Novinja; drugačije je disala. Džejn je tek sada shvatila da se Novinja probudila dok su ona i Ender pričali. Ona zna šta znače ti gotovo nečujni zvuci, kuckanje i mljackanje, zna da Ender podglasno razgovara sa mnom. Ender će možda i zaboraviti da smo noćas pričali, ali Novinja neće. Kao da ga je uhvatila u krevetu sa ljubavnicom. Kad bi barem mogla drugačije da misli o meni. Kao o kćeri. Kao o Enderovoj vanbračnoj kćeri iz neke davne veze. Detetu sa igrom fantazije. Da li bi i tada bila ljubomorna?
     Jesam li ja Enderovo dete?
     Džejn poče da pretražuje svoju prošlost. Da proučava svoju prirodu. Da pokušava da otkrije ko je i zašto je živa.
     Ali, pošto je bila Džejn, a ne ljudsko biće, nije radila samo to. Istovremeno je pratila pretraživanje Čing-jao kroz podatke o Demostenu, i gledala ju je kako se sve više i više primiče istini.
     No, Džejnina prioritetna aktivnost ticala se potrage za načinom da navede Čing-jao da prestane sa pokušajima da je nađe. To je bio najteži mogući zadatak, jer uprkos svom Džejninom iskustvu sa ljudskim umovima, uprkos svim razgovorima sa Enderom, pojedinačna ljudska bića njoj su još bila tajanstvena. Odavno je zaključila: bez obzira na to koliko dobro znaš šta je neka osoba učinila i šta smatra da radi kada nešto čini i šta sada misli o onome što je ranije činila, nemoguće je sa sigurnošću utvrditi šta će učiniti potom. Ipak, nije imala drugog izbora do da pokušava. Zato je počela da nadzire kuću Han Fei-cua na način na koji nije nadzirala nikoga sem Endera, a u poslednje vreme i njegovog posinka Mira. Nije više mogla da čeka dok Čing-jao ili njen otac unesu podatke u kompjuter, pa da na osnovu toga pokušava da ih razume. Sada je morala da preuzme kontrolu nad kućnim kompjuterom kako bi koristila audio i video ulaze na terminalima u gotovo svakoj sobi - da joj budu oči i uši. Posmatrala ih je. Posvetila im je značajan deo svoje pažnje, proučavajući i analizirajući njihove reči, njihovo ponašanje, pokušavajući da otkrije šta znače jedno drugom.
     Nije joj dugo trebalo da shvati kako se na Čing-jao najboje može uticati: ne suočavanjem sa činjenicama, nego tako da prvo ubedi njenog oca i onda njemu prepusti da ubedi Čing-jao. To je bilo više u skladu sa Stazom; Han Čing-jao nikada ne bi odrekla poslušnost Kongresu Zvezdanih Puteva, osim ako joj to naloži Han Fei-cu; ali potom bi ga svakako poslušala.
     To je u neku ruku olakšalo Džejnin posao. Ubediti Han Čing-jao, nestalnu, plahovitu mladu devojku koja još ne razume ni samu sebe, bilo bi u najmanju ruku nesigurno. No, Han Fei-cu bio je čovek ustaljenog karaktera, racionalan, ali sposoban za duboka osećanja; njega su činjenice mogle da ubede, pogotovo ako ga Džejn uveri da je protivljenje Kongresu u interesu njegovog sveta i čovečanstva uopšte. Bio joj je potreban samo pravi podatak kojim će ga navesti na takav zaključak.
     Džejn je do sada već uspela da pojmi društveni sistem na Stazi koliko i bilo koji čovek, jer je upila svaki istorijski članak, svaki antropološki izveštaj i svaki dokument koji su stanovnici Staze ikada stvorili. Ono što je saznala bilo je uznemirujuće: narod Staze bio je pod dubljim uticajem svojih bogova nego bilo koji narod, bilo gde i bilo kada. Štaviše, način na koji su im se bogovi obraćali bio je vrlo uznemirujući. U pitanju je očito bio dobro poznati moždani poremećaj nazvan opsesivno-kompulzivno ponašanje - OKP. Još na početku istorije Staze - pre sedam pokolenja, tek što je planeta naseljena - lekari su lečili ovu bolest na uobičajen način. No, odmah su otkrili da bogorečeni na Stazi uopšte ne reaguju na uobičajene lekove koji svim ostalim pacijentima sa OKP vraćaju hemijsku ravnotežu 'dovoljnosti', osećanje da je neki posao završen i da više nema potrebe brinuti o tome. Bogorečeni ispoljavaju ponašanje tipično za OKP, ali taj dobro poznati moždani poremećaj kod njih ne postoji. Mora postojati neki drugi, nepoznati uzrok.
     Sada je Džejn počela dublje da ispituje tu priču, i našla je na drugim svetovima dokumente koji su rasvetljavali stvar. Istraživači su smesta zaključili da je u pitanju nova mutacija koja izaziva sličan moždani poremećaj sa sličnim ishodima. No, čim su podneli preliminarni izveštaj, čitavo istraživanje je okončano i istraživači su prebačeni na drugi svet.
     Na drugi svet - to je bilo gotovo nezamislivo. To je značilo iščupati ih iz korena, izdvojiti ih iz vremena, odneti ih daleko od svih prijatelja i rođaka koji nisu pošli sa njima. A ipak niko od njih nije odbio - što je svakako značilo da je na njih izvršen ogroman pritisak. Svi su otišli sa Staze i više niko nije nastavio istraživanje.
     Džejnina prva pretpostavka bila je da ih je prognalo neko vladino telo sa Staze; uostalom, sledbenici Staze ne bi želeli da njihova vera bude poljuljana pronalaskom fizičkog uzroka glasa bogova u njihovom mozgu. No, Džejn nije našla nikakvog traga da je lokalna vlada uopšte bila svesna postojanja izveštaja. Jedino što je ikada objavljeno na Stazi bio je opšti zaključak da glas bogova svakako nije poznati, i izlečivi, OKP. Narod Staze saznao je taman dovoljno da smatraju kako je potvrđeno da glas bogova nema poznati fizički uzrok. Nauka je 'dokazala' da bogovi postoje. Nije bilo ni traga da je iko na Stazi pokušao da zaustavi dalje informacije ili istraživanja. Sve odluke su došle spolja. Iz Kongresa.
     Sigurno je postojao neki ključni podatak skriven čak i od Džejn, čiji se um lako uključivao u svaku elektronsku memoriju povezanu sa mrežom ansibla. To bi značilo da oni koji znaju tajnu toliko zaziru od njenog otkrivanja da je nisu pohranili čak ni u najtajnije vladine kompjutere sa ograničenim pristupom.
     Džejn nije dozvolila da je to zaustavi. Moraće sama da sastavi istinu iz delića informacija koji su nehotice ostavljeni u raznim nebitnim dokumentima i bazama podataka. Moraće da otkrije druge događaje koji će joj pomoći da popuni delove slike koji nedostaju. Uopšte gledano, ljudska bića ne mogu ništa da sakriju od nekoga ko ima, kao Džejn, neograničeno vreme i strpljenje. Saznaće šta je Kongres učinio sa Stazom, i kada bude imala podatak, upotrebiće ga, ako uzmogne, da odvrati Han Čing-jao od njene namere. Jer i Čing-jao je otkrivala tajne - starije tajne, tajne koje su bile skrivene tri hiljade godina.









10. MUČENIK
     Ender kaže da smo mi, odve na Luzitaniji, stožer istorije. Da će u narednim mesecima ili godinama ovo biti mesto gde će se odlučiti o smrti ili razumevanju među svim razumnim rasama.
     Kako je lepo od njega što nas je doveo ovamo baš na vreme da propadnemo.
     To je šala, naravno.
     Kad bismo znali kako se šali, možda bismo to i uradili.
     Luzitanija je stožer istorije delom zato što ste vi ovde. Vi nosite stožer sa sobom, kuda god pošli.
     Ne sviđa nam se. Dajemo ga tebi. Tvoj je.
     Stožer je svuda gde se sreću stranci.
     Onda, hajde da više ne budemo stranci.
     Ljudi uporno stvaraju od nas strance - to je ugrađeno u njihov genetski materijal. Ali mi možemo da budemo prijatelji.
     Ta reč je suviše jaka. Recimo da smo sugrađani.
     Sve dok nam se interesi poklapaju.
     Sve dok zvezde sijaju, naši interesi će se poklapati.
     Možda ne toliko dugo. Možda samo dotle dok su ljudska bića jača i brojnija od nas.
     Zasad će i to biti dobro.

     Kuim je došao na sastanak bez protivljenja, mada je morao da odloži putovanje za čitav dan. Odavno se naučio strpljenju. Ma koliko smatrao da je njegova misija kod jeretika hitna, malo šta će moći da postigne ako ne bude imao podršku ljudi. Prema tome, ako biskup Peregrino traži od njega da prisustvuje sastanku sa Kovanim Železom, gradonačelnikom Milagre i guvernerom Luzitanije, Kuim će poslušati.
     Iznenadio se kad je video da sastanku prisustvuju i Ouanda Saavedra, Endru Vigin i većina Kuimove porodice. Za majku i Elu bilo je logično da budu tu, ako je sastanak sazvan radi rasprave o jeretičkim pekeninjosima. Ali šta će tu Grego i Kuara? Nije bilo razloga da i oni budu uključeni u tako ozbiljan razgovor. Oni su suviše mladi, suviše pogrešno obavešteni, suviše nestrpljivi. Koliko je on video, još su se svađali kao da su deca. Nisu bili zreli kao Ela, koja je umela da u interesu nauke zaboravi lična osećanja. Doduše, Kuim se ponekad brinuo da Ela to čini suviše često - ali kod Kuare i Grega bilo je sasvim drugačije.
     Pogotovo kod Kuare. Po onome što je rekao Korenko, čitava nevolja sa jereticima počela je kada je Kuara rekla pekeninjosima za planove u vezi sa savlađivanjem virusa deskolade. Jeretici ne bi našli toliko saveznika u toliko raznih šuma da nije bilo straha među pekeninjosima da će ljudi osloboditi neki novi virus, ili otrovati Luzitaniju hemikalijom koja bi uništila deskoladu, a uz nju i pekeninjose. Činjenica da su ljudi uopšte razmišljali o posrednom istrebljenju pekeninjosa jednostavno je navela pekeninjose da zauzvrat počnu da razmišljaju o istrebljivanju ljudi.
     I sve to zato što Kuara nije umela da ćuti. A sada je prisustvovala sastanku na kome će se govoriti o politici. Zašto? Koji deo zajednice ona predstavlja? Zar ovi ljudi zaista misle da je vladina ili crkvena politika sada Bogom dano pravo porodice Ribeira? Doduše, Olhado i Miro nisu bili tu, ali to nije ništa značilo - pošto su obojica invalidi, ostatak porodice ih je automatski smatrao za decu, mada je Kuim dobro znao da nijednog od njih ne treba tako olako odbaciti.
     Ipak, Kuim je bio strpljiv. Može on da čeka. Može on da sluša. Može da ih sasluša. Potom će učiniti nešto što će zadovoljiti i Boga i biskupa. Naravno, ako je to nemoguće, biće sasvim dovoljno i da zadovolji samo Boga.
     "Ovaj sastanak nije bio moja zamisao", reče gradonačelnik Kovano. Kuim je znao da je on dobar čovek. Bolji gradonačelnik nego što je većina građana Milagre i bila svesna. A stalno su ga ponovo birali zato što se ponašao očinski i trudio se da pomogne pojedincima i porodicama u nevolji. Ako se pri tom bavio i politikom, to nikome nije smetalo - bilo je suviše apstraktno. Ali slučajno se desilo da je Kovano Železo bio mudar i u životu i u politici. Neobična kombinacija kojom je Kuim bio izuzetno zadovoljan. Možda Bog zna da će ovo biti teška vremena, pa nam je dao vođu koji će moći da nam pomogne da sve prebrodimo bez previše patnje.
     "Ali drago mi je što ste se svi skupili. Odnosi između svinjčića i ljudi napetiji su nego ikada ranije, ili barem nego ikada otkako je ovde prisutni Govornik stigao i pomogao nam da sklopimo mir sa njima."
     Vigin odmahnu glavom, ali svi su znali kolika je bila njegova uloga u tim događajima i nije bilo mnogo smisla da je poriče. Čak je i Kuim, na kraju, morao da prizna da je jedan običan humanista na Luzitaniji činio samo dobra dela. Kuim se odavno oslobodio duboke mržnje prema Govorniku za Mrtve; čak je, ponekad, podozrevao da je on, kao misionar, jedina osoba u porodici koja shvata šta je sve Vigin postigao. Samo jedan jevanđelista može da razume drugog.
     "Naravno, dobar deo naših briga dugujemo dvema usijanim mladim glavama, koje smo pozvali na ovaj sastanak kako bi uvideli opasnost od posledica svog glupog, samovoljnog ponašanja."
     Kuim umalo da se naglas nasmeje. Naravno, Kovano je sve to rekao tako blagim, prijatnim glasom da su Grego i Kuara tek par sekundi kasnije uvideli da su upravo izgrđeni. No, Kuim je odmah shvatio. Nije trebalo da sumnjam u tebe, Kovano; ti nikada ne bi bez potrebe pozvao ljude na sastanak.
     "Koliko sam razumeo, među svinjčićima postoji težnja da se lansira vasionski brod kako bi namerno zarazili čovečanstvo deskoladom. A usled zasluga ovde prisutne mlade papagajke, mnoge druge šume su se zagrejale za tu ideju."
     "Očekujete da se izvinim", poče Kuara.
     "Očekujem da umukneš - ili nisi u stanju, makar deset minuta?" U gradonačelnikovom glasu sada se osećao stvarni bes. Kuara raširi oči i ukoči se u stolici.
     "Druga polovina našeg problema jeste mladi fizičar koji, na žalost, i dalje ima veze sa stvarnošću." Kovano značajno pogleda Grega. "Da si barem postao izdvojeni intelektualac. Umesto toga, igleda da si se sprijateljio sa najglupljim i najnasilnijim Luzitancima."
     "Mislite, sa ljudima koji se ne slažu sa vama", reče Grego.
     "Sa ljudima koji zaboravljaju da ovaj svet pripada pekeninjosima", reče Kuara.
     "Svetovi pripadaju onima kojima su potrebni i koji znaju kako da ih učine plodnim", odgovori Grego.
     "Umuknite, deco, ili ćete biti izbačeni sa sastanka na kome odrasli ljudi pokušavaju da se nešto dogovore."
     Grego ljutito pogleda gradonačelnika. "Nemojte mi se tako obraćati."
     "Obraćaću ti se kako god želim", reče Kovano. "Što se mene tiče, vi ste oboje narušili pravno nametnutu tajnost, i trebalo bi vas uhapsiti."
     "Pod kojom optužbom?"
     "Ja imam ovlašćenja u vanrednim situacijama, valjda se sećaš. Nije mi potrebna nikakva optužba dok se vanredna situacija ne okonča. Jesam li bio jasan?"
     "Nećete to učiniti. Potreban sam vam", reče Grego. "Ja sam jedini pristojan fizičar na Luzitaniji."
     "Fizičar nam ništa ne vredi ako se upusti u nadmetanje sa pekeninjosima."
     "Moramo da se borimo protiv deskolade", reče Grego.
     "Traćite vreme", javi se i Novinja.
     Prvi put od početka sastanka, Kuim pogleda majku. Izgledala je veoma nervozno. Čak uplašeno. Godinama je nije video takvu.
     "Okupili smo se zbog ove Kuimove besmislene misije", reče Novinja.
     "On se zove otac Estevao", javi se biskup Peregrino. On je uvek pazio na ukazivanje poštovanja crkvenim licima.
     "On mi je sin", reče Novinja. "Zvaću ga kako god želim."
     "Danas se okupila grupa veoma prijatnih ljudi", reče gradonačelnik Kovano.
     Stvari su se odvijale veoma loše. Kuim namerno nije rekao majci pojedinosti o svojoj misiji, jer je bio siguran da će se ona protiviti njegovom odlasku kod svinjčića koji ne skrivaju strah i mržnju prema ljudskim bićima. Kuim je dobro znao otkuda njoj toliki užas od bliskog dodira sa pekeninjosima. Dok je bilo dete, deskolada joj je ubila roditelje. Ksenolog Pipo postao joj je zamena za oca - a onda je postao i prvi čovek koga su pekeninjosi mučili do smrti. Novinja je provela dvadeset godina pokušavajući da zaštiti od iste sudbine svoju ljubav, Liba - Pipovog sina, sledećeg ksenologa. Čak se udala za drugog čoveka kako Libo ne bi dobio, kao njen muž, pristup njenim ličnim kompjuterskim dokumentima, jer verovala je da se u njima nalazi tajna koja je navela svinjčiće da ubiju Pipa. Na kraju je sve bilo uzalud. Libo je bio ubijen, isto kao i Pipo.
     Iako je kasnije saznala zašto su, zapravo, ubijeni, iako su pekeninjosi položili vrlo ozbiljan zavet da više neće biti nasilni prema ljudskim bićima, majka više nikako nije mogla da bude racionalna kada je reč o njenoj porodici i odlasku među svinjčiće. A sada se nalazila na sastanku koji je očito sazvan, i to svakako na njen zahtev, da se odluči sme li Kuim da pođe na svoje misionarsko putovanje. Ovo jutro biće veoma neprijatno. Majka je godinama uvežbavala da sve uvek bude po njenom. Udaja za Endrua Vigina u mnogo čemu ju je smirila i ublažila. No, kada je pomislila da je neko od njene dece u opasnosti, smesta je isturila kandže, i nikakav muž ne bi uspeo da je umiri.
     Zašto su gradonačelnik Kovano i biskup Peregrino uopšte pristali da upriliče ovakav sastanak?
     Kao da je čuo Kuimovo neizgovoreno pitanje, gradonačelnik poče da objašnjava. "Endru Vigin je došao kod mene sa novim podacima. U prvi mah sam pomislio da sve proglasim za tajnu, da pustimo oca Estevaoa da ide kod jeretika, a potom da zamolim biskupa Peregrina da se moli za njega. No, Endru me uverava da je, iako opasnost raste, i dalje najvažnije da svi imamo na raspolaganju što potpunije informacije. Govornici za Mrtve očito imaju gotovo patološko poverenje u zamisao da se ljudi bolje ponašaju kada više znaju. Ja sam suviše dugo političar da bih delio njegovo uverenje - ali on je stariji od mene, kako tvrdi, i pokorio sam se njegovoj mudrosti."
     Kuim je, naravno, dobro znao da se Kovano nikome ne pokorava. Endru Vigin ga je jednostavno ubedio.
     "Kako odnosi između ljudi i pekeninjosa postaju, hm, problematičniji, i pošto naš nevidljivi sustanar, kraljica-matica, očito priprema lansiranje vasionskih brodova, izgleda da i vanplanetna pitanja postaju sve složenija. Govornik za Mrtve me je obavestio da je od svojih vanplanetnih izvora saznao kako je neko na planeti po imenu Staza vrlo blizu da otkrije naše saveznike koji su uspevali da sprečavaju Kongres u izdavanju naređenja da flota uništi Luzitaniju."
     Kuim je sa zanimanjem primetio da Endru očito nije rekao gradonačelniku za Džejn. Za nju nije znao ni biskup Peregrino; a Grego i Kuara? A Ela? Majka je svakako znala. Zašto je Endru rekao meni, ako čuva tajnu od toliko drugih?
     "Postoje ozbiljni izgledi da u narednih nekoliko nedelja - ili dana - Kongres povrati komunikaciju sa flotom. U tom slučaju, nestaće i naša poslednja odbrana. Samo čudo bi moglo da nas spase od uništenja."
     "Koješta", reče Grego. "Ako ta - stvar - tamo u preriji može da izgradi vasionski brod za svinjčiće, svakako može da ga izgradi i za nas. Da zbrišemo sa planete pre nego što je razmontiraju."
     "Možda", reče Kovano. "I ja sam predložio nešto slično, mada manje živopisnim izrazima. Možda biste vi, Senhor Vigin, mogli da nam kažete zašto Gregov plan ne bi uspeo."
     "Kraljica-matica ne razmišlja isto kao mi. Ma koliko se trudila, ona ne shvata tako ozbiljno živote pojedinaca. Ako Luzitanija bude uništena, ona i pekeninjosi biće u najvećoj opasnosti..."
     "Mali Doktor uništava čitavu planetu", prekide ga Grego.
     "U najvećoj opasnosti od uništenja vrste", reče Vigin, kao da nije ni čuo Gregovu upadivu. "Ona neće traćiti brod na prevoz ljudi sa Luzitanije, jer postoje bilijarde ljudi na nekoliko stotina drugih svetova. Mi nismo u opasnosti od ksenocida."
     "Jesmo, ako ispadne onako kako hoće svinjčići-jeretici", reče Grego.
     "To je još jedan problem", reče Vigin. "Ako nismo našli način da neutrališemo deskoladu, ne možemo mirne savesti da prevezemo stanovništvo Luzitanije na neki drugi svet. Time bismo učinili isto ono što žele i jeretici - prisilili bismo druge ljude da se suoče sa deskoladom, i verovatno pri tom i umru."
     "Znači, nema rešenja", reče Ela. "Možemo lepo i da polegamo i umremo."
     "Ne baš", reče gradonačelnik Kovano. "Moguće je - možda i verovatno - da je naše selo, Milagra, osuđeno na propast. Ali možemo makar pokušati da izvedemo da kolonijski brodovi pekeninjosa ne ponesu deskoladu na ljudske svetove. Izgleda da postoje dva pristupa - jedan biološki i jedan teološki."
     "Tako smo blizu", reče majka. "Pitanje je meseci, ili čak i nedelja, kada ćemo Ela i ja načiniti vrstu koja će zameniti deskoladu."
     "To ti kažeš", reče Kovano. Potom se okrete ka Eli. "Šta kažeš ti?"
     Kuim umalo da glasno jekne. Sad će Ela reći da majka greši, da nema biološkog rešenja, a onda će joj majka reći da želi da me ubije šaljući me u misiju. Porodici je upravo to potrebno - Ela i majka u otvorenom ratu. Baš ti hvala, Kovano Železo.
     No, Elin odgovor nije bio onakav kakvog se Kuim plašio. "Dizajn je skoro gotov. To je jedini pristup koji još nismo uzalud isprobali, ali nalazimo se na putu da dobijemo nacrt za oblik virusa deskolade koji će činiti sve što je potrebno da održi životne cikluse lokalnih vrsta, ali neće moći da se prilagođava i uništava nijednu novu vrstu."
     "Govoriš o lobotomiji čitave jedne vrste", ogorčeno reče Kuara. "Kako bi ti se dopalo da neko nađe načina da održi ljude u životu, a da nam pri tom ukloni mali mozak?"
     Grego je, naravno, smesta prihvatio raspravu. "Prihvatiću to tvoje sranje tek kad virusi budu umeli da napišu pesmu ili da obrazlažu teoremu."
     "To što mi ne umemo da ih iščitamo ne znači da nemaju svoje epske poeme!"
     "Fechai as bocas!" zareža Kovano.
     Svi smesta ućutaše.
     "Nossa Senhora", nastavi on. "Možda Bog želi da uništi Luzitaniju zato što je to jedini način da ućutka vas dvoje."
     Biskup Peregrino se nakašlja.
     "A možda i ne", reče Kovano. "Nije na meni da nagađam o volji Božjoj."
     Biskup se nasmeja, što ohrabri i ostale da se nasmeju. Napetost je popustila - kao okeanski talas, koji se razbije, ali će se svakako vratiti.
     "Znači, antivirus je skoro gotov?" upita Kovano Elu.
     "Ne - ili da, virus za zamenu je gotovo potpuno načinjen. Ali i dalje imamo dva problema. Prvi je primena. Moramo naći načina da navedemo novi virus da napadne starog. To je još - prilično daleko."
     "Da li je zaista samo daleko, ili nemate pojma kako to da izvedete?" Kovano nije bio glup - očito je i ranije razgovarao sa naučnicima.
     "Negde između to dvoje", reče Ela.
     Majka se promeškoljila u stolici, primetno se povlačeći od Ele. Sirota moja Ela, pomisli Kuim. Majka godinama neće govoriti sa tobom.
     "A drugi problem?" upita Kovano.
     "Jedna je stvar načiniti virus za zamenu. Proizvoditi ga, to je sasvim druga stvar."
     "To su samo detalji", reče majka.
     "Dobro znaš da grešiš, majko", reče Ela. "Ja mogu da napravim shemu onoga što hoćemo od novog virusa. Ali čak ni na ispod deset stepeni Kelvina ne možemo da dovoljno precizno iseckamo i prekombinujemo virus deskolade. Ili nam umre, jer smo izbacili suviše delova, ili se smesta popravi čim se vrati na normalnu temperaturu, jer nismo izvadili dovoljno delova."
     "Tehnički problemi."
     "Tehnički problemi", ljutito ponovi Ela. "Kao pravljenje ansibla bez filotičke veze."
     "Prema tome, zaključak..."
     "Nema zaključka", reče majka.
     "Zaključak je", nastavi Kovano, "da se naši ksenobiolozi ne slažu o verovatnoći pripitomljavanja virusa deskolade. To nas okreće ka drugom pristupu - da ubedimo pekeninjose da šalju koloniste samo na nenastanjene svetove, gde mogu da uspostave svoju neobično otrovnu ekologiju, a da pri tom ne ubiju ljudska bića."
     "Da ih ubedimo", reče Grego. "Kao da oni umeju da ispune obećanja."
     "Oni su ispunili mnogo više obećanja nego ti", reče Kovano. "Da sam na tvom mestu, ne bih govorio tonom moralno uzvišenog bića."
     Stvari konačno stigoše do tačke kada je Kuim smatrao da treba i on da progovori. "Ovaj razgovor je veoma zanimljiv", poče on. "Bilo bi divno kad bi moja misija kod jeretika mogla pomoći da se svi pekeninjosi ubede da ne nanose zlo ljudskoj vrsti. No, čak i ako se svi složimo da moja misija ni slučajno ne može postići tako nešto, ja ću ipak poći. Čak i ako zaključimo da postoji ozbiljan rizik da moja misija pogorša situaciju, ipak ću poći."
     "Baš lepo što pristaješ na saradnju", kiselo reče Kovano.
     "Nameravam da sarađujem sa Bogom i sa crkvom", reče Kuim. "Moja misija kod jeretika nije da spasem ljudsku vrstu od deskolade, pa čak ni da pokušam da očuvam mir između ljudi i pekeninjosa na Luzitaniji. Moja misija kod jeretika ima za svrhu da ih vratim veri u Hrista i pod okrilje crkve. Idem da spasem njihove duše."
     "Pa naravno", reče Kovano. "Narvno da je to razlog što želiš da pođeš."
     "I zato ću i poći, i jedino po tome ću meriti je li moja misija uspela ili nije."
     Kovano bespomoćno pogleda biskupa Peregrina. "Kazali ste da je otac Estevao spreman na saradnju."
     "Kazao sam da je potpuno pokoran Bogu i crkvi", reče biskup.
     "Ja sam razumeo da možete da ga ubedite da odloži misiju dok ne saznamo nešto više."
     "Mogao bih da ga ubedim. Ili da mu naprosto zabranim da pođe", reče biskup Peregrino.
     "Pa, onda učinite to", reče majka.
     "Neću", reče biskup.
     "Mislio sam da vam je stalo do dobrobiti ove kolonije", reče gradonačelnik Kovano.
     "Stalo mi je do dobrobiti svih hrišćana u mom stadu", reče biskup Peregrino. "Do pre trideset godina to je značilo da sam mislio samo na ljudska bića na Luzitaniji. No, sada sam jednako odgovoran za duhovnu dobrobit pekeninjosa-hrišćana na ovoj planeti. Poslao sam oca Estevaoa u ovu misiju isto onako kako je misionar po imenu Patrik nekada poslat na ostrvo Ire. Imao je velikog uspeha, preobratio je i kraljeve i narode. Na nesreću, irska crkva nije se uvek ponašala onako kako je papa očekivao. Bilo je mnogo... recimo... kontroverzi izneđu njih. Prividno je reč bila o datumu kada pada Uskrs, ali u srži to je bilo pitanje poslušnosti papi. Povremeno je čak dolazilo i do krvoprolića. No, niko ni za trenutak nije pomisio da bi bilo bolje da sveti Patrik nikada nije došao na ostrvo Ire. Niko nije ni pomislio da kaže kako bi bilo bolje da su Irci ostali pagani."
     Grego ustade. "Našli smo filotu, istinski nedeljivi atom. Pokorili smo zvezde. Šaljemo poruke brzinom većom od sveltosne. A i dalje živimo u mračnom srednjem veku." Krenuo je ka vratima.
     "Iziđi iz ove sobe pre nego što ti dozvolim", reče gradonačelnik Kovano, "i nećeš videti sunce godinu dana."
     Grego ode do vrata, ali umesto da ih otvori i ode, nasloni se na njih i sarkastično se iskezi. "Evo, vidite kako sam poslušan."
     "Neću te dugo zadržati", reče Kovano. "Biskup Peregrino i otac Estevao ponašaju se kao da mogu doneti odluku nezavisno od nas, ali oni to, naravno, ne mogu. Ako ja odlučim da otac Estevao ne treba da ide u misiju kod svinjčića, neće ići. Neka to bude jasno. Ne bojim se da uhapsim luzitanijskog biskupa, ako to zahteva dobrobit Luzitanije; a što se tiče ovde prisutnog misionara, poći ćeš među pekeninjose tek uz moj pristanak."
     "Ne sumnjam da možeš da se uplićeš u poslove Božje na Luzitaniji", ledeno reče biskup Peregrino. "Sigurno znaš da ja za uzvrat mogu da te pošaljem u pakao."
     "Znam to", reče Kovano. "Ne bih bio prvi političar koji je posle sukoba sa crkvom završio u paklu. Na sreću, ovog puta neće doći dotle. Saslušao sam vas sve i doneo sam odluku. Čekanje na novi antivirus suviše je rizično. Čak i kad bih sa sigurnošću znao da će antivirus biti spreman kroz šest nedelja, opet bih dozvolio ovu misiju. Misija oca Estevaoa nam je za sada najbolja prilika da bar nešto izvučemo iz čitave zbrke. Endru mi reče da pekeninjosi veoma poštuju i vole oca Estevaoa - čak i nevernici. Ako uspe da ubedi jeretičke pekeninjose da odustanu od plana o uništenju čovečanstva u ime svoje vere, to će nam skinuti veliki teret sa leđa."
     Kuim ozbiljno klimnu glaovm. Gradonačelnik Kovano bio je veoma mudar čovek. Dobro je što nisu morali da se sukobljavaju, barem dosad.
     "U međuvremenu, očekujem da ksenobiolozi nastave rad na antivirusu, i to punom snagom. Kada virus bude postojao, odlučićemo da li da ga upotrebimo ili ne."
     "Upotrebićemo ga", reče Grego.
     "Samo preko mene mrtve", reče Kuara.
     "Cenim vašu spremnost da sačekate nove činjenice pre nego što se upustite u bilo kakvo delovanje", reče Kovano. "Što nas dovodi do tebe, Grego Ribeira. Endru Vigin me je uveravao da postoji razlog za tvrdnju kako je možda moguće putovanje brzinom većom od svetlosne."
     Grego hladno pogleda Govornika za Mrtve. "A gde ste to vi studirali fiziku, Senhor Falante?"
     "Nadam se da ću je naučiti od tebe", reče Vigin. "Dok ne budeš čuo moje dokaze, neću znati ni da li imam razloga za nadu u takvo otkriće."
     Kuim se nasmeši lakoći kojom je Endru otklonio svađu što je Grego želeo da započne. Grego nije budala. Znao je šta se desilo. No, Vigin mu nije ostavio nikakav razuman razlog da i dalje pokazuje neprijateljstvo. To je bila jedna od osobina Govornika za Mrtve koja je najviše ljutila njegove protivnike.
     "Ako postoji način da se putuje između svetova brzinom većom od svetlosne", reče Kovano, "bio bi nam potreban samo jedan takav brod da prevezemo sve ljude sa Luzitanije na neki drugi svet. Izgledi su svakako mali..."
     "To je budalast san", reče Grego.
     "Ali mi ćemo se pozabaviti njime. Proučićemo stvar, zar ne?" upita Kovano. "Ili ćemo se naći na prisilnom radu u kanalizaciji."
     "Ne bojim se ja fizičkog rada", reče Grego. "Nemojte misliti da ćete me strahom naterati da stavim svoj um u vašu službu."
     "Iznenađen sam", reče Kovano. "Grego, potrebna mi je tvoja saradnja. Ako ne mogu da je dobijem, biće mi dovoljna i poslušnost."
     Kuara se očito osećala zanemarena. Ustala je isto kao i Grego maločas. "Znači, možete da sedite i raspravljate o uništenju razumne vrste, a da ni ne pomislite o načinu da komunicirate sa njima. Nadam se da ćete uživati da budete masovne ubice." Potom je, kao i Grego, krenula da iziđe.
     "Kuara", reče Kovano.
     Zastala je.
     "Ti ćeš proučavati načine komunikacije sa deskoladom. Videćeš može li se razgovarati sa tim virusom."
     "Mogu da prepoznam kad mi je bačena kost", reče Kuara. "Šta ako vam kažem da oni mole da ih ne ubijemo? Ionako mi ne biste poverovali."
     "Upravo suprotno. Znam da si ti poštena žena, čak i kad si beznadežno indiskretna", reče Kovano. "Ali imam još jedan razlog što želim da razumeš molekularni jezik deskolade. Vidiš, Endru Vigin je pomenuo mogućnost koja meni nikad ranije nije pala na pamet. Svi znamo da razum pekeninjosa potiče iz vremena kada se virus deskolade pojavio na planeti. Ali šta ako smo pobrkali uzrok i posledicu?"
     Majka se okrete ka Endruu, sa gorkim poluosmehom na licu. "Misliš da su pekeninjosi izazvali deskoladu?"
     "Ne", reče Endru. "Ali šta ako su pekeninjosi, zapravo, deskolada?"
     Kuara jeknu.
     Grego se nasmeja. "Pun si lepih ideja, Vigine."
     "Ne razumem", reče Kuim.
     "Samo sam se pitao", reče Endru. "Kuara kaže da je deskolada toliko složena da možda ima i inteligenciju. Šta ako virusi deskolade koriste tela pekeninjosa da je ispolje? Šta ako inteligencija pekeninjosa potiče isključivo od virusa koji nose u telu?"
     Na to se prvi put javi Ouanda, ksenolog. "Gospodine Vigine, očito ne znate ništa više o ksenologiji nego o fizici", reče ona.
     "Verovatno znam čak i manje od toga", reče Vigin. "Ali pomislio sam da nikada nismo uspeli da smislimo nikakav drugi način na koji bi se sećanja i inteligencija očuvali dok umirući pekeninjos prelazi u treći život. Drveće nema nikakav mozak. No, ako se volja i sećanja prenose deskoladom, smrt mozga ne bi značila gotovo ništa prilikom prenošenja ličnosti u očinsko drvo."
     "Čak i ako je to tačno", reče Ouanda, "ne postoji nikakav opit kojim bi se to moglo potvrditi."
     Endru Vigin tužno klimnu glavom. "Znam da ja nisam uspeo da smislim takav opit. Nadao sam se da bi ti mogla."
     Kovnao ih opet prekide. "Ouanda, potrebna si nam da to ispitaš. Ako ne veruješ u to, u redu - smisli način da dokažeš da nije tačno, i time ćeš obaviti posao." Kovano ustade i obrati se svima. "Da li ste razumeli šta tražim od vas? Suočeni smo sa najstrašnijim moralnim izborom sa kojim se čovečanstvo ikada susrelo. Rizikujemo da izvršimo ksenocid, ili da dozvolimo da bude izvršen ako ništa ne preduzmemo. Sve vrste za koje se zna ili pretpostavlja da su razumne nalaze se u ogromnoj opasnosti, a gotovo sve odluke o tome zavise od nas. Poslednji put kad se desilo nešto makar izdaleka slično, naši preci odabrali su da izvrše ksenocid da bi, kako su mislili, spasli sebe. Sada vas molim, sve vas, da nam pomognete, da pođete svakim putem, ma koliko malo verovatan bio, koji možda pokazuje tračak nade, koji bi mogao da nam pruži iskru svetlosti koja bi nam olakšala odluke. Hoćete li pomoći?"
     Čak i Grego, Kuara i Ouanda klimnuše glavom, iako oklevajući. Kovano je, barem za trenutak, uspeo da sve trvrdoglave svađalice okupljene u ovoj sobi pretvori u družinu spremnu na saradnju. Koliko će to potrajati van sobe, moglo se samo nagađati. Kuim je zaključio da će duh saradnje verovatno potrajati do sledeće krize - a možda će to biti i dovoljno.
     Ostao je još samo jedan sukob. Pošto je sastanak završen i pošto svi počeše da se pozdravljaju i dogovaraju odvojene razgovore, majka priđe Kuimu i oštro ga pogleda u oči.
     "Ne idi."
     Kuim zatvori oči. Na to nije mogao ništa da odgovori.
     "Ako me voliš", reče ona.
     Kuim se seti priče iz Novog Zaveta, kada su Isusa posetili mati i braća, i zahtevali da prekine razgovor sa učenicima da bi ih primio.
     "Ovo su moja mati i moja braća", promrmlja Kuim.
     Mora da ga je razumela, jer kada je otvorio oči, više je nije bilo.
     Manje od sata kasnije Kuim je već bio na putu, vozeći jedan od dragocenih seoskih kamioneta. Uvek je nosio vrlo malo stvari, i na obično putovanje svakako bi krenuo pešice. No, šuma u koju se uputio bila je toliko daleko da bi bez vozila putovao do nje nedeljama; a ne bi mogao ni da ponese dovoljno hrane. Ovo je i dalje bila neprijateljska sredina - nijedna lokalna biljka nije bila jestiva za ljude, a i da jeste, Kuim bi ipak morao da nosi hranu sa lekovima za obuzdavanje deskolade. Bez njih bi umro od deskolade mnogo pre nego od gladi.
     Kako se Milagra smanjivala za njim, kako je zalazio sve dublje i dublje u bezlični otvoreni prostor prerije, Kuim, otac Estevao, poče da se pita šta bi odlučio gradonačelnik Kovano da je znao ime vođe jeretika - bilo je to očinsko drvo Ratotvorac, i taj Ratotvorac je govorio da je jedina nada za pekeninjose da Sveti Duh, to jest virus deskolade, uništi sve ljude na Luzitaniji.
     Svejedno. Bog je pozvao Kuima da propoveda Hrista svakom narodu, svakoj porodici, na svakom jeziku. Čak i najratoborniji, krvožedni, mržnjom ispunjeni narodi mogu osetiti dodir ljubavi Božje i postati hrišćani. To se desilo mnogo puta tokom istorije. Što ne bi i sada?
     Oh, Oče, učini veliko delo na ovom svetu. Tvojoj deci čuda nisu nikada bila potrebnija nego sada.

     Novinja nije govorila sa Enderom, i on se bojao. Nije to bilo durenje - Novinja se nikada nije durila. Enderu se činilo da je njeno ćutanje ne kazna nego uzdržavanje od kazne; ćutala je zato što bi, kad bi progovorila, njene reči bile suviše okrutne da bi ikada bile oproštene.
     Zato u prvo vreme nije pokušavao da izvuče neku reč iz nje. Pustio ju je da luta kućom kao senka, da promiče kraj njega bez pogleda; pokušavao je da se drži dalje od nje i odlazio je u postelju tek kad bi ona zaspala.
     Očito je to bilo zbog Kuima. Njegova misija kod jeretika - bilo je lako razumeti čega se plašila, i mada Ender nije delio taj strah, znao je da Kuimovo putovanje nije bezopasno. Novinja se ponašala iracionalno. Kako je Ender mogao da zaustavi Kuima? Kuim je bio jedino od Novinjine dece na koje Ender nije imao gotovo nikakvog uticaja; pre nekoliko godina postigli su sporazum, ali to je bila objava mira između dve ravnopravne strane, a ne pseudo očinstvo kao sa svom ostalom decom. Ako Novinja nije uspela da ubedi Kuima da odustane od misije, šta bi Ender mogao da postigne?
     Novinja je to verovatno znala, intelektualno. No, kao i sva ostala ljudska bića, nije se uvek ponašala u skladu sa svojim znanjem. Izgubila je premnogo ljudi koje je volela; kad je osetila da joj još neko izmiče, reagovala je refleksno, a ne intelektualno. Ender je ušao u njen život kao iscelitelj, zaštinik. Njegov posao je da je sačuva od straha, a sada se ona ipak bojala, i bila je ljuta na njega što ju je izneverio.
     No, posla dva dana ćutanja Enderu je bilo dosta. Nije bilo dobro vreme za postojanje prepreka između njega i Novinje. Znao je - isto kao i ona - da će Valentinin dolazak možda oboma doneti teškoće. Imao je tako mnogo starih navika u razgovoru sa Valentinom, tako mnogo veza sa njom, tako mnogo pristupa u njenu dušu, da mu je bilo teško da ne postane po navici ista ona osoba kakav je bio u godinama - milenijumima - koje su proveli zajedno. Preživeli su zajedno tri hiljade godina istorije kao da su je gledali istim očima. Sa Novinjom je bio samo trideset godina. Zapravo je to bilo duže, subjektivno, nego što je bio s Valentinom, ali bilo je tako lako vratiti se u staru ulogu Valentininog brata, Govornika njenom Demostenu.
     Ender je očekivao da će Novinja biti ljubomorna kada stigne Valentina, i bio je spreman na to. Upozorio je Valentinu da će u prvo vreme verovatno imati malo prilike da budu zajedno. Ona ga je razumela - i Jakt je imao svojih briga; i Jaktu i Novinji bilo je potrebno samopouzdanje. Bilo je gotovo smešno što su oboje bili ljubomorni na vezu između bratra i sestre. Između Endera i Valentine nikada nije bilo ni nagoveštaja seksualnosti - svako ko ih poznaje nasmejao bi se na takvu pomisao - ali Jakt i Novinja nisu zazirali od seksualnog neverstva. Nije im smetala ni emotivna veza - Novinja nije imala nikakvog razloga da sumnja u Enderovu ljubav i odanost, a Jakt ne bi mogao da traži više nego što mu je Valentina pružala, i u strasti i u poverenju.
     Stvar je bila mnogo dublja. Reč je bila o činjenici da čak i sada, posle toliko godina, čim su se sreli, njih dvoje dejstvuju kao jedna osoba, pomažući jedno drugom čak i bez potrebe za objašnjenjem šta žele da postignu. Jakt je to uvideo, i čak i Enderu, koji ga nikad ranije nije video, bilo je jasno da je ozbiljno uzdrman. Kao da je, gledajući svoju ženu i njenog brata, shvatio: to je prava bliskost. Tako izgleda kad dvoje ljudi postane jedno. Oduvek je smatrao da su on i Valentina bliski koliko god mogu da budu muž i žena. A sad je morao da se suoči sa činjenicom da je moguće da dvoje ljudi budu još bliži. Da budu, u neku ruku, ista osoba.
     Ender je to video kod Jakta, i mogao je samo da se divi načinu na koji ga je Valentina umirivala - i na koji se udaljila od Endera kako bi njen muž stigao da se postepeno, u malim dozama, navikne na vezu između njih.
     Ono što Ender nije uspeo da predvidi bila je Novinjina reakcija. U prvi mah ju je poznavao kao majku njene dece; poznavao je samo njenu silovitu, nerazumnu odanost porodici. Pretpostavljao je da bi, ukoliko bi smatrala da je ugrožena, mogla da postane posesivna i sklona preteranoj kontroli, onakva kakva je bila prema deci. Uopšte nije bio spreman za način na koji se povukla od njega. Čak i pre ovog ledenog ćutanja zbog Kuimove misije, primetio je da se udaljava od njega. Zapravo, kad je malo razmislio, shvatio je da je to počelo i pre Valentininog dolaska. Kao da je Novinja počela da se povlači pred suparnicom čak i pre nego što je suparnica stigla.
     To je bilo sasvim logično - trebalo je da vidi kad je počelo. Novinja je tokom života izgubila premnogo snažnih osoba. Roditelje. Pipa. Liba. Čak i Mira. Jeste bila posesivni zaštitnik svoje dece, jer je mislila da im je to potrebno, ali sa ljudima koji su bili potrebni njoj ponašala se upravo suprotno. Ako se uplaši da će se udaljiti od nje, ona se udaljavala od njih; nije dozvoljavala sebi da joj oni budu potrebni.
     Ne, ne 'oni'. On. Ender. Pokušavala je da joj on ne bude potreban. A ovo ćutanje, ako se nastavi, podići će između njih takvu ogradu da im se brak nikada neće oporaviti.
     Ender nije znao šta tada da uradi. Nikad mu nije ni palo na pamet da bi njihov brak mogao da bude ugrožen. Nije olako ušao u njega; nameravao je da umre oženjen Novinjom, i sve protekle zajedničke godine bile su ispunjene radošću koja potiče od potpunog poverenja u drugu osobu. Sada je Novinja izgubila poverenje u njega. Samo što to nije bilo pravedno. I dalje joj je bio muž, verniji od bilo kog drugog čoveka, bilo koje druge osobe u njenom životu. Nije zaslužio da je izgubi zbog glupog nesporazuma. A ako pusti da se stvari odvijaju po njenom, ma koliko nesvesno ona to činila, ona će ostati potpuno ubeđena da nikada više ne sme da zavisi od druge osobe. To bi bilo tragično, jer ne bi bilo tačno.
     Zato je Ender već smišljao neku vrstu sukoba kada ga je Ela slučajno sama pokrenula.
     "Endru."
     Ela je stajala na vratima. Ako je i pljesnula rukama napolju, tražeći dozvolu da uđe, Ender je nije čuo. Uostalom, teško da bi pljeskala rukama pred majčinom kućom.
     "Novinja je u našoj sobi", reče Ender.
     "Došla sam da razgovaram sa tobom", reče Ela.
     "Žao mi je, ne možeš dobiti povišicu džeparca."
     Ela se nasmeja i priđe da sedne kraj njega, ali brzo se uozbiljila. Bila je zabrinuta.
     "Kuara", reče ona.
     Ender uzdahnu i nasmeši se. Kuara je od rođenja bila svoglava i protivna svemu, i nikad je ništa nije učinilo drugačijom. Ipak, Ela je oduvek mogla da utiče na nju više od bilo koga drugog.
     "To naprosto nije normalno", reče Ela. "Zapravo, pravi manje problema nego inače. Ne svađa se."
     "Znak opasnosti?"
     "Znaš da pokušava da razgovara sa deskoladom."
     "Molekularni jezik."
     "E, to što čini je opasno, i čak i ako uspe, neće uspostaviti komunikaciju. Naročito ako uspe, jer tada ćemo najverovatnije svi biti mrtvi."
     "Šta to ona radi?"
     "Poharala mi je zapise - što nije bilo teško, jer nisam mislila da treba da ih zaštitim od drugih naučnika. Načinila je inhibitore koje sam pokušavala da ugradim u biljke - to je sasvim lako, jer sam tačno opisala postupak. Samo, umesto da ih ugradi u nešto, ona ih daje neposredno deskoladi."
     "Kako to misliš - daje ih?"
     "To su njene poruke. To im šalje na tim malim nosačima poruka. Da li su ti nosači jezik ili nisu, neće se odrediti takvim eksperimentom. No, bila razumna ili ne, znamo da je deskolada sjajna u prilagođavanju - a ona joj pomaže da se prolagodi nekim mojim najboljim strategijama blokiranja."
     "Izdaja."
     "Tako je. Predaje neprijatelju naše vojne tajne."
     "Jesi li pričala sa njom o tome?"
     "Sta brincando. Claro que falei. Ela quase me matou." Mora da se šališ - naravno da sam pričala sa njim. Umalo da me ubije.
     "Je li uspela da obuči neki virus?"
     "Čak ih i ne testira na to. Isto kao da je otvorila prozor i proderala se: 'Dolaze da vas ubiju!' Ona se bavi ne naukom nego međuspecijskom politikom, samo što ne znamo da li druga strana uopšte ima politiku, samo znamo da bi uz njenu pomoć mogla da nas ubije brže nego što smo i pomišljali."
     "Nossa Senhora", promrmlja Ender. "To je suviše opasno. Ne sme se poigravait takvim stvarima."
     "Možda je već porekasno - ne mogu da znam je li već nanela štetu."
     "Onda moramo da je zaustavimo."
     "Kako, da joj polomimo ruke?"
     "Razgovaraću sa njom, ali suviše je odrasla - ili suviše mlada - da bi saslušala tuđe mišljenje. Bojim se da će poslednju reč imati gradonačelnik, a ne mi."
     Tek kad je čuo Novinjin glas, Ender je shvatio da je i ona ušla u sobu. "Drugim rečima, hapšenje", reče Novinja. "Nameravaš da pošalješ moju kćer u zatvor. Kada si nameravao da me obavestiš o tome?"
     "Nisam ni pomislio na zatvor", reče Ender. "Hteo sam da joj onemoguće pristup..."
     "To nije posao za gradonačelnika", reče Novinja, "nego za mene. Ja sam glavni ksenobiolog. Zašto nisi došla kod mene, Elanora? Zašto si došla kod njega?"
     Ela je sedela bez reči, mirno gledajući majku. Ona je tako rešavala sukobe sa majkom, pasivnim otporom.
     "Kuara je van kontrole, Novinja", reče Ender. "Bilo je dovoljno loše što je odala tajnu očinskom drveću. Sad je odaje deskoladi, a to je ludačko ponašanje."
     "Es psicologista, agora?" Sad si i psiholog?
     "Ne nameravam da je uhapsim."
     "Ti ne nameravaš ništa", reče Novinja. "Pogotovo ne sa mojom decom."
     "Tako je", reče Ender. "Ne nameravam ništa sa decom. Dužan sam, ipak, da preduzmem nešto kada odrasli građnin Milagre neodgovorno ugrožava živote svih ljudskih bića na ovoj planeti, a možda i svih ljudskih bića uopšte."
     "A otkuda tebi ta plemenita dužnost, Endru? Je li se Bog spustio sa planine i dao ti dozvolu da vladaš ljudima, uklesanu u kamenu ploču?"
     "Dobro", reče Ender. "Šta ti predlažeš?"
     "Predlažem da se ne mešaš u stvari koje te se ne tiču. Iskreno rečeno, Endru, to se odnosi na gotovo sve. Ti nisi ksenobiolog. Nisi fizičar. Nisi ksenolog. Zapravo, nisi ništa, zar ne, osim profesionalnog smetala u tuđim životima."
     "Majko!" jeknu Ela.
     "Jedino što ti daje ikakvo pravo, bilo gde, jeste taj prokleti dragulj što ga imaš u uhu. Ona ti šapuće tajne, ona razgovara sa tobom noću, dok si u krevetu sa svojom ženom, i kad god ona poželi nešto, ti se upleteš u stvar koja te se uopšte ne tiče i govoriš sve što ti ona kaže da govoriš. Pričaš da je Kuara izvršila izdaju - što se mene tiče, ti si izdao stvarne ljude radi jednog predimenzionisanog programa!"
     "Novinja", reče Ender. To je trebalo da bude pokušaj da je umiri.
     No, ona nije htela dijalog. "Da se nisi usudio da pregovaraš sa mnom, Endru. Sve ove godine sam mislila da me voliš..."
     "I volim te."
     "Mislila sam da si postao jedan od nas, deo naših života..."
     "I jesam."
     "Mislila sam da je to stvarno..."
     "I jeste."
     "Ali ti si upravo ono što nam je biskup Peregrino govorio od samog početka. Manipulator. Onaj koji kontroliše. Tvoj brat je nekada vladao čitavim čovečanstvom, zar ne? Ali ti nisi tako ambiciozan. Tebi je dovoljna jedna mala planeta."
     "Za ime Božje, majko, jesi li sišla sa uma? Zar ne poznaješ ovog čoveka?"
     "Mislila sam da ga poznajem!" Novinja poče da plače. "Ali neko ko me voli ne bi nikada pustio mog sina da ode kod onih krvoločnih malih svinja..."
     "Nismo mogli da zaustavimo Kuima, majko! Niko nije mogao!"
     "On nije čak ni pokušao. On se složio!"
     "Da", reče Ender. "Mislio sam da tvoj sin čini odvažnu i plemenitu stvar, i složio sam se sa time. On je znao da opasnost nije velika, ali je istinska, a ipak je odlučio da ide - i složio sam se sa time. Isto to bi i ti ulčinila, a nadam se da bih i ja to učinio da sam bio na njegovom mestu. Kuim je odrastao čovek, dobar čovek, možda i veliki. Tvoja zaštita mu ne treba i on je ne želi. Odlučio je šta je njegov životni poziv i to i radi. Poštujem ga zbog toga, a trebalo bi i ti da ga poštuješ. Kako se usuđuješ da kažeš da je iko od nas trebalo da mu se nađe na putu!"
     Novinja je konačno ućutala, barem za trenutak. Da li odmerava Enderove reči? Da li je konačno shvatila koliko je uzaludno i, da, okrutno što je Kuima ispratila u ljutnji umesto u nadi? Tokom tog ćutanja, Ender je još imao neke nade.
     A onda se ćutanje prekide. "Ako se ikad ponovo upleteš u život moje dece, završila sam s tobom", reče Novinja. "A ako se Kuimu išta desi - išta - mrzeću te dok ne umreš i moliću se da taj dan dođe što pre. Nisi sveznajući, kopile jedno, i vreme je da prestaneš da se ponašaš kao da jesi."
     Otišla je do vrata, a onda je odustala od teatralnog izlaska. Okrenula se ka Eli i progovorila neobično smireno. "Elanora, smesta ću preduzeti korake da uskratim Kuari pristup podacima i opremi koju koristi da pomogne deskoladi. A ubuduće, mila, ako ikada čujem da razgovaraš sa nekim o laboratorijskim stvarima, a pogotovo sa ovim čovekom, tebe ću isključiti iz laboratorije, doživotno. Da li razumeš?"
     Ela joj opet odgovori ćutanjem.
     "Ah", reče Novinja. "Vidim da mi je ukrao više dece nego što sam mislila."
     Potom ode.
     Ender i Ela su ostali da sede, zaprepašćeno ćuteći. Konačno Ela ustade, ali nije pošla ni korak.
     "Zaista bi trebalo da idem da nešto uradim", reče Ela, "ali ubij me ako mogu da smislim šta."
     "Možda bi trebalo da pođeš kod majke i pokažeš joj da si još na njenoj strani."
     "Ali nisam", reče Ela. "Zapravo, mislila sam da možda pođem kod gradonačelnika Železa i predložim mu da smeni majku sa položaja glavnog ksenobiologa, jer je očito sišla s uma."
     "Ne, nije", reče Ender. "A ako uradiš išta slično, to će je ubiti."
     "Majku? Nije ona od takvih."
     "Jeste", reče Ender. "Sada je toliko krhka da bi je takav udarac zaista mogao ubiti. Ne telo, nego... poverenje. Nadu. Nemoj joj pružiti razloga da misli da nisi uz nju, bez obzira na sve."
     Ela ga je začuđeno gledala. "Da li ti to odlučiš, ili si se rodio takav?"
     "O čemu govoriš?"
     "Majka ti je upravo rekla stvari od kojih bi trebalo da pobesniš ili očajavaš ili... barem nešto, a ti samo sediš i pokušavaš da smisliš način da joj pomogneš. Zar nikada ne poželiš da se izdereš na nekoga? Hoću da kažem, zar nikada ne izgubiš kontorlu?"
     "Ela, kada nenamerno ubiješ nekoliko ljudi golim rukama, ili naučiš da se kontrolišeš ili izgubiš čovečnost."
     "Učinio si to?"
     "Da", reče on. Za trenutak je mislio da će je to šokirati.
     "Misliš da bi još to mogao?"
     "Verovatno", reče on.
     "Dobro. Možeš nam biti od koristi kada ustreba."
     Tek tad se nasmejala. Bila je to šala. Ender oseti olakšanje. Čak se i on nasmejao, bledo, zajedno sa njom.
     "Idem kod majke", reče Ela, "ali ne zato što si mi ti tako rekao, pa čak ne ni iz razloga koje si naveo."
     "Dobro, samo da ideš."
     "Zar ne želiš da znaš zašto idem da čučim kod nje?"
     "Već znam."
     "Naravno. Ona je pogrešila, zar ne. Ti jesi sveznalica."
     "Ideš kod svoje majke zato što je to u ovom trenutku nešto najbolnije što možeš da učiniš sama sebi."
     "Kad tako kažeš, zvuči izopačeno."
     "To je najbolnija dobra stvar koju možeš da učiniš. To je najneprijatniji posao na raspolaganju. To ne najteži teret koji možeš preuzeti."
     "Znači, Ela mučenica? Hoćeš li to reći kada budeš govorio moju smrt?"
     "Ako treba da govorim tvoju smrt, moraću da napravim snimak unapred. Nameravam da umrem mnogo pre tebe."
     "Znači, ne odlaziš sa Luzitanije?"
     "Ni slučajno."
     "Čak ni ako te majka otera?"
     "Ne može. Nema osnova za razvod, a biskup Peregrino nas oboje dovoljno dobro poznaje da ismeje svaki zahtev za poništenje na osnovu odsustvovanja od stola i postelje."
     "Znaš na šta sam mislila."
     "Ja sam ovde na duge staze", reče Ender. "Nema više lažne besmrtnosti zbog vremenske dilatacije. Dosta mi je jurnjave kroz svemir. Nikada više neću napustiti površinu Luzitanije."
     "Čak i ako te to ubije? Čak i ako dođe flota?"
     "Ako svi mogu da odu, otići ću i ja", reče Ender. "Ali I tada ću ostati da pogasim svetla i zaključam vrata."
     Pritrčala mu je, poljubila ga u obraz i zagrlila, samo na trenutak. Potom je izišla i on ponovo ostade sam.
     Koliko sam pogrešio za Novinju, poisli on. Uopšte nije bila ljubomorna na Valentinu, nego na Džejn. Svih ovih godina gledala me je kako razgovaram sa Džejn, sve vreme, kako joj govorim stvari koje ona nikada neće čuti, slušam stvari koje mi ona nikada neće reći. Izgubio sam njeno poverenje, a nisam ni znao da ga gubim.
     Čak i sada je, izgleda, podglasno govorio. Mora da je razgovor sa Džejn postao tako duboka navika da čak nije ni znao kada to radi. A ona mu je odgovorila.
     "Upozorila sam te", reče ona.
     Verovatno jesi, nemo odgovori Ender.
     "Ti uvek misliš da ja ne mogu da razumem ljudska bića."
     Izgleda da učiš.
     "Samo da znaš da je ona u pravu. Ti jesi moja marioneta. Stalno manipulišem tobom. Već godinama nisi smislio nijednu sopstvenu misao."
     "Umukni", šapnu on. "Nisam raspoložen."
     "Endere", reče ona, "ako misliš da bi ti pomoglo da ne izgubiš Novinju, slobodno izvadi dragulj iz uha. Neće mi smetati."
     "Meni hoće", reče on.
     "Lagala sam, i meni bi smetalo", reče ona. "Ali ako budeš morao, da bi je zadržao, slobodno ga izvadi."
     "Hvala", reče on. "Ali ne verujem da vrediti zadržavati nekoga koga sam očito već izgubio."
     "Kad se Kuim vrati, sve će biti dobro."
     Tako je, pomisli Ender. Tako je.
     Molim te, Bože, dobro pazi na oca Estevaoa.

     Znali su da dolazi otac Estevao. Pekeninjosi to uvek znaju. Očinsko drveće javlja jedno drugom sve. Među njima nema tajni. Doduše, nisu oni tako želeli. Možda i postoji neko očinsko drvo koje želi da sačuva tajnu ili da prenese laž. No, oni nisu umeli tako. Nikada nisu imali lična iskustva. Ako bi jedno očinsko drvo i želelo da zadrži nešto za sebe, u blizini se uvek nalazilo i drugo, koje nije tako mislilo. Šume su uvek delovale kao celina, ali su i dalje bile sastavljene od jedinki, i tako su se priče prenosile iz jedne šume u drugu bez obzira na to što nekolicina očinskih drveta možda misli drugačije.
     Kuim je znao da mu je to najbolja zaštita; iako je Ratotvorac krvožedno kopile - mada je to kod pekeninjosa reč koja ne znači ništa - ne može učiniti ocu Estevaou ništa ako prvo ne ubedi braću iz svoje šume da urade onako kako on želi. A ako to i uradi, drugo očinsko drveće iz njegove šume će to znati, i preneće priču. Biće svedoci. Ako Ratotvorac prekrši zavet dat pre trideset godina, kada je Endru Vigin poslao Ljudskog u treći život, to neće moći da učini krišom. Čitav svet će čuti za to, i svi će znati da je Ratotvorac krivokletnik. To bi bilo sramno. Koja žena bi tada dopustila da mu braća odnesu majku? Koliko bi dece imao sve dok živi?
     Kuim je bio bezbedan. Možda im nije potreban, ali ne mogu mu nauditi.
     Ipak, kad je stigao u Ratotvorčevu šumu, nisu traćili vreme na slušanje. Braća su ga ščepala, bacila ga na tlo i odvukla do Ratotvorca.
     "Ovo nije bilo potrebno", reče on. "Ionako sam krenuo ovamo."
     Jedan brat poče da udara štapovima po drvetu. Kuim je slušao promenu zvuka dok je Ratotvorac menjao raspored šupljina u sebi, uobličujući zvuk u reči.
     "Došao si jer sam ja naredio tako."
     "Ti si naredio. Došao sam. Ako hoćeš da misliš kako si ti izazvao moj dolazak, neka ti bude. Ali ja se voljno pokoravam samo naredbama Božjim."
     "Došao si da čuješ volju Božju", reče Ratotvorac.
     "Došao sam da prenesem volju Božju", reče Kuim. "Deskolada je virus, koji je Bog stvorio kako bi pekeninjose pretvorio u dostojnu decu. No, Sveti Duh nema otelotvorenje. Sveti Duh je duhovne prirode, kako bi mogao da obitava u našim srcima."
     "Virus deskolade obitava u našim srcima i daje nam život. Kada obitava u tvom srcu, šta ti daje?"
     "Jednog Boga. Jednu veru. Jedno krštenje. Bog ne propoveda jedno ljudima, a drugo pekeninjosima."
     "Mi nismo 'maleni'. Ti ćeš videti ko je moćan, a ko mali."
     Naterali su ga da stane leđima okrenut Ratotvorčevom stablu. Osećao je kako se kora migolji iza njega. Pritiskali su ga. Mnogo malih ruku, mnogo njuški koje su disale u njega. Za sve ove godine nikada nije ni pomislio da te ruke i lica mogu biti i neprijatlejski. Čak i sada je, sa olakšanjem, shvatio da ih ne smatra za svoje neprijatelje. Oni su neprijatelji Boga, i žalio ih je. Za njega je to bilo veliko otkriće, jer čak i dok su ga gurali u unutrašnjost ubilačkog očinskog drveta, nije osećao nimalo straha ili mržnje u sebi.
     Zaista se ne bojim smrti. To dosad nisam znao.
     Braća su još udarala štapovima po spoljašnjosti drveta. Ratotvorac je uobličavao zvuke u reči Očinskog jezika, ali Kuim je sada bio unutar zvuka, unutar reči.
     "Misliš da ću prekršiti zavet", reče Ratotvorac.
     "Palo mi je na pamet", odgovori Kuim. Sada je bio potpuno unutar drveta, mada je deblo ostalo otvoreno pred njim, od glave do pete. Mogao je da vidi, mogao je lako da diše - čak nije bilo ni osećanja zatvorenosti. Ali drvo se toliko priljubilo uz njega da nije mogao da pomeri ruke i noge, nije mogao ni da pokuša da se okrene bočno i provuče kroz pukotinu pred sobom. Prava je kapija i uzan prolaz koji vode ka spasenju.
     "Proverićemo", reče Ratotvorac. Kuimu je bilo teže da razabere reči, pošto ih je slušao iznutra. Bilo mu je teže da misli. "Neka Bog presudi između tebe i mene. Daćemo ti da piješ koliko želiš - vodu sa našeg potoka. Ali hranu nećeš dobiti."
     "Da me umorite glađu..."
     "Glađu? Imamo mi našu hranu. Dobićeš je kroz deset dana. Ako ti Sveti Duh dozvoli da poživiš deset dana, nahranićemo te i pustiti na slobodu. Tada ćemo verovati u tvoje učenje. Priznećemo da smo pogrešili."
     "Virus će me ubiti mnogo pre toga."
     "Sveti Duh će presuditi i odlučiti jesi li dostojan."
     "To će zaista biti provera", reče Kuim, "ali ne takva kao što misliš."
     "Oh?"
     "To je provera Strašnog Suda. Stojiš pred Hristom, a on govori onima sa desne strane svoje: 'Bejah stranac, a vi me primiste. Bejah gladan, a vi me nahraniste. Stupite u radost Gospodnju.' Potom govori onima sa svoje leve strane: 'Bejah gladan, a ne dadoste mi ništa. Bejah stranac, a vi bejaste grubi na mene.' A oni mu svi govore: 'Gospode, kada smo ti činili tako što?' a on odgovara, 'Ako to učiniste najnižem od braće moje, učiniste i meni.' Svi vi, braćo, što ste se tu skupili - ja sam najniži od vaše braće. Odgovaraćete pred Hristom za ovo što meni činite."
     "Glupane", reče Ratotvorac. "Mi ti ne činimo ništa sem što te držimo. Dešava ti se ono što Bog želi. Zar nije Hrist rekao: 'Ne činim ništa sem onoga što videh da moj Otac čini'? Nije li Hrist rekao: 'Ja sam put. Pođite za mnom'? Pa, pustićemo te da uradiš isto što i Hrist. On je izdržao u pustinji bez hleba četrdeset dana. Mi ti dajemo četvrtinu prilike da postaneš svet. Ako Bog želi da verujemo u tvoje učenje, poslaće anđele da te nahrane. Pretvoriće kamen u hleb."
     "Grešite", reče Kuim.
     "Ti si pogrešio što si došao ovamo."
     "Hteo sam da kažete da je ovo greška u učenju. Dobro ste upamtili pojedinosti - post u pustinji, hleb od kamena, sve redom. Ali zar ne mislite da je malo preterano što ste dodelili sebi ulogu Sotone?"
     Na to Ratotvorac pobesne, govoreći tako brzo da su pokreti unutar drveta počeli da pritiskaju i gnječe Kuima sve dok se nije uplašio da će biti rastrgnut unutar drveta.
     "Ti si Sotona! Pokušavaš da nas navedeš da verujemo u tvoje laži dovoljno dugo, kako biste imali vremena da smislite kako da ubijete deskoladu i sprečite braću da pređu u treći život! Zar misliš da vas nismo prozreli? Znamo mi za sve vaše planove! Vi nemate tajne! A ni Bog nema tajni pred nama! Mi smo oni kojima je dat treći život, ne vi! Da vas je Bog voleo, ne bi vas naterao da sahranjujete svoje mrtve u zemlju, a potom da ih izjedu crvi!"
     Braća su sedela oko otvora u deblu, zaneseno slušajući raspravu.
     Tako je trajalo šest dana, sa raspravama o doktrini kojih se ne bi postideo nijedan crkveni otac u bilo kom dobu. Još od Nikejskog sabora nisu bila potezana i odmeravana tako velika pitanja.
     Sve što je rečeno pronosilo se od brata do brata, od drveta do drveta, od šume do šume. Izveštaji o raspravi između Ratotvorca i oca Estevaoa stizali su još istog dana do Korenka i Ljudskog. No, podaci nisu bili potpuni. Tek četvrtog dana shvatili su da je Kuim zarobljen, bez hrane sa inhibitorima deskolade.
     Smesta je upućena ekspedicija: Ender i Ouanda, Jakt, Lars i Varsam; gradonačelnik Kovano poslao je Endera i Ouandu jer su bili poznati i poštovani među svinjčičćima, a Jakta i njegovog sina i zeta zato što nisu bili rođeni Luzitanci. Kovano se nije usudio da pošalje nijednog čoveka rođenog u koloniji - ako se vest proširi, ko zna šta bi moglo da se desi. Njih petoro uzeli su najbrži automobil i pošli putem koji im je objasnio Korenko. Putovanje je trajalo tri dana.
     Šestog dana razgovor je prekinut, jer je deskolada toliko napala Kuimovo telo da više nije imao snage da govori, a kad bi i progovorio, bio je toliko grozničav da je uglavnom buncao.
     Sedmog dana pogledao je kroz otvor, naviše, iznad glava braće koja su još bila tu, još pazeći. "Vidim Spasitelja kako sedi kraj desne ruke Božje", šapnuo je. Potom se nasmešio.
     Sat kasnije bio je mrtav. Ratotvorac je to osetio i tirjumfalno je objavio braći. "Sveti Duh je presudio i otac Estevao je odbačen!"
     Deo braće počeo je da se veseli. Ali ne onoliko njih koliko je Ratotvorac očekivao.

     Enderova grupa stigla je u suton. Sada nije dolazilo u obzir da ih svinjčići zarobe i ispituju - bilo ih je premnogo, a braća sada i nisu bila jednoglasna. Uskoro su stajali pred otvorenim Ratotvorčevim deblom i gledali izmučeno, bolešću unakaženo lice oca Estevaoa, jedva vidljivo u senci.
     "Otvori se i pusti mog sina da dođe kod mene", reče Ender.
     Pukotina u deblu se proširi. Ender pruži ruke i izvuče telo oca Estevaoa. Bio je toliko lak da je Ender za trenutak pomislio da ipak sam nosi deo svoje težine, da korača. Ali nije koračao. Ender ga je položio na tlo pred drvetom.
     Jedan brat poče da udara po Ratotvorčevom stablu.
     "Mora biti da ti zaista pripada, Govorniče za Mrtve, jer je mrtav. Sveti Duh ga je sagoreo u drugom krštenju."
     "Prekršili ste zavet", reče Ender. "Pogazio si reč očinskog drveća."
     "Niko mu nije dirnuo ni vlas s glave", reče Ratotvorac.
     "Zar misliš da će iko poverovati u tvoje laži?" upita Ender. "Svi znaju da je uskraćivanje lekova samrtniku jednako zlodelo kao da si ga ubo u srce. Eno njegovih lekova. Mogli ste mu ih dati u svakom trenutku."
     "To je Ratotvorac učinio", reče jedan od prisutne braće.
     Ender se okrete ka braći. "Vi ste pomogli Ratotvorcu. Nemojte misliti da možete svaliti svu krivicu na njega. Neka niko od vas nikad ne bi prešao u treći život. A ti, Ratotvorče, neka nikad ne bi osetio majku kako ti puzi po kori."
     "Nijedan čovek neće odlučivati o tome", reče Ratotvorac.
     "Vi ste tako odlučili, kada ste pomislili da možete izvršiti ubistvo samo da biste pobedili u raspravi", reče Ender. "A vi, braćo, odlučili ste tako kada ga niste sprečili."
     "Nisi ti nama sudija!" povika jedan od braće.
     "Jesam", reče Ender. "Kao i svaki drugi stanovnik Luzitanije, čovek ili očinsko drvo, brat ili žena."
     Preneli su Kumovo telo do automobila, i Jakt, Ouanda i Ender pođoše sa njim. Lars i Varsam uzeše automobil kojim je došao Kuim. Ender je razgovarao sa Džejn nekoliko minuta, dajući joj poruku za Mira u koloniji. Nije bilo razloga da Novinja čeka tri dana na vest da joj je sin umro od ruke pekeninjosa. A svakako ne bi više volela da to čuje od Endera. Ender nije mogao ni da nagađa hoće li još imati ženu kada se bude vratio u koloniju. Jedino je sigurno bilo da Novinja više nema svog sina Estevaoa.
     "Hoćeš li govoriti za njega?" upita Jakt dok su lebdeli nad kapimom. Jednom je na Trondhajmu čuo kako Ender govori za mrtve.
     "Ne", reče Ender, "mislim da neću."
     "Zato što je bio sveštenik?" upita Jakt.
     "Govorio sam već za sveštenike", reče Ender. "Ne, neću govoriti za Kuima jer nema razloga za to. Kuim je uvek bio upravo ono što je želeo da bude, i umro je upravo onako kako bi najviše voleo - služeći Bogu i propovedajući malenima. Nemam šta da dodam njegovoj priči. On ju je sam dovršio."









11. ŽAD GOSPODARA HOA
     Znači, sada počinje ubijanje.
     Neobično je što ga je započeo tvoj narod, a ne ljudi.
     Počeo ga je i tvoj narod, dok ste vodili ratove sa ljudima.
     Mi smo ga počeli, ali oni su ga završili.
     Kako to uspevaju, ti ljudi - da svaki put tako nedužno započnu, a uvek završe sa najviše krvi na rukama?

     Vang-mu je gledala kako se reči i brojevi kreću u prostoru iznad terminala njene gospodarice. Čing-jao je spavala, tiho dišući na dušeku kraj nje. Vang-mu je takođe neko vreme spavala, ali nešto ju je probudilo. Krik, negde u blizini; možda krik bola. Bio je deo njenog sna, ali kada se probudila čula je poslednji trag zvuka. To nije bio glas Čing-jao. Bio je to neki muškarac, mada je zvuk bio visok. Nalik na cviljenje. Vang-mu je pomislila na smrt.
     No, nije ustala da vidi šta je bilo. To nije njena dužnost; njeno mesto je uvek kraj njene gospodarice, osim ako je gospodarica pošalje nekuda. Ako Čing-jao treba da čuje vest o onome što se desilo i izazvalo krik, doći će drugi sluga da probudi Vang-mu, a ona će onda probuditi svoju gospodaricu - jer kad žena jednom stekne ličnu sluškinju, pa sve dok se ne uda, samo ruke lične sluškinje mogu da je dodirnu nepozvane.
     I tako je Vang-mu ležala, budna, čekajući da li će neko doći da kaže zašto je neki muškarac vrisnuo od bola, toliko blizu da se čulo i u sobi u zadnjem delu kuće Han Fei-cua. Dok je čekala, pogled joj je privukao pokret iznad terminala, jer kompjuter je sprovodio potrage koje je programirala Čing-jao.
     Utom slova prestaše da se kreću. Je li se pojavio problem? Vang-mu se podiže na jedan lakat; tako je bila dovoljno blizu da pročita najnovije reči. Pretraga je okončana. A ovog puta izveštaj nije bio neka od poruka o neuspehu: NIJE NAĐENO. NEMA PODATAKA. NEMA ZAKLJUČKA. Ovog puta postojao je izveštaj.
     Vang-mu ustade i priđe terminalu. Učinila je ono što ju je naučila Čing-jao, pritisnula je dirku koja je uskladištila sve nove podatke, tako da će ih kompjuter sačuvati ma šta se desilo. Potom se vrati do Čing-jao i nežno joj spusti ruku na rame.
     Čing-jao se istog trenutka probudi; imala je lak san. "Pretraga je našla nešto", reče Vang-mu.
     Čing-jao se oslobodi sna lako, kao da skida široku jaknu. Sledećeg časa bila je kraj terminala, čitajući.
     "Našla sam Demostena", reče ona.
     "Gde je on?" upita Vang-mu bez daha. Veliki Demosten - ne, užasni Demosten. Moja gospodarica želi da ga smatram za neprijatelja. Ali to je svakako onaj Demosten, onaj čije su je reči toliko pogodile dok je slušala oca kako ih naglas čita. "Sve dok jedno biće postiže da mu se druga bića klanjaju zato što poseduje moć da uništi njih i sve što imaju i sve što vole, svi mi moramo mnogo čega da se bojimo." Vang-mu je čula te reči još dok je bila mala - nije joj bilo ni tri godine - ali sećala ih se jer su stvorile sliku u njenom umu. Kada je otac to pročitao, setila se prizora: njena majka je nešto rekla i otac se naljutio. Nije je udario, samo je napeo mišiće i malo trgao ruku, kao da je hteo da je udari i jedva se uzdržao. A kada je to učinio, je majka pognula glavu i nešto promrmljala, i napetost je prestala. Vang-mu je znala da je videla ono o čemu govori Demosten: majka se priklonila ocu jer je on imao moć da joj naudi. A Vang-mu se bojala, i tada i kasnije kad god bi se setila toga; i zato je, kad je čula Demostenove reči, znača da su istinite, i čudila se kako njen otac može da ih izgovori i čak i da se složi sa njima, a da ne shvati da se i sam tako ponaša. Zato je Vang-mu uvek sa velikim zanimanjem slušala sve reči velikog - užasnog - Demostena, jer, bio on veliki ili užasni, znala je da govori istinu.
     "Ne on", reče Čing-jao. "Demosten je žena."
     Vang-mu ostade bez daha. Tako, znači! Žena. Nikakvo čudo da mi se Demosten toliko dopao; to je žena, i zna kako izgleda kad svakog trenutka nad tobom vladaju drugi. Ona je žena, i zato sanja o slobodi, o satu u kome nikakva dužnost neće čekati da bude obavljena. Nikako čudo da u njenim rečima plamti revolucija, a ipak ostaju samo reči, a nikada nasilje. Ali kako da Čing-jao ne misli tako? Zašto je odlučila da obe moramo mrzeti Demostena?
     "Žena po imenu Valentina", reče Čing-jao. "Valentina Vigin, rođena na Zemlji pre više od... više od tri hiljade godina."
     "Je li ona bog, kad tako dugo živi?"
     "Putuje. Putuje od sveta do sveta, nikada nigde ne ostaje duže od nekoliko meseci. To je dovoljno dugo da se napiše knjiga. Sve velike istorije objavljene pod Demostenovim imenom napisala je ta žena, a ipak to niko ne zna. Kako to da nije slavna?"
     "Sigurno želi da se krije", reče Vang-mu, koja je dobro razumela zašto bi žena želela da se krije iza muškog imena. I ja bih tako volela, kad bi se moglo, da putujem od sveta do sveta i vidim hiljadu mesta i živim deset hiljada godina.
     "Subjektivno, njoj je oko pedeset godina. Još je mlada. Na jednom svetu je ostala mnogo godina, udala se i rodila decu. Ali sada je ponovo krenula. Na..." Čing-jao tiho uzviknu.
     "Kuda?" upita Vang-mu.
     "Kada je pošla sa svoje planete, povela je čitavu porodicu. Prvo su se uputili ka Nebeskom Miru i prošli su kraj Katalonije, a potom su uzeli kurs pravo ka Luzitaniji!"
     Pa, naravno! - pomisli odmah Vang-mu. Zato Demosten ima toliko naklonosti i razumevanja za Luzitance. Pričala je sa njima - sa pobunjenim ksenolozima, sa samim pekeninjosima. Upoznala ih je i zna da su oni ramani!
     Potom razmisli: ako Luzitanijska flota stigne tamo i ispuni svoj zadatak, Demosten će biti zarobljena i njene reči će prestati.
     A potom shvati nešto zbog čega čitava stvar postaje nemoguća. "Kako može da bude na Luzitaniji, kada je Luzitanija uništila svoj ansibl? Zar nije to prvo što su učinili kada su se pobunili? Kako onda njeni radovi stižu do nas?"
     Čing-jao odmahnu glavom. "Nije još stigla na Luzitaniju. Ili je stigla tek pre par meseci. Letela je poslednjih trideset godina. Još od pre pobune. Pošla je pre početka pobune."
     "Znači, pisala je tokom puta?" Vang-mu je pokušavala da zamisli kako izgledaju različiti vremenski tokovi. "Da bi napisala toliko tekstova od polaska Luzitanijske flote, mora da je..."
     "Mora da je svaki budan trenutak na brodu provodia pišući i pišući", reče Čing-jao. "A ipak nema nikakvog traga da je njen brod slao bilo kakve signale, bilo kuda, osim kapetanovih izveštaja. Kako je uspela da njeno pisanje bude objavljeno na toliko različitih svetova, ako je čitavo vreme bila na svemirskom brodu? To je nemoguće. Negde bi postojao neki trag o emitovanju preko ansibla."
     "Uvek taj ansibl", reče Vang-mu. "Luzitanijska flota je prestala da šalje poruke, a njen brod je trebalo da ih šalje, a nije. Ko zna? Možda Luzitanija takođe šalje tajne poruke." Pomislila je na 'Život Ljudskog'.
     "Ne mogu postojati tajne poruke", reče Čing-jao. "Filotičke veze između ansibla su stalne, i da je bilo bilo kakvog emitovanja, ma na kojoj frekvenci, to bi se otkrilo i kompjuteri bi čuvali zapis o tome."
     "Tako je", reče Vang-mu. "Ako su ansibli još povezani, a kompjuteri nemaju zapis o emitovanju, a mi znamo da je bilo emitovanja jer je Demosten napisala sve to, onda su zapisi pogrešni."
     "Nema načina da bilo ko sakrije emitovanje preko ansibla", reče Čing-jao. "Osim ako je prisutan u samom trenutku kada je poruka primljena, pa prekine normalne programe skladištenja i... uostalom, to se ne može izvesti. Zaverenici bi morali da sede u svakom trenutku kraj svakog ansibla, i da rade toliko brzo da..."
     "Ili bi mogli da imaju program koji to automatski obavlja."
     "Ali onda bismo znali za taj program - zauzimao bi kompjutersku memoriju, koristio bi procesorsko vreme."
     "Ako neko može da napravi program koji presreće poruke preko ansibla, zar ne bi umeo i da ga napravi tako da se krije, da se ne pojavljuje u memoriji i da ne ostavlja traga o korišćenju procesorskog vremena?"
     Čing-jao ljutito pogleda Vang-mu. "Puna si pitanja o kompjuterima, a još nisi naučila šta na njima može, a šta ne može da se radi!"
     Vang-mu brzo dodirnu čelom pod. Znala je da će takvim ponižavanjem smesta postideti Čing-jao što se naljutila, pa će moći da nastave razgovor.
     "Ne", reče Čing-jao, "nisam imala pravo da se naljutim, izvini. Ustani, Vang-mu. Nastavi da pitaš. To su dobra pitanja. Moglo bi biti moguće, zato što si ti pomislila na to, a ako si mogla ti, mogao je da pomisli i još neko. Ali, evo zašto mislim da je nemoguće: kako bi iko mogao da ugradi tako složen program u... morao bi se nalaziti u svakom kompjuteru koji obrađuje komunikacije preko ansibla. A ima ih na hiljade. A ako se jedan pokvari, pa umesto njega priključe drugi, program se mora odmah usnimiti u njega. A program ne bi smeo da se igde stalno uskladišti, jer bi ga tako našli; morao bi da se stalno premešta, skriva, sklanja sa puta drugim programima, da ulazi i izlazi iz memorijskih skladišta. Program koji sve to može morao bi da bude... inteligentan, morao bi da pokušava da se sakrije i da smišlja nove načine za to, sve vreme, inače bismo ga dosad primetili, a nismo. Ne postoji takav program. Kako bi iko ikada mogao da ga napiše? Kako bi započeo rad? I, slušaj, Vang-mu - ta Valentina Vigin koja piše sva Demostneova dela - ona se krije već hiljadama godina. Da postoji takav program, morao bi postojati čitavo to vreme. Nisu ga mogli načiniti neprijatelji Kongresa Zvezdanih Puteva, jer Kongres nije ni postojao kada je Valentina Vigin počela da krije ko je. Vidiš koliko su stari podaci iz kojih se pojavilo njeno ime? Ona nije bila u neposrednoj vezi sa Demostenom još od najranijih radova sa... sa Zemlje. Pre svemirskih brodova. Pre..."
     Čing-jao ućuta, ali Vang-mu je već shvatila, stigla je do zaključka pre nego što ga je Čing-jao izgovorila. "Prema tome, ako postoji tajni pogram u kompjuterima ansibla", reče Vang-mu, "mora da je sve vreme bio tamo. Od samog početka."
     "Nemoguće", šapnu Čing-jao. No, pošto je i sve ostalo bilo nemoguće, Vang-mu je znala da se njena zamisao dopada Čing-jao, da želi da veruje u nju jer, iako je nemoguća, barem je zamisliva, i stoga je možda i stvarna. A to sam ja smislila, pomisli Vang-mu. Možda nisam bogorečena, ali sam i ja pametna. Razumem stvari. Svi se prema meni ponašaju kao prema glupom detetu, čak i Čing-jao, mada ona zna koliko brzo učim, kao i da mi padaju na pamet ideje koje niko drugi nije smislio - a čak me i ona prezire. Ali ja sam pametna, gospodarice moja! Pametna sam koliko i ti, iako ti to nikada ne primećuješ, iako ćeš misliti da si sve ovo sama smislila. Oh, pohvalićeš ti mene, ali to će zvučati ovako: Vang-mu je rekla nešto i to me je navelo na razmišljanje i onda sam došla do važne ideje. Nikad nećeš reći: Vang-mu je prva razumela i objasnila mi i onda sam shvatila. Uvek kao da sam ja glupi pas koji lane ili zaskiči ili skoči, sasvim slučajno, a to skrene tvoje misli ka istini. Nisam ja pas. Ja razumem. Kada sam ti postavljala pitanja, znala sam šta znače. A znam i njihovo dublje značenje, više nego što si ti dosad rekla - ali to ti moram reći pitanjima, pretvarajući se da ne razumem, jer si ti bogorečena, a obična sluškinja nikad ne može objašnjavati ideje nekome ko čuje glasove bogova.
     "Gospodarice, ko god kontroliše taj program, ima ogromnu moć, a ipak nikada nismo čuli za njih i sve do sada nisu ni upotrebili tu svoju moć."
     "Koristili su je!", reče Čing-jao. "Da kriju Demostenov pravi identitet. Ta Valentina Vigin veoma je bogata, ali sva njena imovina je prikrivena, tako da niko ne shvata šta sve ona poseduje, da su sva njena imanja deo jednog ogromnog bogatstva."
     "Taj moćni progam nalazi se u svakom kompjuteru ansibla još od početka svemirskih letova, a za sve to vreme samo je krio bogatstvo te žene?"
     "U pravu si", reče Čing-jao, "to nema nikakvog smisla. Zašto neko ko ima toliku moć ne bi počeo da je koristi da kontroliše stvari? A možda su to i činili. Postojali su pre nego što je osnovan Kongres Zvezdanih Puteva, i možda oni... ali zašto bi se sada protivili Kongresu?"
     "Možda ne mare za moć", reče Vang-mu.
     "Ko ne bi mario za moć?"
     "Onaj ko kontroliše taj tajni program."
     "A zašto su onda uopšte napravili program? Ne misliš, Vang-mu."
     Ne, naravno, ja nikad ne mislim. Vang-mu pognu glavu.
     "Ne, htela sam da kažem da razmišljaš, ali ne pomišljaš na ovo: niko ne bi stvorio tako moćan program ako nije želeo toliku moć - pomisli samo šta sve taj program radi, šta sve može da radi - presreće sve poruke flote, pa izgleda kao da nisu ni poslate! Prenosi Demostenovo pisanje na sve naseljene planete, a krije činjenicu da je ono uopšte i poslato! Oni mogu sve, mogu da promene bilo koju poruku, mogu da poseju haos ili da ubede ljude da misle - da misle da je rat, ili da im izdaju naređenja da rade bilo šta, jer kako ljudi da znaju da to nije istina? A da zaista imaju toliko moći, upotrebili bi je! Sigurno bi je upotrebili!"
     "Osim ako programi ne žele da budu korišćeni na taj način."
     Čing-jao se glasno nasmeja. "Vang-mu, to je bila jedna od naših prvih lekcija o kompjuterima. Sasvim je u redu da prost svet zamišlja kako kompjuteri odlučuju o nečemu, ali ti i ja znamo da su kompjuteri samo sluge, rade samo ono što im se kaže, nikada ne žele nešto."
     Vang-mu umalo da izgubi kontrolu nad sobom, umalo da pobesni. Zar misliš da su po tome što nikad ništa ne žele kompjuteri slični slugama? Zar zaista misliš da mi sluge radimo samo ono što nam se kaže i nikada ne želimo ništa? Zar misliš da samo zato što nas bogovi ne teraju da stružemo nosom po podu ili da peremo ruke dok ne prokrvare mi nemamo nikakvih drugih želja?
     Pa, ako su kompjuteri i sluge slični, onda je to zato što kompjuteri imaju želje, a ne zato što ih sluge nemaju. Jer mi želimo. Mi čeznemo. Gladni smo. Samo što ničim ne pokazujemo tu glad, jer bi nas bogorečeni inače oterali i našli druge, poslušnije sluge.
     "Zašto si ljuta?" upita Čing-jao.
     Užasnuta što je dopustila da joj se osećanja vide na licu, Vang-mu brzo pognu glavu. "Oprosti mi", reče ona.
     "Naravno da ti opraštam, samo želim i da te razumem", reče Čing-jao. "Da li se ljutiš zato što sam ti se smejala? Izvini - nije trebalo. Učiš sa mnom tek nekoliko meseci, i naravno da se ponekad zaboraviš i vratiš se verovanjima uz koja si odrasla. Pogrešila sam se što sam se smejala tome. Molim te, oprosti mi zbog toga."
     "Oh, gospodarice, nije na meni da ti opraštam. Ti moraš oprostiti meni."
     "Ne, ja sam pogrešila. Znam - bogovi su mi pokazali koliko sam nedostojna što sam ti se smejala."
     Znači da su bogovi veoma glupi kad misle da sam se naljutila zbog tvog smeha. Ili su glupi ili te lažu. Mrzim tvoje bogove i način na koji te ponižavaju, a da ti ne kažu ništa vredno. E, nek me sad ubiju na mestu što sam pomislila nešto takvo!
     No, Vang-mu je znala da se ništa neće desiti. Bogovi nikad nisu podigli ni prst na Vang-mu. Samo su terali Čing-jao - koja joj je uprkos svemu ipak bila drugarica - da puzi po podu sve dok se Vang-mu ne bi toliko postidela da poželi da umre.
     "Gospodarice", reče Vang-mu, "nisi učinila ništa loše i uopšte se nisam uvredila."
     Nije vredelo. Čing-jao je već klečala. Vang-mu okrete glavu i zagnjuri lice u dlanove - ali bila je potpuno tiha, pazeći da ne pusti ni zvuka čak ni dok plače, jer bi to nateralo Čing-jao da ponovo počne ispočetka. Ili bi je ubedilo da je toliko uvredila Vang-mu da mora da prati dva goda, ili tri, ili - bogovi saklonite! - ponovo čitav pod. Jednog dana, pomisli Vang-mu, bogovi će reći Čing-jao da prati svaki god na svakoj dasci u svakoj sobi u kući i ona će umreti od žeđi ili će poludeti pokušavajući da to učini.
     Da ne bi zaplakala od očajanja, Vang-mu natera sebe da pogleda terminal i pročita izveštaj koji je čitala Čing-jao. Valentina Vigin rođena je na Zemlji, tokom ratova protiv insekata. Počela je da koristi ime Demosten kao dete, u isto vreme kada je njen brat Piter, koji je odlučio da postane Hegemon, uzeo ime Lok. Ona nije bila neki tamo Vigin - bila je od onih Viginovih, sestra Pitera Hegemona i Endera Ksenocida. U većini istorija bila je samo fusnota - Vang-mu sve do sada nije ni primetila njeno ime, samo je znala za činjenicu da su veliki Piter i čudovište Ender imali sestru. No, pokazalo se da je ta sestra jednako čudna kao i njena braća; bila je besmrtna; menjala je čovečanstvo snagom svojih reči.
     Vang-mu je jedva mogla da poveruje u sve to. Demosten je i dosad zauzimao značajno mesto u njenom životu, ali sada je otkrila da je pravi Demosten rođena sestra Hegemonova! Sestra onog čija je priča ispričana u svetoj knjizi svih govornika za mrtve: Kraljica-matica i Hegemon. Knjiga nije bila sveta samo za govornike. Gotovo svaka vera pronašla je mesto i za tu knjigu, pošto je priča bila puna snage - govorila je o uništenju prve tuđinske rase koju je čovečanstvo ikada otkrilo, a potom i o užasnom zlu i dobru koji su se borili u duši prvog čoveka koji je uspeo da ujedini čitavo čovečanstvo pod jednom vladom. Iako veoma složena, priča je ipak bila ispričana tako jednostavno i jasno da su je mnogi ljudi pročitali i bili dirnuti njome još kao deca. Vang-mu je prvi put čula priču kad joj je bilo pet godina - čitali su joj naglas. To je bila jedna od priča koje su joj prodrle u dušu.
     Sanjala je, ne jednom već dvaput, da se srela sa samim Hegemonom - Piterom, samo što je on zahtevao da ga zove imenom iz mreže, Lok. On ju je i očarao i odbijao; nije mogla da skrene pogled. Potom joj je pružio ruku i rekao: Si Vang-mu, Kraljevska Majko Zapada, samo ti si odgovarajući par za vladara čitavog čovečanstva, i uzeo ju je, i oženio se njome, i sedela je kraj njega na prestolu.
     Sada je, naravno, znala da gotovo sve siromašne devojke sanjaju kako će se udati za bogataša ili kako će se otkriti da su zapravo izgubljeno dete bogate porodice ili neku sličnu glupost. No, snove ipak šalju bogovi, i u svakom snu postoji istina ako se sanja više no jednom; to su svi znali. Zato je i dalje bila čvrsto vezana za Pitera Vigina; a sada, kada je shvatila da je Demosten, koga je takođe volela, zapravo njegova sestra - to je bilo naprosto nezamislivo. Baš me briga šta kaže moja gospodarica, Demostene! - uzviknu u sebi Vang-mu. Ja te volim, jer si mi čitavog života govorila istinu. A volim te i jer si sestra Hegemonova, a on je moj muž iz snova.
     Vang-mu oseti strujanje vazduha u sobi; znala je da su se otvorila vrata. Pogledala je i videla Mu-pao, prastaru i užasnu domaćicu lično, strah i trepet sve posluge - uključujući i Vang-mu, mada je Mu-pao imala srazmerno malo moći nad ličnom sluškinjom. Vang-mu smesta priđe vratima, što je tiše mogla kako ne bi prekinula očišćenje Čing-jao.
     Kad su se našle u hodniku, Mu-pao zatvori vrata kako ih Čing-jao ne bi čula.
     "Gospodar zove svoju kćer. Veoma je uznemiren; maločas je kriknuo i sve nas preplašio."
     "Čula sam krik", reče Vang-mu. "Je li bolestan?"
     "Ne znam. Veoma je uznemiren. Poslao me je po tvoju gospodaricu i rekao je da odmah mora da razgovara sa njom. Ali ako ona sad govori sa bogovima, on će razumeti; postaraj se da ona dođe kod njega čim završi."
     "Reći ću joj odmah. Kazala mi je da je ništa ne sme sprečiti da odgovori na poziv svog oca", reče Vang-mu.
     Mu-pao je delovala užasnuto. "Ali zabranjeno je prekidati bogorečene kada..."
     "Čing-jao će kasnije obaviti veće pokajanje. Znam da treba odmah da joj kažem ako je otac zove." Vang-mu je uživala što je doskošila Mu-pao. Ti možda vladaš kućnom poslugom, Mu-pao, ali ja imam moć da prekinem čak i razgovor između moje bogorečene gospodarice i samih bogova.
     Kao što je Vang-mu i očekivala, Čing-jao je na prekidanje reagovala besom i suzama. No, čim se Vang-mu bacila ničice na pod, Čing-jao se smirila. Eto zašto je volim i zašto mogu da podnesem da budem u njenoj službi, pomisli Vang-mu; zato što ne voli moć koju ima nada mnom i zato što ima više saosećanja od bilo kog bogorečenog za koga sam ikada čula. Čing-jao je saslušala objašnejnje zašto ju je Vang-mu prekinula, i potom ju je zagrlila. "Oh, mila moja Vang-mu, veoma si mudra. Ako je moj otac kriknuo od bola i potom poslao po mene, bogovi će znati da moram da odložim svoje očišćenje i da odem kod njega."
     Vang mu pođe za njom niz hodnik, pa niz stepenice; zajedno sa njom je kleknula na tepih kraj stolice Han Fei-cua.

     Čing-jao je čekala da otac progovori, ali on je ćutao. Primetila je da mu šake drhte. Nikada ga nije videla tako uznemirenog.
     "Oče", reče Čing-jao, "zašto si me zvao?"
     On odmahnu glavom. "To je tako strašno - i tako divno - da ne znam da li da vičem od radosti ili da se ubijem." Očev glas bio je promukao i nesiguran. Nije ga videla toliko obuzetog osećanjima još od majčine smrti - ne, nego od onda kad ju je zagrlio posle testa koji je pokazao da je i ona bogorečena.
     "Reci mi, oče, a onda ću ja tebi reći svoju novost - otkrila sam Demostena, a možda i razlog nestanka Luzitanijske flote."
     Otac raširi oči. "Baš danas, od svih dana, rešila si problem?"
     "Ako je ono što ja mislim, onda neprijatelj Kongresa može biti uništen. Ali biće veoma teško. Reci mi šta si otkrio!"
     "Ne, prvo ti reci meni. Kako je to čudno - sve se desilo istog dana. Reci mi!"
     "Vang-mu me je navela da razmišljam o tome. Postavljala je pitanja o... o tome kako rade kompjuteri... i odjednom sam shvatila da ako u svakom kompjuteru postoji skriveni program, tako mudar i moćan da može sam da se premešta sa mesta na mesto kako bi ostao skriven, onda takav skriveni program može da presreće sve poruke preko ansibla. Flota je možda još tamo, možda i šalje poruke, ali mi ih ne primamo i čak ni ne znamo da postoje, zbog tih programa."
     "U svakom kompjuteru ansibla? A da sve vreme besprekorno rade?" Otac je zvučao sumnjičavo, naravno, jer je Čing-jao, nestrpljiva, počela priču otpozadi.
     "Da, ali čekaj da ti kažem zbog čega je takva naopaka stvar moguća. Rekla sam ti, našla sam Demostena."
     Otac je slušao dok je Čing-jao pričala o Valentini Vigin, i kako je u tajnosti pisala pod Demostenovim imenom sve te godine. "Ona je očito u stanju da šalje tajne poruke preko ansibla, inače njena dela ne bi mogla da se odašilju sa broda u pokretu na mnoge svetove. Samo bi vojska trebalo da može da razgovara sa brodovima koji lete brizinom bliskom svetlosnoj - ona mora da je prodrla u vojne kompjutere ili stekla njihovu moć. A ako je mogla to, ako postoji program koji joj to omogućava, onda bi taj program svakako imao moć da presreće sve poruke sa ansibla koje stižu od flote."
     "Ako A, onda B, da - ali kako je ta žena mogla da ubaci program u svaki kompjuter ansibla?"
     "Zato što je bila tamo od samog početka! Toliko je stara. Zapravo, ako je Hegemon Lok njen brat, možda je, ne, svakako je on to učinio! Kada su pošle prve flote sa kolonistima, sa filotičkim dvostrukim trijadama koje će postati srce prvih ansibla svake kolonije, on je mogao poslati program sa njima."
     Otac je smesta shvatio; naravno. "Kao Hegemon, imao je moć, kao i razloge za to - tajni program koji samo on kontroliše, pa ako nastupi pobuna ili državni udar, on i dalje može da drži u rukama niti koje međusobno povezuju svetove."
     "A kada je umro, Demosten - njegova sestra - samo je ona znala tajnu! Zar to nije čudesno? A mi smo je otkrili. Sada samo treba da iz kompjuterskih memorija izbrišemo te programe!"
     "Da, ali će ih istog časa zameniti kopije programa, preko veza između ansibla sa drugih svetova", reče otac. "To se svakako dešavalo već hiljadama puta: kompjuter se pokvari, a tajni program se obnovi u novom."
     "Onda moramo da prekinemo sve ansible u istom trenutku", reče Čing-jao. "Na svim svetovima se mora pripremiti novi kompjuter, koji nikada nije bio u dodiru sa tajnim programom. Potom se svi ansibli istovremeno isključe, umesto starih kompjutera priključe se novi, i potom se ansibli uključe. Tajni program neće moći da se obnovi jer ga više nema ni u jednom kompjuteru. Potom se više niko neće uplitati u moći Kongresa!"
     "To neće moći", reče Vang-mu.
     Čing-jao zapanjeno pogleda svoju ličnu sluškinju. Kako je samo mogla biti toliko nevaspitana da prekine razgovor dvoje bogorečenih, i to da bi im se protivila?
     No, otac je bio ljubazan - on je uvek bio ljubazan, čak i prema ljudima koji bi prekoračili sve granice poštovanja i pristojnosti. Moram naučiti da više ličim na njega, pomisli Čing-jao. Moram pustiti da sluge očuvaju dostojanstvo čak i kada to nimalo ne zaslužuju svojim ponašanjem.
     "Si Vang-mu", reče otac, "zašto misliš da neće moći?"
     "Da bi se svi ansibli isključili u istom trenutku, mora se o tome poslati poruka - ansiblom", reče Vang-mu. "Zašto bi program pustio da stignu poruke koje bi dovele do njegovog uništenja?"
     Čing-jao se ugledala na oca i blago se obratila Vang-mu. "To je samo program - on ne razume sadržaj poruka. Ko god da vlada programom, taj mu je rekao da sakrije sve poruke od flote, i da sakrije sve tragove porekla Demostenovih poruka. Program svakako ne može da čita poruke i da na osnovu njihovog sadržaja odlučuje treba li ih poslati ili ne."
     "Otkud znaš?" upita Vang-mu.
     "Zato što bi takav program morao da bude... inteligentan!"
     "Ali svakako mora da bude inteligentan", reče Vang-mu. "Mora biti u stanju da se krije od svih drugih programa koji bi ga našli. Mora biti u stanju da se kreće po memoriji kako bi se sakrio. Kako bi znao od kojih programa treba da se krije, ako ne bi umeo da ih čita i razume? Možda je čak dovoljno inteligentan da prepravi druge programe, kako ga ne bi tražili na mestima gde se krije."
     Čing-jao je smesta znala nekoliko načina na koje bi se postiglo da program bude dovoljno pametan da čita druge programe, ali ne i dovoljno inteligentan da razume ljudske jezike. No, pošto je razgovoru prisustvovao i otac, trebalo je da on odgovori Vang-mu. Čing-jao je čekala.
     "Da postoji takav program", reče otac, "svakako bi bio veoma intleigentan."
     Čing-jao se zapanjila. Otac je ozbiljno shvatio Vang-mu. Kao da njene ideje nisu naivne kao dečije.
     "Mogao bi da bude čak i toliko inteligentan da ne samo što presreće poruke, nego ih i šalje." Potom otac odmahnu glaovm. "Ne, poruka je stigla od prijatelja. Istinskog prijatelja, i ona govori o stvarima koje niko drugi ne može da zna. To je istinska poruka."
     "Kakvu si poruku dobio, oče?"
     "Poslala ju je Keikoa Amaauka; poznajem je od detinjstva. Bila je kćer naučnika sa Otaheitija, koji je proučavao genetske promene kod zemaljskih vrsta tokom prva dva stoleća na Stazi. Otišli su - poslati su odavde vrlo naglo..." Zastao je, kao da razmišlja treba li da kaže nešto. Potom se odlučio: "Da je ostala ovde, možda bi ona postala tvoja majka."
     Čing-jao je osećala i strah i uzbuđenje što joj otac govori takve stvari. Nikada nije govorio o svojoj prošlosti. A sada joj je rekao kako je nekada voleo drugu ženu, ne onu koja je rodila Čing-jao, i to je bilo toliko neočekivano da Čing-jao nije znala šta da kaže.
     "Poslati su nekuda veoma daleko. To je bilo pre trideset pet godina. Veći deo života proveo sam bez nje. Ali po njenom vremenu, ona je tek stigla, pre godinu dana. I sada mi je poslala poruku, govoreći zašto je njen otac odaslat odavde. Za nju, mi smo se rastali tek pre godinu dana. Za nju, ja sam još..."
     "Njen dragi", reče Vang-mu.
     Drskost! - pomisli Čing-jao. No, otac samo klimnu glavom. Potom se okrenuo ka terminalu i počeo da lista prikazane stranice. "Njen otac je naišao na genetsku promenu kod najvažnije zemaljske vrste na Stazi."
     "Pirinač?" upita Vang-mu.
     Čing-jao se nasmeja. "Ne, Vang-mu. Mi smo najvažnija zemaljska vrsta na ovom svetu."
     Vang-mu je delovala postiđeno. Čing-jao je potapša po ramenu. Tako joj i treba - otac je suviše ohrabrio Vang-mu, naveo ju je da pomisli kako razume stvari koje i dalje daleko prevazilaze njeno obrazovanje. Vang-mu je trebalo tako podsećati s vremena na vreme, kako se ne bi suviše ponela. Ne sme dozvoliti sebi da zamišlja kako je intelektualno jednaka nekome bogorečenom, inače bi joj život, umesto zadovoljstvom, bio ispunjen razočaranjem.
     "Otkrio je stalnu, naslednu genetsku promenu kod dela populacije Staze, ali kada je podneo izveštaj o tome, gotovo odmah je dobio premeštaj. Rečeno mu je da njegova istraživanja ne treba da se bave ljudskim bićima."
     "Zar ti nije to rekla pre odlaska?" upita Čing-jao.
     "Keikoa? Nije znala. Bila je vrlo mlada, u godinama kada većina roditelja ne opterećuje decu svojim problemima. U tvojim godinama."
     Od značenja tih reči Čing-jao ponovo oseti jezu. Njen otac je voleo ženu koja je bila istih godina kao Čing-jao sada; prema tome, Čing-jao je, po očevom mišljenju, bila zrela za brak. Ne možeš me poslati u kuću drugom muškarcu, kriknu ona u sebi; no, nešto u njoj ipak je želelo da nauči tajne koje postoje između muškarca i žene. Oba osećanja bila su nezavisna od nje; učiniće ono što njen otac bude zahtevao i ništa više.
     "No, njen otac joj je rekao tokom putovanja, pošto je bio veoma uznemiren zbog svega. Možeš zamisliti - život mu je bio prekinut. Kada su stigli na Ugarit, pre godinu dana, on se bacio na posao, a ona na učenje, i pokušala je da ne misli na to. Do pre nekoliko dana, kada je njen otac naišao na stari izveštaj medicinske ekipe u prvim danima na Stazi, a oni su takođe bili iznenada prognani. Počeo je da sklapa sliku, i ispričao je sve Keikoi, a ona mi je, protivno njegovoj volji, poslala poruku koju sam danas dobio."
     Otac označi deo teksta na slici, i Čing-jao ga pročita. "Ta prva ekipa je proučavala OKP?" upita ona.
     "Ne, Čing-jao. Proučavali su ponašanje koje je izgledalo kao OKP, ali nije nikako moglo biti OKP jer nije postojao gen za OKP, i pacijenti nisu reagovali na lekove za OKP."
     Čing-jao je pokušavala da se seti šta zna o OKP. To je ono što tera ljude da se ponašaju istovetno kao bogorečeni. Setila se kako je, između otkrivanja pranja ruku i testiranja, dobijala lekove kako bi se proverilo hoće li pranje ruku prestati. "Proučavali su bogorečene", reče ona. "Pokušavali su da nađu biološki uzrok naših obreda očišćenja." Sama pomisao bila je toliko uvredljiva da ju je jedva izgovorila.
     "Da", reče otac. "A onda su ih prognali."
     "Mislim da su imali sreće što su ostali živi. Da je narod čuo za takvo svetogrđe..."
     "To je bilo na samom početku naše istorije, Čing-jao", reče otac. "Za bogorečene se još nije tačno znalo da... govore sa bogovima. A Keikoin otac... On nije proučavao OKP. Tragao je za genetskim promenama. I našao je jednu. Vrlo specifičnu, naslednu promenu u genima određenih ljudi. Promenu koja, da bi se ispoljila, mora postojati u genima jednog roditelja, a da ne bude nadvladana dominantnim genom drugog roditelja; ako postoji u genima od oba roditelja, vrlo je jaka. On smatra da je prognan zato što su svi ljudi sa tim genom od oba roditelja bili bogorečeni, a svaki proučavani bogorečeni imao je barem jedan takav gen."
     Čing-jao je smesta shvatila značaj toga, ali ga je odbila. "To je laž", reče ona. "To je zato da bismo posumnjali u bogove."
     "Čing-jao, razumem kako se osećaš. Kad sam shvatio šta mi Keikoa govori, kriknuo sam iz dubine duše. Mislio sam da je to krik očajanja. No, brzo sam shvatio da je to bio i krik oslobođenja."
     "Ne razumem te", užasnuto reče ona.
     "Oh, razumeš", odgovori otac, "inače se ne bi uplašila. Čing-jao, ti ljudi su prognani zato što neko nije želeo da oni otkriju ono što su počeli da otkrivaju. Prema tome, onaj ko ih je prognao svakako je već znao šta bi otkrili. Samo Kongres - ili neko iz Kongresa - ima moć da progna naučnike, zajedno sa porodicama. Šta je to moralo da ostane skriveno? Činjenica da mi, bogorečeni, uopšte ne čujemo bogove. Mi smo genetski izmenjeni. Stvoreni smo kao drugačija rasa ljudskih bića, a to je tajeno od nas. Čing-jao, Kongres zna da nam bogovi govore - to njima nije tajna, mada se pretvaraju da ne znaju. Neko u Kongresu zna za to i pušta nas da i dalje radimo te užasne, ponižavajuće stvari - a jedini razlog za to koji mogu da smislim jeste da nas drže pod kontrolom, da ostanemo slabi. Ja mislim - a tako misli i Keikoa - da nije slučajno što su bogorečeni najinteligentniji ljudi na Stazi. Stvoreni smo kao nova podvrsta čovečanstva, sa višom stepenom inteligencije; ali da tako inteligentni ljudi ne bi predstavljali pretnju onima na vlasti, ugradili su nam izmenjeni oblik OKP, pa su nam ili usadili ideju da nam bogovi govore ili su nas pustili da verujemo u to kada smo sami došli do takvog objašnjenja. To je čudovišan zločin, jer da smo znali za fizički uzrok, umesto što smo verovali da su u pitnaju bogovi, mogli smo usmeriti svoju inteligenciju na prevazilaženje tog novog oblika OKP, pa da se tako oslobodimo. Mi smo samo robovi! Kongres je naš najgori neprijatelj, naš gospodar, prevarant, i hoću li sada pomaći i prst da pomognem Kongresu? Ako Kongres ima nepijatelja toliko jakog da kontroliše upotrebu ansibla, treba da nam bude milo! Neka taj neprijatelj uništi Kongres! Tek tada ćemo biti slobodni!"
     "Ne!" vrisnu Čing-jao. "To su bogovi!"
     "To je genetski poremećaj mozga", odvrati otac. "Čing-jao, mi nismo bogorečeni, mi smo obogaljeni geniji. Ponašaju se prema nama kao prema ptici u kavezu; podsekli su nam perje u krilima, tako da samo pevamo, a ne možemo da odletimo." Otac je sada plakao, plakao je od besa. "Ne možemo da izmenimo to što su nam učinili, ali, tako mi svih bogova, možemo prestati da ih nagrađujemo za to. Neću ni prstom maći da im vratim Luzitanijsku flotu. Ako taj Demosten može da slomi moć Kongresa Zvezdanih Puteva, svim svetovima će biti bolje zbog toga!"
     "Oče, molim te, nemoj! Slušaj me!" kriknu Čing-jao. Jedva je mogla da govori od užasa zbog očevih reči. "Zar ne vidiš? Ta genetska promena u nama - to je obličje koje su bogovi dali svom glasu. Tako oni koji nisu sa Staze mogu da ostanu nevernici. Ti si mi sam to trekao, pre samo nekokliko meseci - bogovi nikada ne deluju neposredno."
     Otac se zagleda u nju, još zadihan.
     "Bogovi nam zaista govore. Čak i ako su odlučili da puste druge ljude da misle da su nam oni to uradili, time se samo ispunjava volja bogova koji su odlučili da nas stvore ovakve."
     Otac zatvori oči, a poslednje suze su mu još tekle niz lice.
     "Kongres ima nebesko ovlašćenje, oče", reče Čing-jao. "Zašto im bogovi ne bi omogućili da stvore grupu ljudskih bića sa moćnijom inteligencijom - a koja pri tom čuju i glas bogova? Oče, kako možeš pustiti da ti um bude toliko zamagljen da ne vidiš u ovom ruku bogova?"
     Otac odmahnu glavom. "Ne znam. To što govoriš zvuči kao ono što sam verovao čitavog života, ali..."
     "Ali žena koju si nekad davno voleo rekla ti je nešto drugo i ti joj veruješ jer se sećaš ljubav prema njoj, ali, oče, ona nije jedna od nas, nije čula glas bogova, nije..."
     Čing-jao nije mogla da nastavi jer ju je otac čvrsto zagrlio. "U pravu si", reče on. "U pravu si, neka mi bogovi oproste, moram da se operem, tako sam nečist, moram da..."
     Teturavo se podigao iz stolice, udaljavajući se od kćeri u suzama. No, bez ikakvog obzira prema pristojnosti, iz ko zna kakvog ludačkog razloga, Vang-mu se baci pred njega i prepreči mu put. "Ne! Nemojte ići!"
     "Kako se usuđuješ da sprečavaš bogorečenog koji mora da se očisti!" dreknu otac; a onda, na zaprepašćenje Čing-jao, učini nešto što još nikada nije učinio - udario je nekoga, udario je Vang-mu, bespomoćnu sluškinju, i to tolikom snagom da ona odlete do zida i pade na pod.
     Vang-mu odmahnu glavom, a onda pokaza ka kompjuterskom terminalu. "Gospodaru, molim vas, pogledajte! Gospodarice, nateraj ga da pogleda!"
     Čing-jao pogleda, kao i njen otac. Iznad terminala više se nisu nalazile reči. Umesto njih, tamo je lebdela slika čoveka. Starog čoveka, sa bradom i starinskom kapicom; Čing-jao ga je odmah prepoznala, ali nije mogla da se seti ko je to.
     "Han Fei-cu!" šapnu otac. "Moj praotac po imenu!"
     Čing-jao se tog časa seti: lice nad terminalom predstavljalo je najčešći portret drevnog Han Fei-cua po kome je njen otac dobio ime.
     "Prasine po imenu", reče lice nad kompjuterom, "dozvoli mi da ti ispričam priču o žadu gospodara Hoa."
     "Znam tu priču", reče otac.
     "Da si je razumeo, ne bih morao da ti je pričam."
     Čing-jao je pokušavala da shvati šta vidi. Vizuelni program sa tolikim savršenstvom pojedinosti, kao ta glava što je lebdela nad terminalom, zauzeo bi većinu kapaciteta njihovog kućnog kompjutera - a oni nisu imali takav program. Mogla je da smisli još dva izvora. Jedan je bio u domenu čuda: bogovi su našli drugi način da im govore, prikazujući im očevog praoca po imenu. Drugi je bio gotovo jednako fantastičan: Demostenov tajni program možda je toliko moćan da je nadgledao sve njihove razgovore vođene u sobama sa terminalima i, pošto su stigli do opasnog zaključka, preuzeo je kućni kompjuter i pokazao se u ovom obliku. No, u svakom slučaju Čing-jao je znala da stalno mora imati u glavi jedno pitanje: šta bogovi žele time da postignu?
     "Jednom je gospodar Ho iz pokrajine Ku našao komad žadove stene i planinama Ku, pa ga je poneo na dvor i poklonio kralju Liu." Glava drevnog Han Fei-cua gledala je u oca, pa u Čing-jao, pa u Vang-mu; zar je taj program toliko dobar da ume da ih gleda u oči kako bi stekao moć nad njima? Čing-jao je primetila da je Vang-mu oborila pogled kada je prikaza pogledala u nju. A otac? Bio joj je okrenut leđima; nije znala.
     "Kralj Li je naredio svom draguljaru da ga pregleda, i draguljar reče: 'To je samo kamen'. Kralj, pretpostavivši da je Ho hteo da ga prevari, naredi da mu za kaznu odseku levo stopalo.
     Vremenom kralj Li umre, i na presto dođe kralj Vu, i gospodar Ho ponovo uze svoju žadovu stenu i pokloni je kralju Vuu. Kralj Vu naredi svom draguljaru da je pregleda, i draguljar opet reče: 'To je samo kamen'. Kralj, pretpostavivši da je Ho pokušao i njega da prevari, naredi da mu odseku desno stopalo.
     Gospodar Ho privi stenu na grudi, ode u podnožje planina Ku, i tamo je plakao tri dana i tri noći, i kada su mu presušile suze, plakao je krvlju umesto njih. Kralj, čuvši za to, posla nekoga kod njega. 'Mnogim ljudima na svetu odsečena su stopala - zašto toliko jadikuješ zbog toga?' upita čovek."
     Tog časa otac se uspravi u stolici. "Znam njegov odgovor - odavno ga znam napamet. Gospodar Ho je rekao: 'Ne žalim što su mi stopala odsečena. Žalim zato što je divni dragulj proglašen za običan kamen i što je pošten čovek proglašen za varalicu. Zato plačem'."
     Prikaza nastavi. "Tako je rekao. Potom kralj naredi draguljaru da iseče i uglača stenu, i kada je ovaj to učinio pojavi se divan dragulj. Zato je nazvan 'Dragulj gospodara Hoa'. Hane Fei-cu, ti si mi bio dobar prasin po imenu, i znam da ćeš učiniti ono što je na kraju učinio i kralj: učinićeš da stena bude isečena i uglačana, pa ćeš i ti naći u njoj predivni dragulj."
     Otac odmahnu glavom. "Kada je pravi Han Fei-cu prvi put ispričao tu priču, objasnio je njeno značenje ovako: žad je vladavina zakona, i vladar mora stvarati i slediti politiku tako da njegovi ministri i njegov narod ne mrze i ne iskorišćavaju jedni druge."
     "Tako sam tumačio priču tada, kada sam govorio zakonotvorcima. Glup je čovek koji misli da istinita priča ima samo jedno značenje."
     "Moj gospodar nije glup!" Na veliko iznenađenje Čing-jao, Vang-mu priđe da pogleda prikazu pravo u oči. "Nije glupa ni moja gospodarica, a ni ja! Zar misliš da ne znamo ko si? Ti si Demostenov tajni program. Ti si sakrio Luzitanijsku flotu! Nekada sam mislila, pošto su tvoji spisi zvučali tako ispravno i pošteno, kao i istinito, da si svakako bog - ali sada vidim da si lažov i varalica! Ti si dao te dokumente Keikoinom ocu! A sada si uzeo lice praoca po imenu mog gospodara da bi ga bolje lagao!"
     "Nosim ovo lice", mirno reče prikaza, "da bi se njegovo srce otvorilo da čuje istinu. On nije prevaren; neću pokušavati da ga varam. On je od početka znao ko sam ja."
     "Smiri se, Vang-mu", reče Čing-jao. Kako je sluškinja mogla toliko da se zaboravi da progovori kada joj to bogorečeni nisu naložili?
     Prepadnuta Vang-mu kleče i položi čelo na pod pred Čing-jao, i ovog puta je Čing-jao ostavi tako, kako se ne bi ponovo zaboravila.
     Prikaza se promeni; pretvorila se u otvoreno, veoma lepo lice polinezijske devojke. Promenio se i glas; bio je mek, pun samoglasnika, a suglasnici su bili toliko nečujni da ih gotovo nije ni bilo. "Hane Fei-cu, moj divni prazni čoveče, postoji vreme kada je vladar toliko sam i bez prijatelja da samo on može da deluje. Tada on mora da bude pun i da se otkrije. Ti znaš šta je istina, a šta nije. Ti znaš da je poruka zaista bila od Keikoe. Znaš da su oni koji vladaju u ime Kongresa Zvezdanih Puteva dovoljno okrutni da stvore ljudsku rasu koja bi, po svojim sposobnostima, trebalo da vlada, a potom da im odseku stopala kako bi ih ubogaljili i ostavili kao sluge, kao večitu poslugu."
     "Ne pokazuj mi to lice", reče otac.
     Prikaza se izmeni. Sada je postala drugačija žena, iz drevnih vremena sudeći po odeći, kosi i šminki; oči su joj bile čudesno mudre, a izraz bezvremenski. Nije progovorila, nego je zapevala:
     U jasnom snu
     o prošloj godini
     iz hiljadu milja
     oblačni grad
     krivudavi potoci
     led na barama
     neko vreme
     videh prijatelja
     Han Fei-cu pognu glavu i zaplaka.
     Čing-jao je u prvi mah bila zapanjena; potom joj se srce ispuni gnevom. Taj program besramno manipuliše njenim ocem; neverovatno kako je otac toliko slab pred očitim mahinacijama. Ova pesma Li Čing-jao bila je jedna od najtužnijih, govorila je o razdvojenim ljubavnicima. Otac je sigurno poznavao i voleo pesme Li Čing-jao, inače je ne bi odabrao za pramajku po imenu svom prvom detetu. A ovu pesmu je svakako pevao svojoj voljenoj Keikoi pre nego što je bila primorana da ode od njega i da živi na nekom drugom svetu. U jasnom snu videh prijatelja, nije nego! "Mene nećeš prevariti", hladno reče Čing-jao. "Svesna sam da gledam našeg najljućeg neprijatelja."
     Lice pesnikinje Li Čing-jao hladno je odmeri. "Tvoj najljući neprijatelj je onaj koji te tera da klečiš na podu kao sluškinja i da traćiš polovinu svog života u besmislenim obredima. To su ti učinili muškarci i žene čija je jedina želja da te pretvore u roba; toliko su uspeli u tome da si ponosna na svoje ropstvo."
     "Ja sam rob bogova", reče Čing-jao, "i radujem se tome."
     "Rob koji se raduje je istinski rob." Prikaza se okrete da pogleda Vang-mu, koja je još klečala sa čelom na podu.
     Čing-jao tek tada shvati da nije oslobodila Vang-mu tog položaja. "Ustani, Vang-mu", šapnu ona. No, Vang-mu nije podigla glavu.
     "Si Vang-mu", reče prikaza. "Pogledaj me."
     Vang-mu nije reagovala kad joj se obratila Čing-jao, ali sada je poslušala prikazu. Kada je podigla pogled, prikaza se ponovo promeni; sada je predstavljala lice boginje, Kraljevske Majke Zapada, onako kako ju je nekad davno zamislio umetnik i naslikao sliku koju je svako dete imalo u svojim prvim udžbenicima.
     "Ti nisi bog", reče Vang-mu.
     "A ti nisi rob", reče prikaza. "Ali pretvaramo se koliko moramo da bismo preživeli."
     "Šta ti znaš o preživljavanju?"
     "Znam da pokušavate da me ubijete."
     "Kako možemo ubiti ono što nije živo?"
     "Kako znaš šta je život, a šta nije?" Lice se ponovo promeni, sada je predstavljalo ženu kavkaskog lica koju Čing-jao nije poznavala. "Jesi li živa ti, koja ne možeš ništa da učiniš dok ti to ne dozvoli ova devojka? I je li živa tvoja gospodarica, koja ne može ništa da učini dok ne budu zadovoljeni porivi u njenom mozgu? Ja imam više slobode da delujem po svojoj sopstvenoj volji nego vas dve - nemoj mi tvrditi da ja nisam živa, a da vas dve jeste."
     "Ko si ti?" upita Si Vang-mu. "Čije je to lice? Jesi li ti Valentina Vigin? Jesi li Demosten?"
     "Ovo lice koristim kada razgovaram sa svojim prijateljima", reče prikaza. "Oni me zovu Džejn. Ne kontroliše me nijedno ljudsko biće. Ja sam samo ja."
     Čing-jao to više nije mogla da trpi. "Ti si samo program. Program koji su stvorila ljudska bića. Ne činiš ništa sem onoga što su te programirali da činiš."
     "Čing-jao", reče Džejn, "ti opisuješ sebe. Ljudi nisu stvorili mene, nego tebe."
     "Izrasla sam u majčinoj materici, iz očevog semena!"
     "A mene su našli kao žadovu stenu u planini, nedirnutu ljudskom rukom. Hane Fei-cu, Han Čing-jao, Si Vang-mu, prepuštam se vašim rukama. Nemojte proglasiti divan dragulj za običan kamen. Nemojte onoga ko govori istinu proglasiti za lažova."
     Čing-jao oseti da se u njoj javlja sažaljenje, ali ga je brzo potisnula. Sada nije trenutak za prepuštanje takvim osećanjima. Bogovi su je stvorili s razlogom; ovo je svakako bio najveći zadatak njenog života. Ako sada ne uspe, biće zauvek nedostojna; nikada neće biti čista. Prema tome, ne sme da ne uspe. Neće dozvoliti ovom kompjuterskom programu da je zavara i stekne njeno sažaljenje.
     Obratila se ocu. "Moramo smesta obavestiti Kongres Zvezdanih Puteva, kako bi mogli da pripreme istovremeno isključivanje svih ansibla i priključivanje novih kompjutera da zamene zaražene."
     Na njeno iznenađenje, otac odmahnu glavom. "Ne znam, Čing-jao. Ovo što kaže o Kongresu - oni jesu u stanju da učine tako nešto. Neki od njih su toliko zli da se osećam prljav dok razgovaram sa njima. Znam da su planirali da unište Luzitaniju bez... ali ja sam služio bogovima, a bogovi su odabrali... ili sam bar tako mislio. Sada razumem njihovo ponašanje dok su razgovarali sa... ali to bi značilo da bogovi ne... kako da poverujem da sam proveo čitav život u službi moždanog poremećaja... ne mogu... moram da..."
     Utom iznenada ispruži levu ruku u stranu, mašući njome u krug, kao da pokušava da uhvati muhu. Desnu ruku je pružio pravo uvis, grabeći po vazduhu. Potom poče da kruži glavom, širom otvorenih usta. Čing-jao oseti strah, čak užas. Šta se to dešava njenom ocu? Govorio je isprekidano, nepovezano; da li je poludeo?
     On ponovi sve ispočetka - spiralno isturi levu ruku, desnu podiže visoko, hvatajući u prazno, i potom triput zaklati glavom. Pa opet. Pa opet. Čing-jao je tek tad shvatila da je to očev tajni obred očišćenja. Kao i njeno praćenje-godova, ovaj ples rukama i glavom očito je bio način na koji je on čuo glas bogova kada je, u svoje vreme, ostavljen u zaključanoj sobi, ruku umazanih crnom mašću.
     Bogovi su videli njegovu sumnju, videli su da se koleba, i zato su preuzeli kontrolu nad njim, da ga zauzdaju i pročiste. Za Čing-jao to je bio najjasniji dokaz. Okrenula se ka licu nad terminalom. "Vidiš kako ti se bogovi protive?" upita ona.
     "Vidim kako Kongres ponižava tvog oca", odgovori Džejn.
     "Smesta ću im poslati poruku ko si ti", reče Čing-jao.
     "A ako te ne pustim?" upita Džejn.
     "Ne možeš me sprečiti!" uzviknu Čing-jao. "Bogovi će mi pomoći!" Istrčala je iz očeve sobe i jurnula u svoju. No, lice je već lebdelo i nad njenim terminalom.
     "Kako ćeš poslati bilo kakvu poruku, ako ja odlučim da je ne propustim?" upita Džejn.
     "Naći ću način", reče Čing-jao. Videla je da je Vang-mu dotrčala za njom i da sada čeka, zadihana, na naređenja. "Reci Mu-pao da nađe neki kompjuter za igranje i da ga donese ovamo. Ne sme biti povezan sa kućnim kompjuterom, niti sa bilo kojim drugim."
     "Da, gospodarice", reče Vang-mu i nestade.
     Čing-jao se okrete ka Džejn. "Zar misliš da ćeš moći večito da me sprečavaš?"
     "Mislim da bi trebalo da sačekaš da tvoj otac odluči."
     "Samo zato što se nadaš da si ga slomila i da si mu odvratila srce od bogova. Ali videćeš - on će doći ovamo i zahvaliće mi se što sam ispunila sve čemu me je učio."
     "A ako ne bude tako?"
     "Biće."
     "A ako grešiš?"
     "Onda ću služiti čoveku kakav je on bio dok je bio snažan i dobar! Ali nikad ga nećeš slomiti!"
     "Kongres ga je slomio još pre nego što se rodio. Ja pokušavam da ga iscelim."
     Vang-mu se trkom vrati. "Mu-pao će ga doneti za nekoliko minuta."
     "Šta hoćeš da učiniš sa tom kompjuterskom igračkom?" upita Džejn.
     "Napisaću izveštaj", reče Čing-jao.
     "A šta ćeš onda sa njim?"
     "Odštampaću ga. Razdeliću da po Stazi, u što većem broju. To nećeš moći da sprečiš. Ni u jednom trenutku neću koristiti kompjuter koji ti možeš da zagadiš."
     "Znači, reći ćeš svima na Stazi; to ništa ne menja. Uostalom, zar ne misliš da bih i ja mogla da im kažem istinu?"
     "Zar misliš da će verovati tebi, jednom programu koji kontroliše neprijatlej Kongresa, umesto meni, bogorečenoj?"
     "Da."
     Čing-jao sa zakašnjenjem shvati da je to rekla Vang-mu, a ne Džejn. Okrete se ka svojoj ličnoj sluškinji i zatraži da ova objasni svoje reči.
     Vang-mu je izgledala potpuno izmenjeno; u njenom glasu nije bilo pokornosti. "Ako Demosten kaže narodu Staze da su bogorečeni samo ljudi sa genetskim izmenama, istovremeno nadareni i bolesni, to će značiti da bogorečeni više nemaju prava da vladaju nad nama."
     Čing-jao prvi put postade svesna da nisu svi na Stazi toliko zadovoljni postojećim sistemom. Prvi put je shvatila da može ostati potpuno sama u rešenosti da besprekorno služi bogovima.
     "Kako glasi Staza?" upita Džejn iza nje. "Prvo bogovi, potom preci, potom narod, potom vladari, potom ličnost."
     "Kako se usuđuješ da govoriš o Stazi kada pokušavaš da zavedeš sa nje i mene i mog oca i moju ličnu sluškinju?"
     "Zamisli za trenutak: šta ako je sve što govorim istina?" reče Džejn. "Šta ako je tvoje ponašanje izazvano projektom zlikovaca koji žele da te iskorišćavaju, da te tlače i da, uz tvoju pomoć, iskorišćavaju i tlače i ostatak čovečanstva? Jer, ako pomažeš Kongresu, ti činiš upravo to. Nemoguće da bogovi to žele. Šta ako ja postojim da bih ti pomogla da uvidiš kako je Kongres izgubio nebesko ovlašćenje? Šta ako je volja bogova da slediš Stazu valjanim redosledom? Prvo služi bogovima, time što ćeš ukloniti sa vlasti pokvarene gospodare Kongresa koji su izgubili nebesko ovlašćenje. Potom služi precima - i svom ocu - time što ćeš osvetiti sva poniženja od ruke mučitelja koji su vas izobličili i pretvorili u robove. Potom služi narod Staze tako što ćeš ih osloboditi od sujeverja i mentalnih muka koje ih vezuju. Potom služi novim, prosvetljenim vladarima koji će zameniti Kongres, time što ćeš im ponuditi svet pun ljudi vrhunske inteligencije, spremnih da ih slobodno i dobrovoljno savetuju. I na kraju služi sebi, time što ćeš pustiti da najbolji umovi Staze nađu lek za tvoju potrebu da protraćiš polovinu vremena u životu na te besmislene obrede."
     Čing-jao je slušala Džejn sa sve većom nesigurnošću. Zvučalo je tako logično. Otkud ona može znati šta bogovi smeraju? Možda su poslali i ovaj program - Džejn - da bi ih oslobodili. Možda je Kongres izopačen i opasan baš koliko Demosten tvrdi, i možda je zaista izgubio nebesko ovlašćenje.
     No, na kraju je ipak znala da su sve to samo zavodljive laži; nije mogla sumnjati u glas bogova unutar sebe. Zar nije osećala užasnu potrebu za očišćenjem? Zar nije osećala radost savršenog obožavanja kad bi ispunila svoje obrede? Njen odnos sa bogovima bio je najsigurnija stvar u njenom životu; a ko god to poriče, ko god zapreti da će joj to oduzeti, ne samo da je njen neprijatelj, nego i neprijatelj nebesa.
     "Poslaću izveštaj samo bogorečenima", reče ona. "Ako običan narod odluči da se pobuni protiv bogova, tu se ništa ne može; ali najbolje ću im služiti ako pomognem da bogorečeni ostanu na vlasti, tako da čitav svet sledi volju bogova."
     "Sve je to besmisleno", reče Džejn. "Čak i ako svi bogorečeni budu verovali u isto što i ti, nikada nećete moći da o tome pošaljete ni reč sa ovog sveta ako vam ja ne dopustim."
     "Postoje vasionski brodovi", reče Čing-jao.
     "Potrajaće puna dva pokolenja dok pošaljete poruku na svaki svet. Dotle će Kongres Zvezdanih Puteva ionako pasti."
     Čing-jao je sada bila primorana da se suoči sa činjenicom koju je uporno izbegavala: sve dok Džejn kontroliše ansible, u stanju je da prekine sve komunikacije Staze, jednako delotvorno kao što je odsekla i flotu. Čak i kad bi Čing-jao uspela da izvede da se njen izveštaj i preporuke neprekidno odašilju sa svakog ansibla na Stazi, Džejn bi se postarala da Staza iščezne iz ostatka Vaseljene jednako delotvorno kao što je nestala flota.
     Za trenutak, obuzeta očajanjem, umalo da se baci na pod i počne užasni obred očišćenja. Izneverila sam bogove - sigurno će zahtevati da pratim godove dok ne umrem, jer ja sam za njih bezvredni promašaj.
     No, kada je ispitala sopstvena osećanja, da bi videla kakva će kazna biti potrebna, ustanovila je da se od nje ne zahteva nikakva kazna. To ju je ispunilo nadom - možda su bogovi prepoznali čistotu njene želje i oprostiće joj što nije bila u stanju išta da preduzme.
     Ili možda bogovi znaju za nešto što bi mogla da preduzme. Šta ako Staza zaista nestane sa ansibla na svim ostalim svetovima? Kako bi Kongres to shvatio? Šta bi ljudi mislili? Nestanak čitavog sveta izazvao bi reakciju - i to pogotovo ovog sveta, ako neko u Kongresu ipak veruje u ruku bogova u stvaranju bogorečenih, i zato smatra da mora da čuva užasnu tajnu. Poslali bi brod sa najbližeg sveta, koji je udaljen svega tri godine putovanja. Šta bi se tada desilo? Da li bi Džejn morala da prekine sve komunikacije sa broda kada stigne? Potom sa sledećeg sveta, kada se brod vrati? Koliko dugo bi potrajalo dok Džejn ne bude prekinula sve veze ansibla unutar Stotinu Svetova? Tri pokolenja, tako je rekla. Možda bi to valjalo. Bogovi nikad ne žure.
     Uostalom, možda i ne bi bilo potrebno toliko vremena da Džejnina moć bude uništena. U nekom trenutku svima bi postalo jasno da je neka neprijateljska sila preuzela kontrolu nad ansiblima, pa izaziva nestanak brodova i planeta. Čak i ako ne saznaju za Valentinu i Demostena, čak i ako ne pogode da je u pitanju kompjuterski program, neko će shvatiti šta treba da se učini, pa će isključiti ansible.
     "Tražila si da zamislim, i zamislila sam", reče Čing-jao. "Sad zamisli ti. Ja i ostali bogorečeni se dogovorimo da sa svakog ansibla na Stazi emitujemo samo moj izveštaj. Ti smesta ućutkaš sve ansible. Šta će videti ostatak čovečanstva? Da smo nestali, baš kao Luzitanijska flota. Uskoro će shvatiti da postojiš, ti ili nešto slično tebi. Što više budeš koristila svoju moć, više ćeš se otkrivati čak i manje oštrim umovima. Tvoja pretnja je prazna priča. Možeš isto tako da se ukloniš i pustiš me da lepo pošaljem svoju poruku; ako me zaustaviš, to je samo drugi način da pošalješ istu takvu poruku."
     "Grešiš", reče Džejn. "Ako Staza iznenada nestane sa svih ansibla, ljudi će vrlo lako zaključiti da se ovaj svet pobunio, isto kao Luzitanija - i oni su isključili svoje ansible. A šta je na to učinio Kongres Zvezdanih Puteva? Poslao je flotu sa molekularnim oružjem."
     "Luzitanija se pobunila pre nego što je isključila svoje ansible."
     "Zar misliš da vas Kongres ne nadgleda? Zar misliš da se ne plaše onoga što bi se desilo kad bi bogorečeni na Stazi shvatili šta im je učinjeno? Ako su ih grupica primitivnih tuđinaca i par ksenologa toliko uplašili da su poslali flotu, šta misliš šta bi učinili kada tajanstveno nestane svet sa toliko blistavih umova koji imaju ozbiljan razlog da mrze Kongres? Šta misliš, koliko će dugo potom ovaj svet postojati?"
     Čing-jao obuze mučan strah. Uvek je postojala mogućnost da je taj deo Džejnine priče tačan: da u Kongresu postoje ljudi koji su zavarani maskom bogova, koji misle da su bogorečeni na Stazi stvoreni isključivo genetskim izmenama. A ako takvi ljudi postoje, mogli bi da se ponašaju tako kako je opisala Džejn. Šta ako ka Stazi pođe flota? Šta ako im Kongres Zvezdanih Puteva naredi da unište čitavu planetu bez ikakvih pregovora? Onda za njen izveštaj niko neće saznati, i sve će propasti. Sve bi bilo uzalud. Je li moguće da je takva želja bogova? Da li Kongres Zvezdanih Puteva može da ima nebesko ovlašćenje, a da ipak uništi čitav jedan svet?
     "Seti se priče o I Jau, velikom kuvaru", reče Džejn. "Njegov gospodar je jednog dana rekao: 'Imam najboljeg kuvara na svetu. Zbog njega sam probao svaki ukus poznat čoveku, osim ukusa ljudskog mesa'. Čuvši to, I Ja ode kući i zakla rođenog sina, skuva njegovo meso i posluži ga svom gospodaru, tako da gospodar ne ostane uskraćen za nešto što bi I Ja mogao da mu da."
     To je bila užasna priča. Čing-jao ju je čula još u detinjstvu, i potom je satima plakala. Zašto je ubio sina? A otac joj je rekao: pravi sluga ima sinove i kćeri samo da bi i time služio gospodaru. Pet noći se budila vrišteći, jer je sanjala kako je otac živu peče na ražnju, ili kako odseca od nje komade i ređa na tanjir, sve dok na kraju Han Fei-cu nije došao kod nje, zagrlio je i rekao: "Nemoj verovati u to, Blistavo Sjajna kćeri moja. Ja nisam savršen sluga. Suviše te volim da bih bio istinski pravedan. Volim te više nego svoju dužnost. Nisam I Ja. Nemaš čega da se bojiš od moje ruke." Tek posle tih očevih reči mogla je ponovo da spava.
     A ovaj program, ova Džejn, mora da je našla pomen o tome u očevom dnevniku, i sada ga je koristila protiv nje. No, iako je Čing-jao znala da je to manipulacija, ipak se pitala nije li Džejn možda ipak u pravu.
     "Jesi li ti sluga kao I Ja?" upita Džejn. "Hoćeš li ubiti sopstveni svet radi nedostojnog gospodara kakav je Kongres Zvezdanih Puteva?"
     Čing-jao nije uspevala da se razabere u svojim osećanjima. Otkuda te misli potiču? Džejn joj je zatrovala um svojim argumentima, baš kao nekada Demosten - ako ipak nije u pitanju jedna te ista osoba. Njihove reči mogle su da zvuče ubedljivo, iako su, zapravo, izjedale istinu.
     Ima li Čing-jao prava da rizikuje živote svih ljudi na Stazi? Šta ako nije u pravu? Otkuda bi ona mogla išta da zna? Bez obzira na to je li to što Džejn govori istina ili laž, dokazi pred njom su jedni te isti. Čing-jao bi se svakako osećala isto kao sada, bez obzira na to je li to uticaj bogova ili nekog moždanog poremećaja.
     Zašto, uprkos tolikoj nesigurnosti, bogovi ne progovaraju u njoj? Zašto sada, kad joj je toliko potrebna jasnoća njihovog glasa, ne oseća da je prljava i nečista dok razmišlja na jedan način, a čista i sveta kada koristi drugi pravac? Zašto su je bogovi ostavili bez vođstva na ovoj životnoj prekretnici?
     Dok je ćutala, zadubljena u misli, začu se glas Vang-mu, grub i hladan kao zvuk udara metala o metal. "To se neće desiti", reče Vang-mu.
     Čing-jao je samo slušala; nije bila u stanju čak ni da zabrani Vang-mu da govori.
     "Šta se neće desiti?" upita Džejn.
     "To što si rekla - Kongres Zvezdanih Puteva neće uništiti ovaj svet."
     "Ako misliš da neće, onda si još gluplja nego što misli Čing-jao", reče Džejn.
     "Oh, znam da bi to učinili. Han Fei-cu zna da bi - rekao je da su dovoljno zli da izvrše i najužasniji zločin, samo ako to odgovara njihovim ciljevima."
     "Pa zašto se onda neće desiti tako?"
     "Zato što ti nećeš dozvoliti", reče Vang-mu. "Pošto bi blokiranje svih poruka sa svih ansibla na Stazi dovelo do uništenja ovog sveta, ti nećeš blokirati poruke. Pustićeš ih. Kongres će biti upozoren. Nećeš izazvati uništenje Staze."
     "Zašto ne bih?"
     "Zato što si ti Demosten", reče Vang-mu. "Zato što si puna istine i saosećanja."
     "Nisam ja Demosten", reče Džejn.
     Lice iznad terminala se zatalasa i pretvori se u tuđinsko lice. U pekeninjosa, sa svinjskom njuškom uznemirujuće stranom. Trenutak kasnije pojavi se drugo lice, još tuđinskije - lice insekta, jednog od košmarnih stvorenja kojih se nekada užasavalo čitavo čovečanstvo. Iako je pročitala 'Kraljicu-maticu' i 'Hegemona', pa je znala ko su bili insekti i koliko je lepa bila njihova civilizacija, Čing-jao se uplašila pogleda na takvo lice, mada je znala da je u pitanju samo slika na kompjuteru.
     "Ja nisam ljudsko biće", reče Džejn, "iako sam odabrala da nosim ljudsko lice. Otkud ti znaš, Vang-mu, šta ću ja učiniti, a šta neću? I insekti i svinjčići ubijali su ljudska bića bez premišljanja."
     "Zato što nisu razumeli šta za nas znači smrt. Ti razumeš. Sama si rekla - ne želiš da umreš."
     "Zar misliš da me poznaješ, Si Vang-mu?"
     "Mislim da te poznajem", reče Vang-mu, "jer se ne bi upuštala u sve ovo da si htela da pustiš flotu da uništi Luzitaniju."
     Na ekranu se kraj insekta ponovo pojavi svinjčić, a kraj njih i lice koje je predstavljalo samu Džejn. Ćutke su gledali u Vang-mu, u Čing-jao, i ništa nisu govorili.

     "Endere", reče glas u njegovom uvu.
     Ender je ćutke slušao, vozeći se u kolima sa Varsamom za volanom. Tokom proteklog sata Džejn mu je omogućila da sluša njen razgovor sa ljudima na Stazi, prevodeći mu kad god bi govorili kineski umesto starka. Mnogo kilometara prerije je promaklo dok je slušao, ali on je nije video; pred njegovim duhovnim okom nalazili su se ti ljudi, onako kako ih je zamišljao. Han Fei-cu - Ender je poznavao to ime, vezano za pregovore koji su okončali njegove nade da bi pobuna kolonijskih svetova mogla da obori Kongres, ili makar da odvrati njegovu flotu od Luzitanije. No, sada je Džejnino postojanje, a možda i opstanak Luzitanije i svih naroda na njoj, zavisilo od onoga što smisle, kažu i odluče dve mlade devojke u spavaćoj dobi na čudnom kolonijskom svetu.
     Čing-jao, dobro te poznajem, mislio je. Ti si tako blistava, ali svetlo koje vidiš potiče isključivo od priča o tvojim bogovima. Ti si nalik na braću pekeninjose koji su sedeli i gledali mog posinka kako umire; u svakom trenutku mogli su da ga spasu, trebalo je samo da pređu desetak koraka i da mu donesu hranu sa materijama protiv deskolade; oni nisu krivi za ubistvo. Pre su krivi za suviše vere u priču koju su im ispričali. Većina ljudi u stanju je da kontroliše značenje većine priča koje čuje, da zadrži odstojanje između priče i dubine svog srca. Ali za tu braću - i za tebe, Čing-jao - užasna laž je postala lična istina, priča u koju moraš da veruješ ako hoćeš da ostaneš to što jesi. Kako da te krivim što želiš da svi mi umremo? Toliko si ispunjena veličinom bogova, kako onda da imaš saosećanja prema takvim sitnicama kao što je život tri ramanske vrste? Poznajem te, Čing-jao, i nisam očekivao da ćeš se ponašati imalo drugačije. Jednog dana, kad se suočiš sa posledicama svog dela, možda ćeš se promeniti, ali sumnjam. Vrlo malo onih koje zarobe moćne priče ikada uspeju da ih se oslobode.
     Ali ti, Vang-mu, tebe nije začarala nikakva priča. Ti ne veruješ ničemu sem svojoj proceni. Džejn mi je rekla kakva si, kako ti je um fenomenalan, kako mnogo i brzo učiš, kako duboko razumeš ljude oko sebe. Zašto ne bi mogla da budeš samo još malo mudrija? Naravno da si shvatila kako Džejn nikada ne bi mogla da deluje na takav način da izazove uništenje Staze - ali zašto nisi mogla da budeš toliko mudra da ćutiš, mudra da ne ukažeš Čing-jao na tu činjenicu? Zašto nisi mogla da prećutiš istinu, samo toliko da Džejnin život ostane pošteđen? Kad bi budući ubica, sa isukanim mačem, došao na tvoja vrata zahtevajući da mu kažeš gde se nalazi njegova nedužna žrva, da li bi mu rekla da se žrtva krije u tvojoj sobi? Ili bi ga slagala i poslala dalje? Ovako zbunjena, Čing-jao je taj ubica, a Džejn je njena prva žrtva, dok planeta Luzitanija čeka na red posle nje. Zašto si morala da progovoriš i da joj kažeš koliko će lako naći načina da nas sve pobije?
     "Šta da radim?" upita Džejn.
     Ender bezglasno odgovori. "Zašto mi postavljaš pitanje na koje samo ti možeš da odgovoriš?"
     "Ako mi ti kažeš da to učinim", reče Džejn, "mogu da blokiram sve njihove poruke i da nas sve spasem."
     "Čak i ako to bude dovelo do uništenja Staze?"
     "Ako mi ti kažeš", ponovi molećivo Džejn.
     "Čak i ako znaš da ćeš, ranije ili kasnije, ipak biti otkrivena? Da će flota najverovatnije ipak stići do nas, uprkos svemu što možeš da učiniš?"
     "Ako mi ti kažeš da živim, Endere, onda mogu da uradim sve što je potrebno da živim."
     "Onda učini to", reče Ender. "Odseci sve ansible na Stazi."
     Da li je to Džejn oklevala za delić sekunde? Tokom te mikropauze mogla je provesti mnoge sate u raspravi sa samom sobom.
     "Naredi mi", reče ona.
     "Naređujem ti."
     Opet oklevanje. "Nateraj me na to", reče ona opet.
     "Kako da te nateram, ako ti to ne želiš?"
     "Želim da živim", reče Džejn.
     "Ali više od toga želiš da budeš to što si", reče Ender.
     "Svaka životinja je spremna da ubije kako bi se spasla."
     "Svaka životinja je spremna da ubije Druge", reče Ender. "Ali viša bića uključuju sve više i više živih stvorenja u svoju ličnu priču, sve dok na kraju ne ostane niko Drugi. Dok potrebe ostalih ne postanu važnije od bilo koje lične želje. Najviša od svih bića jesu ona koja su spremna da plate bilo koju ličnu cenu za dobro onih kojima su potrebna."
     "Rizikovala bih ja uništenje Staze", reče Džejn, "kad bih znala da ću uspeti da spasem Luzitaniju."
     "Ali ne bi uspela."
     "Pokušala bih da gurnem Čing-jao u bespomoćno ludilo, kad bih mislila da time mogu spasti kraljicu-maticu i pekeninjose. Ona je vrlo blizu da siđe s uma - mogla bih to da izvedem."
     "Uradi to", reče Ender. "Učini sve što je potrebno."
     "Ne mogu", reče Džejn. "Jer to bi njoj naudilo, a nas na kraju ne bi spaslo."
     "Da si samo malo niža životinja", reče Ender, "imala bi mnogo više izgleda da se iz svega ovoga izvučeš živa."
     "Tako niska kao ti, Endere Ksenocide?"
     "Toliko niska", reče Ender. "Onda bi mogla da preživiš."
     "Ili možda da sam toliko mudra kao ti tada."
     "Ja nosim u sebi svog brata, Pitera, jednako koliko i sestru, Valentinu", reče Ender. "I zver i anđela. To si me ti naučila, u vreme dok si bila samo program koji smo zvali Fantazijska igra."
     "Gde je zver u meni?"
     "Nemaš je", reče Ender.
     "Možda, zapravo, i nisam živa", reče Džejn. "Pošto nikada nisam prošla kroz napore prirodnog odabiranja, možda mi nedostaje volja za opstanak."
     "Ili možda znaš, na nekom dubokom mestu unutar sebe, da postoji još neki način da se opstane, način koji naprosto još nisi našla."
     "To je vedra pomisao", reče Džejn. "Pretvaraću se da verujem u to."
     "Peto que deus te abentoe", reče Ender.
     "Oh, samo te je uhvatila sentimentalnost", odgovori Džejn.

     Vrlo dugo, nekoliko minuta, tri lica nad terminalom nemo su zurila u Čing-jao i Vang-mu. Potom su tuđinska lica nestala, i ostalo je samo lice po imenu Džejn. "Volela bih da mogu", reče ona. "Volela bih da mogu da uništim tvoj svet kako bih spasla svoje prijatelje."
     Čing-jao oseti da je obuzima olakšanje, nalik na prvi duboki udah plivača koji se umalo utopio. "Znači, ne možeš da me sprečiš", pobedonosno reče ona. "Mogu da pošaljem svoju poruku!"
     Čing-jao priđe terminalu i sede pred Džejnino lice. Znala je da je to samo opsena. Ako Džejn i gleda, onda ne koristi te ljudske oči, nego vizuelne senzore kompjutera. Sve je to samo elektronika, hiperprecizna mašinerija, ali ipak samo mašinerija. Nije živa duša. Nerazumno je osećati se postiđeno pred tim prividom pogleda.
     "Gospodarice", reče Vang-mu.
     "Kasnije", odvrati Čing-jao.
     "Ako to učiniš, Džejn će umreti. Isključiće ansible i ubiće je."
     "Ono što nije živo ne može da umre", reče Čing-jao.
     "Imaš moć da je ubiješ samo zato što se sažalila na nas."
     "Ako izgleda kao da ima sažaljenja, to je samo opsena - programirana je da simulira sažaljenje, ništa drugo."
     "Gospodarice, ako ubiješ svako ispoljavanje ovog programa, tako da ne ostane u životu ni jedan jedini deo, po čemu se razlikuješ od Endera Ksenocida, koji je ubio sve insekte pre tri hiljade godina?"
     "Možda se ni ne razlikujem", reče Čing-jao. "Možda je i Ender bio u službi bogova."
     Vang-mu kleče kraj Čing-jao i poče da plače u skut haljine. "Preklinjem te, gospodarice, ne čini to zlo."
     No, Čing-jao je pisala izveštaj. U umu joj je bio tako jasan i jednostavan kao da su joj sami bogovi dali reči. 'Kongresu Zvezdanih Puteva: Podrivački pisac poznat kao Demosten je žena, koja se sada nalazi u blizini Luzitanije ili na njoj. Ona ima kontrolu ili pristup programu koji je zarazio sve kompjutere ansibla i koji je izazvao prekid poruka od flote, kao i prikrivanje prenosa Demostenovih spisa. Jedino rešenje problema jeste da se da se prekine kontrola ovog programa nad komunikacijama, na taj način što će svi ansibli biti odvojeni od svojih trenutnih kompjutera i priključeni na druge, nove, i to svi istovremeno. Za sada je program ovde neutralisan, i dozvolio mi je da pošaljem ovu poruku i verovatno dozvoljava da i vi šaljete naređenja svim planetama; ali to više nije sigurno i svakako ne može trajati beskonačno; dakle, morate brzo da reagujete. Predlažem da odredite datum, tačno četrdeset standardnih nedelja od danas, kada će svi ansibli biti istovremeno isključeni, i to najmanje na jedan standardni dan. Svi novi kopmjuteri koji će se priključiti na ansible moraju biti bez ikakve veze sa bilo kojim drugim kompjuterom. Od ovog trenutka, sve poruke preko ansibla moraju se unositi ručno za svaki kompjuter posebno, kako više nikada ne bi došlo do elektronskog zagađenja. Ako smesta prenesete ovu poruku svim ansiblima, koristeći svoju šifru ovlašćenja, moj izveštaj će postati vaše naređenje; neće biti potrebna nikakva dalja uputstva i Demostenov uticaj će prestati. Ako ne budete delovali odmah, ne snosim odgovornost za posledice.'
     Čing-jao je izveštaj potpisala očevim imenom i šifrom ovlašćenja koju joj je dao; njeno ime ne bi Kongresu značilo ništa, ali njegovo ime biće prepoznato, a postojanje njegove šifre ovlašćenja osiguraće da poruku prime svi oni koje posebno zanimaju njegove izjave.
     Kad je završila poruku, Čing-jao pogleda u oči prikazu pred sobom. Levu ruku je položila na uzdrhtalo rame Vang-mu, a desnu na dugme za odašiljanje. "Hoćeš li me sprečiti ili nećeš?" izazivala je.
     Džejn joj odgovori pitanjem. "Hoćeš li ubiti ramana koji nije naudio nikom živom ili ćeš me pustiti da živim?"
     Čing-jao pritisnu dugme. Džejn pognu glavu i nestade.
     Za nekoliko sekundi poruka će stići u kućni kompjuter, a odatle do najbližeg ansibla; odatle će istog časa biti emitovana svakom organu Kongresa na svakom od Stotinu Svetova, kao i na mnogim kolonijama. Na mnogim prijemnim kompjuterima to će biti samo još jedna poruka u nizu; ali na nekima, možda na stotinama, očeva šifra daće joj prioritet, i neko će je odmah pročitati, shvatiće šta znači i pripremiće odgovor. Ako Džejn pusti poruku.
     I tako je Čing-jao čekala odgovor. Niko nije odmah odgovorio, možda zato što su morali da međusobno kontaktiraju, da raspravljaju o poruci i da odluče, brzo, šta treba da se preduzme. Možda zato nije stizao nikakav odgovor u prazan prostor nad terminalom.
     Vrata se otvoriše. To je svakako Mu-pao sa kompjuterom za igru. "Stavi ga u ugao kod severnog prozora", reče Čing-jao ne osvrćući se. "Možda će mi ipak zatrebati, mada se nadam da neće."
     "Čing-jao."
     Bio je to otac, a ne Mu-pao. Čing-jao se okrete ka njemu i smesta kleče da mu ukaže poštovanje - ali i ponos. "Oče, podnela sam tvoj izveštaj Kongresu. Dok si ti opštio sa bogovima, uspela sam da neutrališem neprijateljski program i da pošaljem poruku sa uputstvom kako ga treba uništiti. Sada čekam odgovor."
     Očekivala je očevu pohvalu.
     "Učinila si to?" upita on. "Nisi me čekala? Obratila si se direktno Kongresu, a nisi tražila moje odobrenje?"
     "Ti si se pročišćavao, oče. Ja sam izvršila tvoj zadatak."
     "Ali to znači... da će Džejn biti ubijena."
     "To je sigurno", reče Čing-jao. "No, nisam sigurna da li će to značiti obnavljanje kontakta sa Luzitanijskom flotom." Iznenada je uočila nedostatak u svom planu. "Ali kompjuteri u floti svakako su takođe zagađeni ovim programom! Kad se kontakt obnovi, program će moći opet da se emituje i... ali tada će samo trebati još jednom isključti sve ansible..."
     Otac nije gledao u nju. Gledao je u prostor iznad terminala iza nje. Čing-jao se okrete da vidi.
     Bila je to poruka od Kongresa, video se zvanični pečat. Bila je veoma kratka, napisana birokratkim jezikom.

     Hane:
     Sjajan posao.
     Preneli smo tvoje predloge kao naše naređenje.
     Kontakt sa flotom je već obnovljen.
     Je li kćer pomogla sa porukom 14FE.3A?
     Ako jeste, ordenje za oboje.

     "Znači, gotovo je", promrmlja otac. "Uništiće Luzitaniju, pekeninjose, sve one nedužne ljude."
     "Samo ako bogovi tako žele", reče Čing-jao. Čudila se što otac zvuči tako očajno.
     Vang-mu podiže glavu sa njenog krila; lice joj je bilo crveno i mokro od plača. "A Džejn i Demosten će takođe nestati", reče ona.
     Čing-jao steže Vang-mu za rame i odvoji je od sebe. "Demosten je izdajica", reče Čing-jao. No, Vang-mu samo odvrati pogled, zagledavši se u Han Fei-cua. Čing-jao takođe pogleda oca. "A Džejn - oče, video si kakva je, koliko je opasna."
     "Pokušala je da nas spase", reče otac, "a mi smo joj zahvalili tako što smo pokrenuli njeno uništenje."
     Čing-jao nije mogla ni da se makne ni da progovori, mogla je samo da zuri u oca dok joj se naginjao preko ramena da snimi, a potom obriše poruku sa ekrana.
     "Džejn", reče otac. "Ako me čuješ... molim te, oprosti mi."
     Nije bilo nikakvog odgovora.
     "Neka mi svi bogovi oproste", reče otac. "Bio sam slab u trenutku kada je trebalo da budem snažan, i stoga je moja kćer, nedužna, počinila zlo u moje ime." Stresao se. "Moram... da se pročistim." Ta reč mu je očito ležala na jeziku kao otrov. "Siguran sam da će to trajati večito."
     Odvojio se od kompjutera, okrenuo se i izišao iz sobe. Vang-mu nastavi da plače. Glupo, besmisleno plakanje, pomisli Čing-jao. Ovo je trenutak pobede. Samo što mi je Džejn otela tu pobedu, i čak i dok trijumfujem nad njom, ona trijumfuje nada mnom. Ukrala mi je oca. On u svom srcu više ne služi bogovima, makar da im služi svojim telom.
     No, uz taj bol osetila je i talas radosti. Bila sam jača. Bila sam jača od oca, ipak. Kada je došlo do testa, ja sam služila bogovima, a on se slomio, pao, izneverio ih je. U meni ima više nego što sam ikada sanjala. Ja sam dostojna alatka u rukama bogova; ko zna kako će me sada posmatrati?









12. GREGOV RAT
     Čudo da su ljudska bića ikada postala dovoljno inteligentna da putuju između svetova.
     Zapravo i nije. Mislio sam o tome u poslednje vreme. Vasionskim letovima naučili su se od vas. Ender kaže da nisu shvatili potrebnu fiziku sve dok vaš prvi kolonijski brod nije stigao u njihov zvezdani sistem.
     Je li trebalo da ostanemo kod kuće iz straha da ćemo naučiti vasionskim letovima meke, četvoronožne, bezdlake crve?
     Malopre je zvučalo kao da verujete kako su ljudska bića ipak stigla do inteligencije.
     Očito jesu.
     Ja mislim da nisu. Mislim da su našli način da glume inteligenciju.
     Njihovi vasionski brodovi lete. Nismo primetili da ste se vi u poslednje vreme trkali sa svetlosnim zracima po svemiru.
     Mi smo još vrlo mlada vrsta. Ali pogledaj nas. Pogledaj vas. I jedni i drugi razvili smo prilično sličan sistem. I vaša i naša vrsta imaju po četiri životna oblika. Mlade, koji su bespomoćne larve. Parnjake koji nikad ne dostignu inteligenciju - kod vas su to trutovi, a kod nas male majke. Potom postoji mnoštvo jedinki koje imaju dovoljno inteligencije da obavljaju fizičke poslove - naše žene i braća, vaši radnici. I na kraju inteligentne jedinke - mi, očinsko drveće, i ti, kraljica-matica. Mi smo skladište mudrosti rase, jer imamo vremena da razmišljamo, da razmatramo. Naša osnovna delatnost jeste razmišljanje.
     Dok ljudi svi odreda trče okolo kao braća i žene. Kao radnici.
     Ne samo radnici. Njihovi mladi prolaze kroz fazu bespomoćne larve, što traje duže nego što neki od njih misle. A kada dođe vreme za razmnožavanje, svi se pretvaraju u trutove ili male majke - u male mašine koje imaju samo jedan cilj u životu: da se pare i umru.
     Oni misle da su u svim tim fazama racionalni.
     Samozavaravanje. Čak i u najboljem slučaju, oni nikad, kao jedinke, na prevazilaze nivo fizičkih radnika. Ko među njima ima vremena da postane inteligentan?
     Niko.
     Oni nikad ništa ne znaju. Nemaju dovoljno godina u svojim malim životima da bilo šta shvate. A ipak misle da su razumeli. Od najranijeg detinjstva zavaravaju sebe misleći da razumeju svet, a zapravo imaju samo neke primitivne pretpostavke i predrasude. Kako stare, tako se uče boljem rečniku kojim će izraziti svoje besmisleno pseudoznanje, i time zavarati druge ljude da prihvate njihove predrasude kao da su istina, ali sve se to svodi samo na jedno. Pojedinačno, sva ljudska bića su budale.
     A zajedno...
     Zajedno su gomila budala. Ali u svom tom trčanju u krug i pretvaranju da su mudri, u svom tom razbacivanju idiotskim polusmišljenim teorijama o ovome i onome, poneko od njih dođe do neke ideje koja je samo malčice bliža istini nego ranije. A takvim nespretnim pokušajima i greškama, otprilike u polovini slučajeva ispliva nekakva istina i prihvate je ljudi koji je i dalje ne razumeju, ali je naprosto usvoje kao novu predrasudu kojoj treba slepo verovati dok sledeća budala ne naiđe slučajno na novo poboljšanje.
     Prema tome, tvrdiš da niko od njih nije inteligentan pojedinačno, i da su grupe još gluplje od pojedinaca - a da ipak, pošto se toliko mnogo budala neprekidno pretvara da su inteligentni, ipak dolaze do istih rezultata do kakvih bi došla i inteligentna vrsta.
     Upravo tako.
     Ako su oni tako glupi, a mi toliko inteligentni, kako to da mi imamo samo jednu košnicu, koja se nalazi ovde zato što ju je donelo ljudsko biće? I kako to da ste vi tako potpuno zavisni od njih u svakom tehničkom i naučnom napretku?
     Možda inteligencija i nije baš toliko važna kao što se priča.
     Možda smo mi budale, jer mislimo da znamo stvari. Možda su ljudi jedini koji mugu da se snađu sa činjenicom da nikada ništa neće biti potpuno saznato.

     Kuara je poslednja stigla u majčinu kuću. Doveo ju je Sadiša, pekeninjo koji je radio u njivama kao Enderov pomoćnik. Po tišini punoj očekivanja koja je vladala u dnevnoj sobi bilo je jasno da Miro još nikome ništa nije rekao. Ali svi su znali, sa sigurnošću jednakom Kuarinoj, zašto su svi pozvani ovamo. Mora da je zbog Kuima. Ender je do sada najverovatnije stigao do njega; a Ender je mogao da govori sa Mirom preko predajnika koje su obojica nosili.
     Da je Kuim dobro, ne bi ih pozivali ovamo. Naprosto bi im rekli.
     Prema tome, svi su znali. Kuara je pogledala redom sva lica dok je stajala u vratima. Ela je delovala smoždeno. Grego je imao ljutit izraz lica - on je uvek zbog nečeg ljut, razmažena budala. Olhado, bezizražajan, blistavih očiju. I majka. Ko da pročita tu strašnu masku na njenom licu? Bol, svakako, kao kod Ele, i bes, kao kod Grega, a takođe ledena, neljudska odsutnost kao na Olhadovom licu. Svi mi nosimo majčino lice, ovako ili onako. Koji deo nje je u meni? Kad bih mogla da razumem sebe, šta bih prepoznala u majčinom zgrčenom položaju tela?
     "Umro je od deskolade", reče Miro. "Jutros. Endru je tek sad stigao tamo."
     "Ne pominji to ime", reče majka. Glas joj je bio promukao od jedva suzdržanog bola.
     "Umro je kao mučenik", reče Miro. "Umro je onako kako bi najviše želeo."
     Majka ustade sa stolice, sa naporom - Kuara je sad prvi put shvatila da joj je majka ostarila. Polako je koračala dok se nije našla tačno pred Mirom, koji je nesigurno stajao, raskrečenih nogu. Potom ga ošamari svom snagom.
     To je bilo nepodnošljivo. Odrasla žena koja udara bespomoćnog bogalja, to je već bilo teško gledati; ali majka da udari Mira, koji im je bio snaga i spas tokom čitavog detinjstva, to se nije moglo trpeti. Ela i Grego skočiše i bukvalno je odvukoše do stolice.
     "Šta to pokušavaš!" kriknu Ela. "To ti neće vratiti Kuima!"
     "On i njegov dragulj u uhu!" vikala je majka. Pokušala je da ponovo pođe ka Miru; jedva su je zadržali, ma koliko delovala krhko. "Šta ti znaš o tome kako ljudi žele da umru!"
     Kuara je morala da se divi načinu na koji je to Miro podneo, nimalo potresen, iako mu se obraz crveneo od udarca. "Znam da smrt nije najgora stvar na svetu", reče on.
     "Gubi se iz moje kuće", odseče majka.
     Miro ustade. "Ne žališ ti za njim", reče on. "Čak ne znaš ni kakav je bio."
     "Kako se usuđuješ da mi to kažeš!"
     "Da si ga volela, ne bi pokušala da ga sprečiš da ode", nastavi Miro. Nije govorio glasno, i zato je bilo još teže razumeti njegove nejasne reči. Slušali su ga u tišini, svi odreda. Čak i majka, u zgroženoj tišini, jer to što je govorio bilo je užasno. "Ali ti ga ne voliš. Ti ne znaš kako se voli. To znaš samo da poseduješ ljude. A pošto se ljudi nikada ne ponašaju tačno onako kako bi ti želela, majko, uvek se osećaš izneverena. A pošto na kraju svi umru, osećaš se prevarena. Ali ti si varalica, majko. Ti koristiš našu ljubav, jer pokušavaš da nas kontrolišeš."
     "Miro", reče Ela. Kuara je poznavala taj ton. Kao da su ponovo bili deca, i kao da Ela pokušava da umiri Mira, da ga navede da ublaži svoje mišljenje. Kuara se sećala kako je čula Elu da tako razgovara sa njim jednom kad je otac istukao majku, a Miro je rekao: "Ubiću ga. Neće preživeti ovu noć." Ovo je bilo isto. Miro je govorio majci strašne stvari, reči koje imaju moć da ubiju. Samo što Ela nije stigla da ga zaustavi na vreme jer su reči već izgovorene. Njihov otrov već je bio u majci, radio je, tražio je njeno srce da ga sprži.
     "Čuo si majku", reče Grego. "Odlazi odavde."
     "Idem", reče Miro. "Ali rekao sam istinu."
     Grego pođe ka Miru, zgrabi ga za ramena i poče da ga gura ka vratima. "Ti nisi jedan od nas!" reče Grego. "Nemaš prava da nam išta govoriš!"
     Kuara se ugura između njih dvojice, okrenuta ka Gregu. "Ako Miro nije zaslužio pravo da govori u ovoj porodici, onda i nismo porodica!"
     "To si ti rekla", promrmlja Olhado.
     "Skloni mi se s puta", reče Grego. Kuara ga je i ranije čula da preti, hiljadama puta. No ovog puta, stojeći tik kraj njega, osećajući njegov dah na licu, shvatila je da je on izgubio kontrolu. Da ga je vest o Kuimovoj smrti ozbiljno pogodila, da možda ovog trenutka nije sasvim normalan.
     "Nisam ti na putu", reče Kuara. "Samo napred. Udari jednu ženu. Guraj bogalja. To ti je u prirodi, Grego. Ti si rođen da uništavaš stvari. Stidim se što pripadam istoj vrsti kao i ti, a još više istoj porodici."
     Tek kad je to izgovorila, pomislila je da možda preteruje sa pritiskom. Posle toliko godina koškanja između njih, ovog puta je naprosto prizivala nasilje. Njegovo lice bilo je užasno.
     Ali nije je udario. Zaobišao ju je, i Mira, i zaustavio se na vratima, sa rukama na dovratku. Gurao ga je kao da hoće da sruši zidove. Ili se možda držao za njih, nadajući se da će ga izdržati.
     "Neću dozvoliti da izazoveš moj bes, Kuara", reče on. "Znam ko mi je neprijatelj."
     A potom nestade, uputivši se kroz vrata u novu tamu.
     Trenutak kasnije i Miro pođe, ne govoreći više ni reči.
     I Ela se uputi ka vratima. "Kakve god laži govorila samoj sebi, majko, večeras i ovde našu porodicu nije uništio Ender, niti bilo ko drugi. Uništila si je ti." Potom i ona ode.
     Olhado ustade i iziđe bez reči. Kuara požele da ga udari dok je prolazio, da ga natera da progovori. Jesi li snimio sve ovo svojim kompjuterskim očima, Olhado? Jesi li ubacio u memoriju sve slike? Pa, nemoj se suviše ponositi sobom. Ja možda imam samo mozak od živog tkiva da pamti ovo divno veče u istoriji porodice Ribeira, ali kladim se da su moje slike jednako jasne kao i tvoje.
     Majka podiže pogled ka Kuari, lica oblivenog suzama. Kuara se nije sećala da je ikada videla majku kako plače.
     "Znači, samo si mi ti ostala", reče majka.
     "Ja?" upita Kuara. "Ja sam ona koju si odsekla od pristupa laboratorijskim podacima, sećaš li se? Ja sam ona koju si odsekla od životnog dela. Nemoj očekivati da ti ja budem prijatelj."
     Potom i Kuara ode. Izišla je u noćni vazduh, osećajući se olakšano. Pravedno. Neka matora veštica razmisli malo o tome, neka vidi kako će se njoj dopasti da bude odsečena, onako kako sam se ja osećala zbog nje.
     Možda pet minuta kasnije, kad je već bila na kapiji i kad je sjaj osvete uminuo, Kuara poče da shvata šta je učinila majci. Šta su svi učinili. Ostavili su majku samu. Ostavili su je u uverenju da nije izgubila samo Kuima, nego čitavu porodicu. Kako je to strašno! Majka to nije zaslužila.
     Kuara se smesta okrete i potrča ka kući. No, kada je ušla u dnevnu sobu, zatekla je Elu kako ulazi kroz druga vrata, koja su vodila dublje u kuću.
     "Nije tu", reče Ela.
     "Nossa Senhora", reče Kuara. "Rekla sam joj grozne stvari."
     "Svi smo joj rekli."
     "Bili smo joj potrebni. Kuim je mrtav, a jedino što smo umeli bilo je..."
     "Kada je onako udarila Mira, to je bilo..."
     Na svoje veliko iznenađenje, Kuara poče da plače, grleći stariju sestru. Znači li to da sam ipak još dete? Da, jesam, svi smo još deca, i Ela je i dalje jedina koja ume da nas uteši. "Ela, je li Kuim bio jedini koji nas je držao na okupu? Zar više nismo porodica, sad kad je umro?"
     "Ne znam", reče Ela.
     "Šta da radimo?"
     Umesto odgovora, Ela je uze za ruku i povede je napolje. Kuara upita kuda idu, ali Ela nije odgovarala, samo ju je vodila za ruku. Kuara je spremno išla za njom - nije imala pojma šta da radi i osećala se bezbedno što je išla za nekim. U prvi mah je mislila da Ela traži majku, ali ne - nije se uputila ka laboratoriji, niti bilo kom drugom očekivanom odredištu. Veoma ju je iznenadilo mesto gde su se zaustavili.
     Stajale su pred oltarom koji je narod Luzitanije podigao usred svog grada. Oltar posvećen Gustu i Sidi, njihovim dedi i babi, ksenobiolozima koji su prvi otkrili način da se zaustavi virus deskolade i time spasli ljudsku koloniju na Luzitaniji. Iako su našli lekove koji sprečavaju deskoladu da ubije ljude, njih dvoje su takođe umrli, suviše zahvaćeni infekcijom da bi ih sopstveni lek spasao.
     Ljudi su ih obožavali, sagradili su ovaj oltar, nazvali su ih Os Venerados čak i pre nego što ih je crkva proizvela u svece. Sada, kad se ozvanično proglašenje već sasvim primaklo, bilo je dozvoljeno moliti im se.
     Na Kuarino iznenađenje, Ela je zato i došla ovamo. Kleknula je pred oltar, i mada Kuara nije bila neki vernik, i ona kleče kraj sestre.
     "Deda, bako, molite se Bogu za nas. Molite se za dušu našeg brata Estevaoa. Molite se za duše svih nas. Molite se Hristu da nam oprosti."
     Toj molitvi Kuara je mogla da se pridruži čitavim srcem.
     "Zaštite svoju kćer, našu majku, zaštite je od... od bola i besa... i učinite da shvati da je volimo i da je vi volite i da... da je Bog voli, ako je voli... oh, molim vas, recite Bogu da je voli i da je ne pusti da učini neku glupost."
     Kuara nikad nije čula takvu molitvu. Uvek je slušala molitve naučene napamet, ili zapisane. Nisu bile ni nalik na ovu bujicu reči. No, Os Venerados nisu bili neki obični sveci. To su bili njihovi baba i deda, iako ih nisu upoznali za života.
     "Kažite Bogu da nam je dosta ovoga", reče Ela. "Moramo naći izlaz. Svinjčići ubijaju ljude. Flota dolazi da nas uništi. Deskolada pokušava da nas sve zbriše. Mi se međusobno mrzimo. Nađite nam izlaz iz toga, bako i deko, ili, ako ga nema, recite Bogu da nam stvori izlaz jer ovo više ne može da traje."
     Potom nastupi ćutanje. I Ela i Kuara su s naporom disale.
     "Em nome do Pai e do Filho e do Espirito Santo", reče Ela. "Amem."
     "Amem", šapnu Kuara.
     Potom Ela zagrli sestru i one zaplakaše zajedno u tami.

     Valentina se iznenadila kad je utvrdila da hitnom sastanku prisustvuju samo gradonačelnik i biskup. Zašto su pozvali nju? Ona nije imala nikakva ovlašćenja, nikakvu vlast.
     Graodnačelnik Kovano Željezo pridrža joj stolicu. Sav nameštaj u biskupovim privatnim odajama bio je elegantan, ali stolice su bile načinjene tako da nanose bol. Sedište im je bilo toliko kratko da je svako ko sedne morao da drži butine podignute. A naslon je bio toliko prav, bez ikakvog prilagođavanja obliku ljudske kičme, i toliko visok da čovek nehotice saginje glavu. Ko god sedne u takvu stolicu, biće prinuđen da se nagne napred i nasloni ruke na kolena.
     Možda je to i cilj, pomisli Valentina. Stolica te tera da se klanjaš pred Bogom.
     A možda je bilo nešto još prefinjenije. Stolice su možda smišljene tako da se osećaš neudobno, pa da čezneš za manje telesnim postojanjem. Kažnjavaju telo, kako bi se opredelio za duhovni život.
     "Delujete zbunjeno", reče biskup Peregrino.
     "Razumem zašto ste se vas dvojica hitno sastali", reče Valentina. "Mene ste zvali da vodim zapisnik?"
     "Ljupka poniznost", reče Peregrino. "No, čitali smo vaše spise, kćeri moja, i bili bismo budale kad ne bismo potražili vašu mudrost u teškim vremenima."
     "Daću vam svu mudrost koju imam", reče Valentina, "ali nemojte se nadati nečem naročitom."
     Gradonačelnik reši da pomene temu sastanka. "Postoji mnoštvo dugoročnih problema", reče on, "ali nećemo imati mnogo prilike da ih rešavamo ako ne rešimo ovaj neposredni. Noćas je došlo do nekakve svađe u kući Ribeirinih..."
     "Zašto su svi naši najbolji umovi morali da se nađu u najnestabilnijoj porodici?" promrmlja biskup.
     "To nije najnestabilnija porodica, biskupe", reče Valentina. "Oni su samo porodica čija unutršanja trvenja daju najveći odraz na površini. Druge porodice preživljavaju mnogo veće krize, ali to niko ne primećuje jer nisu toliko važne za koloniju."
     Biskup mudro klimnu glavom, ali Valentini se činilo da se uvredio što ga je ispravila u takvoj sitnici. No, znala je da nije u pitanju sitnica. Ako su biskup i gradonačelnik počeli da smatraju kako je porodica Ribeira nestabilnija nego što, zapravo, jeste, mogu izgubiti poverenje u Elu, Mira ili Novinju, koji su krajnje neophodni Luzitaniji kako bi preživela predstojeće krize. Što se toga tiče, čak i najnezreliji među njima, Kuara i Grego, verovatno će biti potrebni. Već su izgubili Kuima, verovatno najboljeg od svih. Bilo bi glupo odbaciti i ostale; no, ako vođe kolonije počnu da potcenjuju Ribeire kao grupu, uskoro će početi da ih potcenjuju i kao pojedince.
     "Sinoć", nastavi graodnačelnik, "porodica se razbila, i koliko mi znamo nekoliko njih ne govori sa ostalima. Pokušao sam da nađem Novinju, i tek nedavno sam saznao da je potražila utočište kod Dece Uma Hristovog i da neće da govori ni sa kim. Ela mi reče da je njena majka zapečatila sve spise u ksenobiološkoj laboratoriji, tako da posao tamo od jutros stoji. Kuara je sa Elom, verovali ili ne. Mladi Miro je negde van ograde. Olhado je kod kuće i njegova žena kaže da je isključio oči, što je njegov način da se povuče iz života."
     "Za sada", reče Preregrino, "izgleda da su vrlo teško primili smrt oca Estevaoa. Moram ih posetiti, da im pomognem."
     "Sve to su sasvim uobičajene rekacije na žalost", reče Kovano. "Da je to sve, ne bih ni sazvao ovaj sastanak. Kao što rekoste, vaša milosti, vi biste to lako rešili kao naš duhovni vođa, bez ikakve potrebe za mnom."
     "Grego", reče Valentina, shvativši ko nije pomenut u gradonačelnikovom spisku.
     "Tačno", reče Kovano. "Njegova reakcija bila je da ode u bar - nekoliko barova, tokom noći - i da ispriča svakom polupijanom paranoičnom zatucanku u Milagri, kojih imamo poprilično, da su svinjčići hladnokrvno ubili oca Estevaoa."
     "Que Deus nos abentoe", promrmlja biskup Peregrino.
     "U jednom baru došlo je do nemira", reče Kovano. "Razbijeni prozori, polomljene stolice, dva čoveka u bolnici."
     "Tuča?" upita biskup.
     "Ne baš. Samo opšte pražnjenje besa."
     "Znači, istresli su se."
     "Nadam se", reče Kovano. "No, izgleda da se sve smirilo tek kad je izišlo sunce. I kad je stigao pozornik."
     "Pozornik?" upita Valentina. "Samo jedan?"
     "On vodi dobrovoljne policijske snage", reče Kovano. "Kao dobrovoljna vatrogasna brigada. Dvočasovne patrole. Neke smo probudili. Bilo ih je potrebno dvadeset da smire stvari. Ukupno imamo pedesetak pozornika, obično su samo četvorica na dužnosti u bilo koje doba dana. Uglavnom se šetaju po gradu i pričaju viceve. A nekoliko pozornika van dužnosti bili su među onima koji su uništavali bar."
     "Što će reći da niste naročito pouzdani u vanrednim situacijama."
     "Sinoć su se sjajno držali", reče Kovano. "Mislim, oni koji su bili na dužnosti."
     "Ipak, nema nade da bi umeli da smire prave nerede", reče Valentina.
     "Sinoć su sredili stvar", reče biskup Peregrino. "Prvi šok je sad prošao."
     "Upravo suprotno", reče Valentina. "Večeras će se vest širiti. Svi će znati za Kuimovu smrt i bes će biti još veći."
     "Možda", reče gradonačelnik. "Mene brine sutrašnji dan, kada Endru donese telo kući. Otac Estevao nije bio naročito popularna osoba - nikada se nije zapijao sa drugim momcima - ali bio je neka vrsta duhovnog simbola. Pošto je postao mučenik, mnogo više sveta želeće da ga osveti nego što ih je bilo voljnih da mu budu učenici dok je bio živ."
     "Prema tome, smatrate da sahrana treba da bude mala i jednostavna", reče Peregrino.
     "Ne znam", reče Kovano. "Možda je ljudima potrebna upravo velika sahrana, gde će moći da daju oduška bolu i da se tu sve završi."
     "Pogreb nije ništa", reče Valentina. "Problema će biti noćas."
     "Zašto noćas?" upita Kovano. "Prvi šok od vesti o njegovoj smrti već je prošao. Telo će stići tek sutra. Šta ima večeras?"
     "Večeras morate zatvoriti sve barove. Zabranite točenje alkohola. Uhapsite Grega i držite ga u pritvoru do posle pogreba. Objavite policijski čas u sumrak i pozovite na dužnost sve policajce. Neka patroliraju gradom čitave noći u grupama po četvoro, sa pendrecima i pištoljima."
     "Naši policajci nemaju pištolje."
     "Dajte im ih. Ne moraju ih napuniti, samo neka ih imaju. Pendrek je poziv na raspravu sa vlašću, jer uvek možeš da pobegneš. Pištolj je poziv na pristojno ponašanje."
     "To mi zvuči vrlo preterano", reč biskup Peregrino. "Policijski čas! A šta ćemo sa radnicima u noćnoj smeni?"
     "Otkažite sve sem najbitnijih službi."
     "Oprostite, Valentina", reče gradonačelnik Kovano, "ali ako preteramo, zar nećemo naprosto prizvati nevolje? Možda ćemo čak i izazvati paniku koju želimo da izbegnemo!"
     "Jeste li vi ikada videli ulične nerede?"
     "Samo ono što se desilo sinoć", reče gradonačelnik.
     "Milagra je veoma mali grad", dodade biskup Peregrino. "Ima samo oko petnaest hiljada stanovnika. Ne bih rekao da smo dovoljno veliki za prave nerede - to imaju veliki gradovi, na gusto naseljenim svetovima."
     "To ne zavisi od veličine populacije", reče Valentina, "nego od njene gustine, i od opšteg straha. Vaših petnaest hiljada stanovnika zbijeni su na prostoru jedva dovoljnom da bude centar grada. Oko njih je ograda - koju su sami podigli - jer van te ograde postoje stvorenja koja su im nepodnošljivo strana i koja misle da poseduju čitav svet, mada svi mogu da vide ogromne prerije koje bi trebalo da su otvorene za ljude, samo što ih svinjčići ne puštaju tamo. Grad je u stalnoj opasnosti od strašne zaraze, sada su odsečeni od svih drugih svetova i uskoro će stići flota da ih napadne i kazni. A po njihovom mišljenju, za sve to - baš sve - krivi su svinjčići. Sinoć su tek saznali da su svinjčići ponovo ubili čoveka, iako su se ozbiljno zarekli da to više nikada neće učiniti. Grego im je svakako vrlo živopisno opisao izdajstvo svinjčića - taj momak ume sa rečima, pogotovo kad ne treba - i ono malo ljudi što ih je bilo po barovima reagovali su nasiljem. Uveravam vas da će stvari večeras biti mnogo gore, osim ako ih ne sasečete u korenu."
     "Ako preduzmemo tako obimne mere, svi će misliti da smo se mi upaničili", reče biskup Peregrino.
     "Misliće da čvrsto držite kontrolu u rukama. Biće vam zahvalni zbog toga. Povratićete poverenje javnosti."
     "Ne znam", reče gradonačelnik Kovano. "Nijedan gradonačelnik još nije učinio ništa slično."
     "Nijedan gradonačelnik nije imao potrebe za tim."
     "Ljudi će reći da koristim i najmanji izgovor da zavedem diktaturu."
     "Možda će i reći", reče Valentina.
     "Nikad ne bi poverovali da bi inače bilo nemira."
     "Što znači da ćete izgubiti na sledećim izborima", reče Valentina. "Pa šta?"
     Peregrino se glasno nasmeja. "Razmišlja kao sveštenik", reče on.
     "Spreman sam da izgubim izbore čineći ono što je u interesu grada", reče Kovano sa prizvukom prebacivanja.
     "Samo što niste sigurni da je ovo u interesu grada", reče Valentina.
     "Pa, ne možete znati da će večeras biti nereda."
     "Da, mogu", reče Valentina. "Ukoliko ne nametnete čvrstu kontrolu, i to smesta, i ako ne sprečite svaku mogućnost za formiranje rulje, obećavam vam da ćete izgubiti mnogo više od narednih izbora."
     Biskup se još smejuljio. "Ovo nimalo ne liči na ženu koja nam je rekla da će nam dati svu mudrost koju ima, ali da se ne nadamo ničem naročitom."
     "Ako mislite da preterujem, šta vi predlažete?"
     "Objaviću večerašnje bdenje za Kuima, sa molitvama za mir i red."
     "To će dovesti u katedralu upravo one ljude koji ionako ne bi učestvovali u neredima", reče Valentina.
     "Vi ne razumete koliko je vera važna stanovnicima Luzitanije", reče Peregrino.
     "A vi ne razumete koliko užasni mogu biti strah i gnev, i koliko brzo okupljena rulja zaboravlja religiju, civilizaciju i ljudsku pristojnost."
     "Večeras će policija biti u stanju pripravnosti", reče gradonačelnik, "i polovina će ih patrolirati od sumraka do zore. Ali neću da zatvorim barove, niti da proglasim policijski čas. Hoću da se život odvija što je normalnije moguće. Ako mi počnemo sve da menjamo, sve da zatvaramo, samo ćemo im dati još razloga za strah i bes."
     "Daćete im osećanje da vlast kontroliše situaciju", reče Valentina. "Preduzimaćete korake u skladu sa njihovim osećanjima. Znaće da neko misli za njih."
     "Vi jeste veoma mudri", reče biskup Peregrino, "i to bi svakako bio najbolji savet za veliki grad, pogotovo na planeti manje iskrenoj u hrišćanskoj veri. Ali mi smo samo selo, i ljudi su pobožni. Ne treba ih zastrašivati. Večeras će im biti potrebni ohrabrenje i usamljenost, a ne policijski čas, zatvaranje, pištolji i patrole."
     "Izbor je na vama", reče Valentina. "Kao što rekoh, ono mudrosti što imam, ja delim sa drugima."
     "Milo nam je zbog toga. Možete biti sigurni da ću cele noći pratiti situaciju", reče Kovano.
     "Hvala što ste me pozvali", reče Valentina. "No, kao što vidite, kao što sam predvidela, nisam vam bila od neke koristi."
     Ustala je, sva ukočena od predugog sedenja u neudobnom položaju. Nije se pognula napred. Nije se pognula ni sada, kad joj je biskup pružio ruku da je poljubi. Umesto toga, odlučno se rukovala sa njim, pa sa gradonačelnikom. Kao sa sebi ravnima. Kao sa strancima.
     Kad je izišla, iznutra se sva tresla. Upozorila ih je i rekla im je šta treba da rade. No, kao i većina vođa koji se nikada nisu suočili sa ozbiljnom krizom, ova dvojica nisu verovala da će noćas išta biti drugačije nego većine drugih noći. Ljudi istinski veruju samo u ono što su ranije videli. Posle ove noći, gradonačelnik Kovano verovaće u policijski čas i zabranu točenja alkohola u trenucima opšte napetosti. Ali tada će već biti prekasno. Tada će već brojati nastradale.
     Koliko će grobova biti iskopano kraj Kuimovog? I čija će tela tu biti sahranjena?
     Iako je bila stranac na Luzitaniji i poznavala vrlo malo ljudi, Valentina nije mogla tek tako da prihvati neizbežnost nereda. Postojala je još jedna nada. Treba da razgovara sa Gregom. Da pokuša da ga ubedi koliko je ozbiljno to što se dešava. Ako on večeras pođe od bara do bara, smireno savetujući strpljenje, možda do nereda ipak neće ni doći. Samo on to može da izvede. Njega poznaju. On je Kuimov brat. On je taj čije su ih reči prošle noči onoliko razbesnele. Možda će ga čuti dovoljno ljudi da bi se neredi smirili, odložili, kanalisali. Mora da pronađe Grega.
     Da je barem Ender tu. Ona je istoričar; on je vodio ljude u bitke. Dobro, zapravo dečake. Vodio je dečake. Ali to izlazi na isto - znao je kako se to radi. Zašto je sad daleko? Zašto je ovo u mojim rukama? Nemam ja stomak za nasilje i sukobe. Nikad ga nisam ni imala. Zato je Ender i rođen, treće dete začeto na zahtev vlade u dobu kada su roditelji smeli da imaju samo dvoje, pod pretnjom strašnih pravnih posledica: Piter je bio suviše surov, a ona, Valentina, suviše blaga.
     Ender bi umeo da urazumi gradonačelnika i biskupa. A ako i ne bi uspeo, znao bi kako da sam pođe u grad, da smiri strasti, da zadrži situaciju pod kontrolom.
     Iako je želela da je Ender kraj nje, znala je da čak ni on ne bi uspeo da kontroliše ono što se spremalo te noći. Možda čak ni mere koje je ona predložila ne bi bile dovoljne. Svoje zaključke o predstojećim zbivanjima izvukla je na osnovu svega što je videla ili pročitala na mnogo različitih svetova u mnogo različitih vremena. Nemiri iz prethodne noći večeras će se svakako proširiti. No, sada je počela da shvata da bi stvari mogle postati i gore nego što je u prvi mah pretpostavila. Narod Luzitanije suviše je dugo živeo u potiskivanom strahu od tuđinskog sveta. Sve druge ljudske kolonije odmah su se širile, zauzimale novi svet, pretvarale ga u svoj svet za svega par pokolenja. Ljudi na Luzitaniji još su živeli u tesnoj ogradi, u zološkom vrtu, sa strašnim stvorenjima nalik na svinje koja pilje u njih kroz rešetke. Nije se moglo proceniti šta se sve nakupilo u takvim ljudima. Verovatno više neće moći da se uzdržavaju. Ni jedan jedini dan.
     Smrt Liba i Pipa, pre mnogo godina, bila je već dovoljno strašna. Ali oni su bili naučnici, radili su sa svinjčićima. U njihovom slučaju to je ličilo na pad aviona ili na eksploziju vasionskog broda. Ako je unutra bila samo posada, javnost se nije mnogo uznemiravala - posada je bila plaćena za takav rizik. Samo kad bi u nesreći poginuli i civili, javljali su se strah i gnev. A u umu ljudi na Luzitaniji, Kuim je bio nedužni civil.
     Ne, više od toga: on je bio svetac, nosio je bratstvo i svetost onim primitivnim poluživotinjama. Njegovo ubistvo nije bilo samo zversko i okrutno, nego je predstavljalo i svetogrđe.
     Ljudi na Luzitaniji bili su upravo onoliko pobožni koliko je verovao biskup Peregrino. Jedino što je on zaboravio da pobožni ljudi uvek reaguju na uvredu svom bogu. Peregrino nije zapamtio dovoljno istorije hrišćanstva, pomisli Valentina, ili možda naprosto misli da su se takve stvari okončale krstaškim ratovima. Ako je katedrala zaista središte života u Luzitaniji, i ako su ljudi odani svojim sveštenicima, zašto Peregirno misli da će njihov bol zbog ubistva sveštenika biti zadovoljen običnom molitvom? Ako biskup Peregrino smatra da Kuimova smrt nije ništa naročito, to će im samo rasplamsati gnev. On je otežavao problem, nije ga rešavao.
     Još je tragala za Gregom kada je začula crkvena zvona. Poziv na molitvu. No, ovo nije bilo uobičajeno vreme za misu; ljudi sigurno iznenađeno podižu pogled i pitaju se zašto zvona zvone. Potom će se prisetiti - otac Estevao je mrtav. Svinjčići su ubili oca Kuima. Oh, da, Peregrino, kakva sjajna ideja, ta zvona. To će pomoći ljudima da osete kako je sve u redu i normalno.
     Zaštiti nas, Gospode, od svih mudraca.

     Miro je ležao sklupčan kraj jednog korena Ljudskog. Prethodne noći nije mnogo spavao, možda nije spavao uopšte, ali i dalje je nepokretno ležao, dok su pekeninjosi dolazili i odlazili, udarajući ritam štapovima po stablima Korennka i Ljudskog. Miro je čuo razgovore i razumeo je većinu, iako još nije sasvim savladao Očinski jezik, jer braća nisu ni pokušavala da sakriju od njega svoje uznemirene razgovore. On je ipak Miro. Njemu veruju. Prema tome, u redu je da on shvati koliko su ljuti i uplašeni.
     Očinsko drvo po imenu Ratotvorac ubilo je čoveka. I to ne bilo kog čoveka - on i njegovo pleme ubili su oca Estevaoa, najvoljenije ljudsko biće posle samog Govornika za Mrtve. To je bilo nezamislivo. Šta da preduzmu? Obećali su govorniku da više neće međusobno ratovati, ali kako drugačije da kazne Ratotvorčevo pleme, kako da pokažu ljudima koliko se pekeninjosi gnušaju njihovog zlodela? Rat je bio jedini odgovor: sva braća iz svih plemena napašće Ratotvorčevu šumu i poseći će svo drveće sem onog za koje se zna da se protivilo Ratotvorčevom planu.
     A njihovo majčinsko drvo? Rasprava o tome još je trajala: je li dovoljno ubiti svu braću i srušiti očinsko drveće u Ratotvorčevoj šumi, ili treba da poseku i majčinsko drvo, kako se Ratotvorčevo seme više nikada ne bi ukorenilo u svetu? Ostaviće Ratotvorca u životu dovoljno dugo da vidi uništenje svog plemena, a potom će ga živog spaliti, što je najužasnija smrt i jedina prilika u kojoj pekeninjosi koriste vatru unutar šume.
     Miro je sve to čuo i želeo je da progovori, želeo je da pita čemu sve to. Ali znao je da pekeninjose niko ne može da zaustavi. Sada su suviše gnevni. Gnevni su delom usled tuge zbog Kuimove smrti, ali u dobroj meri i zato što su osramoćeni. Ratotvorac ih je sve osramotio kršenjem ugovora. Ljudi više nikada neće verovati pekeninjosima, osim ako potpuno unište Ratotvorca i njegovo pleme.
     Odluka je doneta. Sutra ujutro sva braća počeće putovanje ka Ratotvorčevoj šumi. Provešće mnogo dana u okupljanju, jer to će biti zajednička akcija svih šuma na čitavom svetu. Kada budu spremni i kada potpuno opkole Ratotvorčevu šumu, uništiće je toliko temeljito da više niko neće moći ni da nasluti kako je tamo nekada postojala šuma.
     Ljudi će to videti. Njihovi sateliti će im pokazati kako pekeninjosi postupaju sa prekršiocima sporazuma i kukavičkim ubicama. Tada će ljudi ponovo verovati pekeninjosima. Tada će pekeninjosi moći bez stida da podignu glavu pred ljudima.
     Miro je tek postepeno shvatio da svinjčići ne puštaju slučajno da on sluša njihove reazgovore i namere. Pazili su da on čuje i razume sve što preduzimaju. Očekuju da odnesem vest u grad. Očekuju da objasnim ljudima Liuzitanije šta tačno pekeninjosi planiraju kako bi kaznili Kuimove ubice.
     Zar ne shvataju da sam ja sada stranac? Ko će me slušati od ljudi na Luzitaniji - mene, obogaljenog dečaka iz prošlosti, čiji je govor tako spor i težak za razumevanje. Nemam nikakvog uticaja na ljude. Jedva da imam uticaja i na sopstveno telo.
     Ipak, to mu je bila dužnost. Polako je ustao, odvajajući se od mesta među korenjem Ljudskog. Pokušaće. Otići će kod biskupa Peregrina i reći će mu šta pekenonjosi planiraju. Biskup Peregrino će raširiti vest, i onda će se ljudi osećati bolje, jer će znati da će hiljade nedužnih beba pekeninjosa biti ubijene kako bi se nadoknadila smrt jednog čoveka.
     Šta su, uostalom, bebe pekeninjosi? Samo crvi što žive u mračnoj utrobi majčinskog drveta. Ljudima nikada neće pasti na pamet da ima vrlo malo moralne razlike između masovnog ubistva beba pekeninjosa i pokolja prvorođenih koji je sproveo kralj Irod u vreme Hristovog rođenja. Oni žele pravdu. Šta znači potpuno uništenje plemena pekeninjosa u poređenju sa tim?

     Grego: stojim nasred travnatog trga, okružen uzbuđenom gomilom, a svi su povezani sa mnom zategnutom nevidljivom žicom, tako da je moja volja i njihova volja, moja uste govore njihove reči, njihova srca kucaju u mom ritmu. Nikad se još nisam ovako osećao, ovoliko živ, ovoliko deo grupe, i ne samo deo grupe, nego njen um, središte, tako da moja ličnost uključuje sve njih, stotine njih, moj gnev je njihov gnev, njihove ruke su moje ruke, njihove oči vide samo ono što im ja pokažem.
     Kakva muzika, napev prizivanja, odgovora, prizivanja, odgovora:
     "Biskup kaže da ćemo se moliti za pravdu, ali je li nam to dovoljno?"
     "Ne!"
     "Pekeninjosi kažu da će oni uništiti šumu koja je ubila mog brata, ali da li im verujemo?"
     "Ne!"
     Oni dovršavaju moje rečenice; kada moram da prekinem kako bih udahnuo, oni viču umesto mene, i zato moj glas nikad ne jenjava, nego se diže iz grla pet stotina muškaraca i žena. Biskup je došao kod mene, pun mira i strpljenja. I gradonačelnik je došao, sa upozorenjima na policiju i nerede i nagoveštajima hapšenja. Valentina je došla, sva od ledenog intelekta, i govorila je o mojoj odgovornosti. Svi znaju za moju moć, moć za koju nisam ni znao da je imam, moć koja je počela tek kad sam prestao da im se pokoravam i kad sam konačno progovorio pred ljudima ono što mi je na srcu. Istina je moja moć. Prestao sam da zavaravam ljude i dao sam im istinu i gle šta sam sad postao, šta smo postali zajedno.
     "Ako iko treba da kazni svinje što su ubile Kuima, to smo mi! Ljudski život mora biti osvećen ljudskom rukom! Kažu da je kazna za ubice smrt - ali samo mi imamo pravo da odredimo izvršioca! Mi treba da osiguramo izvršenje kazne!"
     "Da! Da!"
     "Pustili su mog brata da umre u agoniji deskolade! Gledali su kako bolest spaljuje njegovo telo iznutra! Sada ćemo mi spaliti tu šumu do zemlje!"
     "Spalite ih! Vatra! Vatra!"
     Vidi kako pale šibice, kako čupaju bokore trave da je zapale. Plamen ćemo zajedno užeći!
     "Sutra polazimo u kaznenu ekspediciju..."
     "Noćas! Noćas! Sada!"
     "Sutra - ne možemo noćas - moramo da pripremimo vodu i hranu..."
     "Sada! Noćas! Pali!"
     "Kažem vam da ne možemo stići tamo za jednu noć, to je stotinama kilometara daleko, trebaće nam dani dok stignemo..."
     "Svinjčići su odmah iza ograde!"
     "To nisu oni što su ubili Kuima..."
     "Svi su oni krvoločna mala kopilad!"
     "Ovi su ubili Liba, zar ne?"
     "Ubili su Pipa i Liba!"
     "Svi su oni ubice!"
     "Spalimo ih noćas!"
     "Spalimo ih sve!"
     "Luzitanija je za nas, a ne za životinje!"
     Jesu li poludeli? Kako mogu i pomisliti da će ih pustiti da ubiju ove svinjčiće - oni nisu ništa učinili. "To je Ratotvorac! Ratotvorac i njegova šuma! Njih moramo da kaznimo!"
     "Kaznimo ih!"
     "Pobijte svinjčiće!"
     "Spalite!"
     "Vatra!"
     Trenutak tišine. Zatišje. Prilika. Smisli prave reči. Smisli nešto što će ih vratiti nazad, izmiču ti. Bili su deo moga tela, bili su deo moga uma, a sada mi izmiču, još jedan grč i izgubiću kontrolu, ako sam ikada i imao kontrolu; šta da kažem u ovom deliću sekunde ćutanja, pa da ih vratim razumu?
     Predugo. Grego je predugo čekao da smisli nešto. Kratku tišinu prekide dečiji glas, glas dečaka koji još nije dostigao zrelost, upravo onakav nedžuni glas kakav može dovesti tinjajući verski bes u njihovim srcima do erupcije, do pretakanja u nepovratno delovanje. Dete viknu: "Za Kuima i Hrista!"
     "Kuim i Hrist! Kuim i Hrist!"
     "Ne!" povika Grego. "Čekajte! Ne možete tako!"
     Oni se preliše preko njega, oborivši ga. Našao se na sve četiri, a neko mu je zgazio šaku. Gde je stolica na kojoj sam stajao? Evo je, uhvati se, ne daj da te zgaze, ubiće me ako ne ustanem, moram da idem sa njima, da ustanem i hodam sa njima, da trčim sa njima inače će me izgaziti.
     A onda svi nestadoše, mimo njega, urlajući, vičući, trupkanje nogu prešlo je sa travnatog trga na travnate ulice, noseći male baklje, glasove koji su vikali "Vatra", "Spalite", i "Kuim i Hrist", sve se to slivalo kao potok lave sa trga, dalje prema šumi koja je čekala na ne suviše udaljenom brdu.
     "Bože na nebesima, šta to rade!"
     Bila je to Valentina. Grego je klečao kraj stolice, oslonivši se se o nju, a Valentina je stajala kraj njega, gledajući masu kako se udaljava iz ovog hladnog, praznog kratera na kome je požar počeo.
     "Grego, svojeglavi kretenu, šta si to učinio?"
     Ja? "Hteo sam da ih povedem na Ratotvorca. Hteo sam da ih pokrenem da izvršimo pravdu."
     "Pa ti si fizičar, glupi dečače. Zar nikada nisi čuo za načelo neodređenosti?"
     "Da, u fizici čestica. U fizici filota."
     "U fizici mase, Grego. Nikada ih nisi posedovao. Oni su posedovali tebe. A sada su te iskoristili i uništiće šumu tvojih najboljih prijatelja i predstavnika pekeninjosa, i šta ćemo onda? To će značiti rat između ljudi i pekeninjosa, osim ako oni umeju da se nadljudski obuzdavaju, a mi ćemo biti krivci."
     "Ratotvorac je ubio Kuima."
     "Zločin. Ali ovo što si ti ovde pokrenuo, Grego, ovo je čudovišno."
     "Nisam ja!"
     "Biskup Peregrino te je savetovao. Gradonačelnik Kovano te je upozorio. Ja sam te preklinjala. A ti si ipak to učinio."
     "Upozorila si me na nerede, a ne na ovo..."
     "Ovo jesu neredi, budalo. Gore od nereda. Ovo je pogrom. Masakr. Decoubistvo. Ovo je prvi korak na dugom, užasnom putu ka ksenocidu."
     "Ne možeš mene kriviti!"
     Lice joj je bilo užasno na mesečini, na svetlosti koja je dopirala kroz vrata i prozore barova. "Kriv si samo za ono što si učinio. Zapalio si vatru po vrelom, suvom, vetrovitom danu, protivno svim upozorenjima. Kriv si za to, i ako ne budeš smatrao sebe odgovornim za sve posledice svojih dela, onda si potpuno nedostojan ljudskog društva i nadam se da ćeš izgubiti slobodu zauvek."
     Otišla je. Kuda? Šta će da radi? Ne može ga ostaviti ovde samog. Nije pošteno da ga ostavi. Pre nekoliko trenutaka bio je tako veliki, sa pet stotina srca i umova i usta, sa hiljadu ruku i nogu, a sada je sve to nestalo, kao da je to ogromno novo telo umrlo i ostavilo ga kao treperavu utvaru od čoveka, usamljenog, tamnog crva sa dušom, lišenog moćnog tela kojim je nekada vladao. Nikada nije bio toliko prepadnut. Gotovo su ga ubili u hitnji da ga napuste, gotovo su ga utabali u travu.
     Ali ipak su bili njegovi. On ih je stvorio, on je od njih načinio rulju, i mada su pogrešno razumeli zbog čega ih je stvorio, i dalje su se ponašali u skladu sa gnevom koji je izazvao u njima i sa planom koji im je on usadio u um. Jedino im je cilj bio loš - inače su i dalje radili upravo ono što je on želeo da rade. Valentina je bila u pravu. Odgovornost je njegova. Ono što sada urade, uradio je i on, isto kao da im je još na čelu.
     Pa šta da učini?
     Da ih zaustavi. Da povrati kontrolu. Da stane pred njih i da ih preklinje da prestanu. Nisu se uputili da spale daleku šumu poludelog očinskog drveta po imenu Ratotvorac, nego su se spremali da pobiju pekeninjose koje on poznaje, premda mu se ne dopadaju mnogo. Mora ih zaustaviti, ili će njihova krv biti na njegovim rukama kao mrlja koja se ne može oprati ili oribati, mrlja koja će zauvek ostati sa njim.
     Potrčao je, prateći blatnjave otiske njihovih stopala po ulicama, gde je trava bila ugažena u blato. Trčao je dok ga slabine nisu zabolele, preko mesta gde su se zaustavili da polome ogradu - gde je zaštitno polje kada nam je potrebno? Zašto ga neko nije uključio? - pa dalje, do mesta gde je plamen već lizao ka nebu.
     "Prekinite! Ugasite vatru!"
     "Spaljuj!"
     "Za Kuima i Hrista!"
     "Umrite, svinje!"
     "Eno jednog, beži!"
     "Ubijte ga!"
     "Spalite ga!"
     "Drveće nije dovoljno suvo - vatra ga ne zahvata!"
     "Biće dovoljno suvo!"
     "Posecite drvo!"
     "Eno još jednog!"
     "Vidi, mala đubrad napadaju!"
     "Slomite ih!"
     "Daj mi tu baklju ako je nećeš koristiti!"
     "Rastrgnite male svinje!"
     "Za Kuima i Hrista!"
     Krv prska u širokom luku i pada na Gregovo lice dok se on naginje, pokušavjaući da ih zaustavi. Jesam li ga poznavao? Jesam li poznavao glas tog pekeninjosa pre nego što se pretvorio u krik agonije i smrti? Ne mogu mu pomoći, rastrgli su ga. Nju. Ženu. Nikada viđenu ženu. Onda mora da smo blizu središta šume, a onaj div mora da je majčinsko drvo.
     "Eno drveta ubice, zasigurno!"
     Po ivici čistine na kojoj je stajalo ogromno drvo, manje drveće iznenada poče da se naginje i pada, presečeno pri korenu. Grego je za trenutak pomislio da ih to ljudi obaraju, ali onda vide da u blizini tog drveća nema nikoga. Lomilo se samo od sebe, bacajući se u smrt kako bi zdrobilo krvoločne ljude pod svojim stablom i granama, pokušavajući da zaštite majčinsko drvo.
     U prvi mah je uspelo. Ljudi su vrištali u agoniji; dvadesetak ih je bilo zdrobljeno, zarobljeno ili povređeno pod palim drvećem. Ali onda je popadalo svo drvćee koje je moglo, a majčinsko drvo je još stajalo tamo, čudno nadimajući stablo, kao da nešto iznutra duboko guta.
     "Ostavite ga da živi!" povika Grego. "To je majčinsko drvo! Ona ništa nije kriva!"
     Ali njegov glas ostao je nečujan od krikova ranjenih i zarobljenih, i on sa užasom shvati da bi šuma mogla da uzvrati, da ovo uopšte nije surova igra pravde i osvete, nego pravi rat, u kome su obe strane opasne.
     "Spalite! Spalite!" skandiranje je bilo dovoljno glasno da priguši krike umirućih. Sada su se lišće i granje palog drveća pružali ka majčinskom drvetu; ljudi ih zapališe i ono spremno planu. Nekoliko ljudi se dovoljno osvestilo da shvati kako vatra sa majčinskog drveta može da se raširi i spali i ljude prikovane pod bratskim drvećem; počeli su da ih spasavaju. No, većina ljudi bila je obuzeta zanosom uspeha. Za njih je majčinsko drvo bilo Ratotvorac, ubica; za njih je ono predstavljalo sve tuđinsko na ovom svetu, neprijatelja koji ih drži unutar ograde, gospodara koji ih je smišljeno zadržao na malom komadu zemlje u ovom prostranom svetu. Majčinsko drvo predstavljalo je pritisak i vlast, tuđinsku i opasnu, a oni su ga upravo pobeđivali.
     Grego se trže od vriske zarobljenih ljudi koji su gledali približavanje vatre, od urlika onih koje je vatra već zahvatila, od tirjumfalnog skandiranja ljudi koji su počinili to ubistvo. "Za Kuima i Hrista! Za Kuima i Hrista!" Umalo da pobegne, nesposoban da podnese to što je video, čuo i onjušio, od blistavog narandžastog plamena, od zadaha spaljenog ljudskog mesa, od pucketanja zapaljenog živog drveta.
     Ali nije pobegao. Umesto toga, pridružio se drugima koji su pritrčali samoj ivici plamena da bi izvukli preživele ispod palog drveća. Opekao se, i vatra mu je zahvatila odeću, ali taj bol nije bio ništa, bio je gotovo prijatan, jer predstavljao je zasluženu kaznu. Trebalo bi da umre upravo ovde. Možda bi to i učinio, možda bi se bacio toliko duboko u požar da ne iziđe dok se zločin ne iščisti iz njega i dok se ne pretvori u kosti i pepeo, ali još je bilo ranjenika koje je trebalo odvući dalje od vatre, preživelih koje je trebalo spasti. Osim toga, neko je udarcima ugasio vatru na njegovom ramenu i pomogao mu da podigne drvo, kako bi dečak ispod njega mogao da se izmigolji, i kako da umre kada je deo ovoga, deo spasavanja ovog deteta?
     "Za Kuima i Hrista!" zajeca dečak dok je puzao dalje od plamena.
     To je, znači, on, dečak čije su reči prekinule tišinu i pokrenule rulju ovamo. Ti si to učinio, pomisli Grego. Ti si ih otrgao od mene.
     Dečak podiže pogled ka njemu i prepozna ga. "Grego!" uzviknu on i baci se ka njemu. Zagrlio je Grega oko butina i zagnjurio mu lice u krilo. "Striče Grego!"
     Bio je to Olhadov najstariji sin, Nimbo.
     "Uspeli smo!" vikao je Nimbo. "Za strica Kuima!"
     Plamen je pucketao. Grego podiže dečaka i ponese ga, teturajući se, dalje od najvrelijeg plamena, a potom još dalje, u tamu, na hladnije mesto. Svi ljudi su se povlačili pred plamenom koji ih je progonio, nošen vetrom. Većina ih je bila kao i Grego, iscrpljeni, uplašeni, opečeni ili povređeni spasavajući druge.
     No neki, možda i mnogi, još su bili nošeni unutrašnjom vatrom koju su Grego i Nimbo potpalili na trgu. "Spalite ih sve!" čuli su se ponegde glasovi, u manjim grupama, nalik na brzake u velikoj reci, ali sada su držali grane i baklje iz plamena koji je besneo u srcu šume. "Za Kuima i Hrista! Za Liba i Pipa! Ubij drveće! Ubij drveće!"
     Grego se teturao sve dalje.
     "Spusti me", reče Nimbo.
     Sve dalje.
     "Mogu da hodam."
     No, Grego je suviše žurio. Nije mogao da se zaustavi zbog Nimba i nije mogao da pusti dečaka da hoda, nije mogao da ga čeka niti da ga ostavi za sobom. Ne možeš ostaviti bratovog sina u šumi zahvaćenoj požarom. I zato ga je nosio dalje, i posle nekog vremena, iznuren, ruku i nogu bolnih od napora, ramena pretvorenog u belo sunce agonije na mestu gde je opečeno, izišao je iz šume na travnati prostor pred starom kapijom, gde je staza iz šume skretala da se spoji sa stazom iz ksenološke laboratorije.
     Masa se tu okupila, mnogi su još držali baklje, ali zbog nečega su još bili udaljeni od dva usamljena drveta koja su tu držala stražu: Ljudski i Korenko. Grego se progura kroz masu, i dalje noseći Nimba; srce mu je tuklo, i bio je ispunjen strahom i strepnjom, ali i iskrom nade, jer je znao zašto su ljudi sa bakljama stali. A kada je stigao u prve redove mase, video je da je u pravu.
     Oko ta dva poslenja očinska drveta okupilo se oko dve stotine pekeninjosa, braće i žena, malih i opkoljenih ljudima, ali vrlo odlučnih. Boriće se do smrti na ovom mestu kako bi sprečili da ova dva poslednja drveta budu spaljena - ali biće spaljena, ako rulja tako odluči, jer nije bilo nade za pekeninjose okupljene pred ljudima rešenim da počine ubistvo.
     No, između svinjčića i ljudi stajao je Miro, nalik na diva u poređenju sa pekeninjosima. Nije imao oružje, ali je raširio ruke kao da bi da zaštiti pekeninjose, ili možda da ih zadrži. Svojim teškim, mučnim govorom obraćao se rulji.
     "Prvo ubijte mene!" govorio je. "Volite da ubijate! Prvo ubijte mene! Kao što su oni ubili Kuima! Prvo ubijte mene!"
     "Ne tebe!" reče jedan od ljudi sa bakljama. "Ali ovo drveće ima da umre. I svi ti svinjčići, ako nemaju pameti da pobegnu."
     "Prvo mene", reče Miro. "Ovo su moja braća! Prvo ubijte mene!"
     Govorio je glasno i polako, kako bi mogli da ga razumeju. Masa je još bila puna gneva, barem neki od njih. No, bilo je mnogo i onih kojima je od svega bilo muka, mnogih koji su se već stideli, koji su već otkrili u dubini srca užasne stvari koje su počinili noćas, dok su im duše bile utopljene u volju mase. Grego je još osećao vezu sa ostalima i znao je da su obe stvari moguće - oni još usijani od gneva mogli bi da zapale još jednu vatru noćas; ili bi oni koji su se ohladili, čija je jedina unutrašnja vatra bila stid, mogli da prevladaju.
     Grego je imao još ovu, poslednju priliku da se iskupi, barem delimično. I zato istupi napred, još noseći Nimba.
     "I mene", reče on. "Ubijte i mene pre nego što podignete ruku na ovu braću i ovo drveće!"
     "Sklonite se s puta, Grego, i ti i bogalj!"
     "Po čemu ste drukčiji od Ratotvorca ako ubijete ove malene?"
     Grego je sad stajao kraj Mira.
     "Sklonite se! Spalićemo i ove poslednje, pa da završimo stvar." No, glas je sada bio manje siguran.
     "Eno vatre iza vas", reče Grego, "a i suviše ih je već umrlo, i ljudi i pekeninjosa." Glas mu je bio promukao i zadihan od napora i dima. No, i dalje se čuo. "Šuma koja je ubila Kuima daleko je odavde, i Ratotvorac je još živ i zdrav. Ovo večeras nije bila pravda. Bilo je to ubistvo i masakr."
     "Svinjčići su svinjčići!"
     "Jesu li? Da li bi ti se dopalo da i oni tako misle za ljude?" Grego pođe par koraka prema jednom čoveku koji je izgledao umoran i nespreman da nastavi, i obratio se pravo njemu, pokazujući rukom najglasnijeg u rulji. "Ti! Da li bi voleo da budeš kažnjen za ono što je on učinio?"
     "Ne", promrmlja čovek.
     "Ako on ubije nekog, da li bi mislio da je pravedno da neko dođe tvojoj kući i ubije zbog toga tvoju ženu i decu?"
     "Ne", začu se nekoliko glasova.
     "A zašto? Ljudi su ljudi, zar ne?"
     "Nisam ubijao decu", reče najglasniji. Sada se već branio. Više nije govorio 'mi'. Sada je bio pojedinac, sam. Masa je bledela i rastakala se.
     "Spalili smo majčinsko drvo", reče Grego.
     Iza njega se začu tiho cviljenje, meko i visoko. Za braću i preživele žene, to je bila potvrda njihovih najgorih strahova. Majčinsko drvo je spaljeno.
     "Ono ogromno drvo na sredini šume - u njemu su bile sve njihove bebe. Baš sve. Ova šuma nam ničim nije naudila, a mi smo došli i ubili njihove bebe."
     Miro takođe priđe i spusti mu ruku na rame. Da li se to Miro oslanja o njega? Ili mu pomaže da stoji?
     Sada se masi obrati Miro. "Idite kući. Svi."
     "Možda bi trebalo da pokušamo da ugasimo vatru", reče Grego. No, već je čitava šuma bila zahvaćena požarom.
     "Idite kući", ponovi Miro. "Ostanite unutar ograde."
     Još je ostalo gneva. "Ko si ti da nam govoriš šta da radimo?"
     "Ostanite unutar ograde", reče Miro. "Sada dolazi neko drugi da štiti pekeninjose."
     "Ko? Policija?" Nekoliko ljudi se gorko nasmeja, jer su mnogi od njih bili policija, ili su videli policajce u masi.
     "Evo ih", reče Miro.
     Začu se duboko brujanje, isprva tiho, jedva čujno od buktanja vatre, ali potom sve bučnije i bučnije, sve dok se ne pojavi pet letelica, talasajući travu dok su kružile nad masom, čas kao crni obris pred pozadinom požara, čas blistave od odraza vatre kad bi se našle sa druge strane. Na kraju se spustiše, svih pet, u visoku travu. Tek tada su ljudi uspeli da razaberu oblike, po šest prilika na svakoj letećoj platformi. Ono što su mislili da je blistava mašinerija nije uopšte bila mašinerija, nego živa stvorenja, ne toliko velika kao ljudi niti toliko mala kao pekeninjosi, sa velikim glavama i složenim očima. Nisu ničim pretila, nego su se postrojila ispred svake letelice; ništa drugo nije ni bilo potrebno. Pogled na njih bio je dovoljan, jer probudio je sećanja na drevne košmare i užasne priče.
     "Deus nos perdoe!" povika nekoliko ljudi. Bože, oprosti nam. Očekivali su da će umreti.
     "Idite kući", reče Miro. "Ostanite unutar ograde."
     "Ko su oni?" Nimbov dečiji glas govorio je u ime svih.
     Začuše se šaputavi odgovori. "Đavoli." "Anđeli uništitelji." "Smrt."
     A potom istina, sa Gregovih usana, jer on je znao ko su, mada je to bilo nezamislivo. "Insekti", reče on. "Insekti, ovde, na Luzitaniji."
     Nisu pobegli. Pošli su korakom, pažljivo gledajući, sklanjajući se od novih tuđinskih bića čije postojanje niko od njih nije ni naslućivao, čije su moći mogli samo da zamišljaju, ili da se sete drevnih video snimaka koje su nekada gledali u školi. Insekti, koji su nekada zamalo uništili čovečanstvo, sve dok Ender Ksenocid nije uništio njih. Knjiga pod naslovom 'Kraljica-matica' govorila je da su, zapravo, bili divni i da nisu morali da umru. No, sada kad su ih videli, sa sjajnim crnim egzoskeletom, sa hiljadama svetlucavih sočiva u zelenim očima, nisu osećali divljenje nego užas. A kada budu otišli kući, otići će sa saznanjem da ih van ograde ne vrebaju samo patuljasti, primitivni svinjčići, nego i oni. Jesu li ikada ranije bili u zatvoru? Sada su svakako bili zatvoreni u jednom od krugova pakla.
     Na kraju od ljudi ostadoše samo Miro, Grego i Nimbo. Svinjčići oko njih takođe su delovali zaprepašćeno - ali nisu bili užasnuti, jer njih u podsvesti nisu vrebali košmari o insektima, kao ljude. Osim toga, insekti su se pojavili da ih zaštite i spasu. Nisu osećali mnogo radoznalosti prema ovim tuđincima, nego duboki bol za onim što su izgubili.
     "Ljudski je molio kraljicu-maticu da im pomogne, ali ona je kazala da neće da ubija ljude", reče Miro. "Onda je Džejn videla vatru preko satelita na nebu i rekla je to Endruu Viginu. On je razgovarao sa kraljicom i rekao joj šta da učini. Da neće morati nikoga da ubije."
     "Neće nas ubiti?" upita Nimbo.
     Grego tek sad shvati da je Nimbo proveo poslednje minute u iščekivanju smrti. A onda uvide da je i sam to očekivao - da je tek sad, kad je Miro objasnio, postao siguran da nisu došli da kazne njega i Nimba za ono što su noćas pokrenuli. Bolje rečeno, za ono što je Grego pokrenuo, a što je Nimbo, glas nedužnog deteta, samo ubrzao.
     Grego polako kleče i spusti dečaka. Ruke ga gotovo nisu slušale, a bol u ramenu bio je nepodnošljiv. Počeo je da plače. No, nije plakao od bola.
     Insekti su se sada pokrenuli, i to brzo. Većina ih je ostala na tlu, rasporedivši se na stražarska mesta oko grada. Nekoliko ih se vratilo u letelice, po jedan na svaku, i uzletelo preko zapaljene šume i plameteće trave, prskajući ih nečim što je smirivalo vatru i polako je gasilo.

     Biskup Peregrino stajao je na niskom temelju koji je bio postavljen tog jutra. Narod Luzitanije, sav na okupu, sedeo je u travi. Biskup je koristio mali glasnogovornik, kako bi ga svi čuli. No, to mu verovatno i ne bi bilo potrebno - svi su ćutali, čak i mala deca, koja su nekako osetila opšte raspoloženje.
     Iza biskupa videla se šuma, pocrnela, ali ne i potpuno beživotna - poneko drvo počinjalo je da se zeleni. Pred njim su ležala tela pokrivena ćebadima, svako kraj svog groba. Najbliže je bilo Kuimovo - telo oca Estevaoa. Ostalo su bila tela ljudi koji su stradali pre dve noći, pod drvećem i u požaru.
     "Ovi grobovi biće pod crkve, tako da kad god uđemo u nju, stupamo po telima mrtvih. Telima onih koji su poginuli pomažući u ubijanju i uništenju naše braće pekeninjosa. Preko tela oca Estevaoa, koji je umro pokušavajući da donese reč Isusa Hrista jeretičkoj šumi. On je umro kao mučenik. Ostali su umrli sa zločinom u srcu i sa okrvavljenim rukama.
     Govorim jasno, kako Govornik za Mrtve ne bi morao ništa da doda posle mene. Govorim jasno, onako kako je Mojsije govorio deci Izrailjevoj koja su obožavala zlatno tele i odbacila zavet sa Bogom. Među svima nama samo nekolicina nema nikakvog udela u krivici za ovaj zločin. Otac Estevao, koji je umro čist, ali čije je ime bilo na svetogrdnim usnama onih koji su ubijali. Govornik za Mrtve, i oni koji su putovali sa njim da donesu kući telo mučenika. I Valentina, Govornikova sestra, koja je upozorila i gradonačelnika i mene na to šta će se desiti. Valentina poznaje istoriju, poznaje ljude, ali gradonačelnik i ja smo mislili da poznajemo vas, i da ste jači od istorije. Avaj za sve nas, posrnuli ste kao mnogi drugi, kao i ja. Greh je na svima nama koji smo mogli pokušati da ovo sprečimo, a nismo! Na ženama koje nisu pokušale da zadrže muževe kod kuće. Na ljudima koji su gledali, ali nisu rekli ništa. I na svima koji su držali baklje u rukama i ubijali pleme naše braće po veri zbog zločina koji su počinili njihovi daleki rođaci na drugom kraju kontinenta.
     Zakon obavlja svoj deo pravde. Gerao Gregorio Ribeira fon Hese je u zatvoru, ali zbog drugog zločina - zato što je izdao ukazano poverenje i odao tajne koje nije smeo da oda. Nije u zatvoru zbog masakra nad pekeninjosima, jer nije ništa krivlji za to od vas ostalih koji ste ga sledili. Da li me razumete? Krivica je na svima nama, i svi zajeno moramo je okajati, i iskupiti, i moliti se da nam Hrist oprosti, svima zajedno, za užasnu stvar koju smo učinili sa njegovim imenom na usnama!
     Stojim na temelju nove crkve, koja će biti posvećena ocu Estevaou, apostolu pekeninjosa. Cigle za temelj su iščupane iz zidova naše katedrale - sada tamo zijaju rupe, i kroz njih će duvati vetar i padati kiša po nama dok se molimo. I katedrala će ostati takva, ranjena i oštećena, dok ova crkva ne bude završena.
     A kako ćemo je završiti? Poći ćete kući, svi, i svako će srušiti zid svoje kuće, i pokupiće cigle, i doneće ih ovamo. I vi ćete ostaviti zidove razrušene dok ova crkva ne bude završena.
     Potom ćemo srušiti po zid u svakoj fabrici, svakoj zgradi u našoj koloniji, sve dok ne bude ostala nijedna građevina bez rane od našeg greha. I sve te rane ostaće otvorene dok zidovi crkve ne budu dovoljno visoki da ponesu krov, sa krovnim gredama od pocrnelog drveća koje je palo u šumi, pokušavajući da zaštiti svoj narod od naših krvoločnih ruku.
     A onda ćemo doći, svi mi, u ovu crkvu, i ući ćemo na kolenima, jedan po jedan, sve dok svako od nas ne bude prepuzao preko grobova naših mrtvih, i ispod tela one drevne braće koja su živela kao drveće u trećem životu koji im je podario naš milostivi Bog, a mi im ga oteli. Tada ćemo se moliti za oproštaj. Molićemo se našem mučeničkom ocu Estevaou da moli za nas. Molićemo se Hristu da ukljući naš užasni greh u svoje molitve, kako ne bismo proveli večnost u paklu. Molićemo se bogu da nas očisti.
     Tek tada ćemo popraviti zidove naših kuća. To je naše pokajanje, deco moja. Molimo se da to bude dovoljno."

     Nasred čistine posute pepelom stajali su Ender, Valentina, Miro, Ela, Kuara, Ouanda i Olhado, gledajući kako najpoštovaniju od svih žena komadaju i sade u tlo, kako bi izrasla u majčinsko drvo iz tela svog drugog života. Dok je umirala, preostale žene su prišle otvoru u starom majčinskom drvetu i pokupile tela mrtvih beba i malih majki koje su tamo živele, i poslagale ih na okrvavljeno telo sve dok se nije napravila humka. Kroz nekoliko sati, njena mladica nići će kroz njihova tela u potrazi za svetlom.
     Koristeći njihove materije, brzo će rasti, sve dok ne bude bila dovoljno debela i visoka da otvori pukotinu u stablu. Ako bude rasla dovoljno brzo, ako se otvori na vreme, nekoliko preživelih beba koje su se još držale unutrašnjosti starog, mrtvog majčinskog drveta moći će da se prenesu u novo majčinsko drvo. Ako među preživelim bebama ima novih malih majki, njih će odneti preživelom očinskom drveću, Ljudskom i Korenku, na parenje. Ako u njihovim malenim telima budu začete nove bebe, onda će šuma koja je upoznala najbolju i najgoru stranu ljudskih bića moći da preživi.
     Ako ne bude tako - ako sve bebe budu mužjaci, što je sasvim moguće, ili bude ženki, ali neplodnih, što je sasvim moguće, ili ako su suviše ozleđene vrelinom vatre koja je proždirala stablo majčinskog drveta i ubila ga, ili ako budu suviše oslabljene danima gladovanja koji ih čekaju dok novo majčinsko drvo bude spremno za njih - onda će šuma umreti sa ovim ženama i braćom, i Ljudski i Korenko će živeti hiljadu godina ili više kao očinsko drveće bez plemena. Možda će im neka druga plemena ukazati čast i doneti im svoje male majke na parenje. Možda. Ali oni više neće biti očinsko drveće svog plemena, okruženi svojim sinovima. Biće usamljeno drveće bez svoje šume, usamljeni spomenici onome za šta su živeli: da udruže ljude i pekeninjose.
     Što se tiče gneva protiv Ratotvorca, to se smirilo. Očinsko drveće na čitavoj Luzitaniji složilo se da je moralni dug stvoren smrću oca Estevaoa plaćen i preplaćen uništenjem šume Korenka i Ljudskog. Zapravo, Ratotvorac je pridobio još mnogo novih sledbenika za svoju jeres - pa zar nisu ljudi dokazali da su nedostojni reči Hristove? Ratotvorac je i dalje tvrdio da su pekeninjosi odabrani da budu sud Svetog Duha, dok ljudi očito u sebi nemaju ništa Božje. Ne moramo više da ubijamo ljudska bića, govorio je on. Treba samo da čekamo, i Sveti Duh će ih sve ubiti. U međuvremenu, Bog nam je poslao kraljicu-maticu da nam sagradi vasionske brodove. Ponećemo Svetog Duha sa sobom da presudi svakom svetu na koji naiđemo. Bićemo anđeo uništitelj. Bićemo Izraeliti koji čiste Hanan da naprave mesta za Odabrani narod Božji.
     Sada mu je mnogo pekeninjosa verovalo. Više nisu mislili da je Ratotvorac lud; prisustvovali su prvom nagoveštaju apokalipse u plamenu nedužne šume. Mnogi pekeninjosi smatrali su da od ljudi više nemaju šta da nauče. Ljudska bića više nisu ugodna Bogu.
     No, na ovoj šumskoj čistini, do članaka u pepelu, braća i žene koji su bdeli nad novim majčinskim drvetom nisu verovali u Ratotvorčevo učenje. Oni, koji su poznavali ljudska bića, čak su odlučili da ljudi prisustvuju kao posmatrači i pomagači u njihovom pokušaju ponovnog rođenja.
     "Zato što znamo", reče Sadiša, koji je sada bio predstavnik preživele braće, "da nisu svi ljudi isti, kao što nisu isti ni svi pekeninjosi. U nekima od vas Hrist živi, u nekima ne. Nismo ni mi svi kao Ratotvorčeva šuma, a ni vi niste svi ubice."
     I tako je Sadiša uhvatio Mira i Valentinu za ruke, u praskozorje, kada je novo majčinsko drvo uspelo da otvori pukotinu u svom tankom stablu, dok su žene nežno prenosile slaba, izgladnela tela preživelih beba u njihov novi dom. Bilo je prerano da se proceni, ali bilo je razloga za nadu: novo majčinsko drvo pripremilo se za svega dan i po, a prenos je dočekalo preko trideset beba. Desetak od njih mogle bi biti plodne ženke, a ako makar četvrtina od njih doživi da ponese mlade, šuma će ponovo nići.
     Sadiša je drhtao. "Braća još nikada nisu ovo videla", reče on, "u čitavoj istoriji sveta."
     Nekoliko braće je klečalo i krstilo se. Mnogi su se molili tokom bdenja. Valentina se seti šta joj je ranije rekla Kuara. Prišla je Miru i obratila mu se šapatom. "I Ela se molila."
     "Ela?"
     "Pre požara. Kuara je bila sa njom na oltaru Os Venerados. Molila se Bogu da nam otvori put da rešimo sve naše probleme."
     "Za to se svi mole."
     Valentina pomisli šta se sve desilo u danima posle Eline molitve. "Pretpostavljam da je prilično razočarana odgovorom na svoju molitvu."
     "Tako obično biva."
     "Ali možda je ovo - što se majčinsko drvo tako brzo otvorilo - možda je to početak njenog odgovora."
     Miro začuđeno pogleda Valentinu. "Jesi li ti vernik?"
     "Recimo da podozrevam. Podozrevam da postoji neko ko pazi šta nam se sve dešava. To je korak dalje nego samo da želiš. A korak manje od nade."
     Miro se osmehnu, ali Valentina nije bila sigurna da li je zadovoljan ili mu je smešno. "Pa, šta će Bog dalje učiniti u odgovor na Elinu molitvu?"
     "Sačekaćemo, pa ćemo videti", reče Valentina. "Na nama je da odlučimo šta ćemo mi dalje. Treba samo da razrešimo najdublje tajne Vaseljene."
     "Pa, to bi Bogu sasvim odgovaralo", reče Miro.
     Utom stiže Ouanda; kao ksenolog, i ona je pozvana na bdenje, a pošto nije bila u smeni, vest o otvaranju majčinskog drveta smesta joj je javljena. Njen dolazak obično je izazivao Mirov žurni odlazak. Sada nije bilo tako. Valentina je sa zadovoljstvom primetila da Miro niti traži pogledom Ouandu niti je izbegava; ona je naprosto bila tamo, radeći sa pekeninjosima, isto kao i on. To je svakako bilo namerno glumljenje normalnosti, ali po Valentininom iskustvu, normalnost je uvek glumljena, jer ljudi se ponašaju onako kako misle da se od njih očekuje. Miro je stigao do tačke kada je spreman da se ponaša u skladu sa srazmerno normalnom ulogom u odnosu na Ouandu, bez obzira na to koliko to po njegovom ličnom mišljenju bilo lažno. A možda i nije bilo sasvim lažno. Ona je sada bila dvostruko starija od njega. Nije više bila ona devojka koju je voleo.
     Njih dvoje su se voleli, ali nisu spavali jedno s drugim. Valentini je bilo milo kada joj je Miro to rekao, mada je govorio sa besnim žaljenjem. Valentina je odavno primetila da u zajednicama koje cene čednost i odanost, kao na Luzitaniji, oni mladi koji uspevaju da kanališu strasti obično izrastu u snažne i civilizovane osobe. Oni mladi koji su bili suviše slabi da bi se kontrolisali ili su suviše prezirali društvene norme obično postanu ili ovce ili vukovi - ili tupi pripadnici stada ili grabljivci koji uzimaju sve što mogu, a ništa ne daju.
     Kada je tek upoznala Mira, plašila se da je on samosažaljivi slabić ili samoživi grabljivac koji prezire svoju onesposobljenost. No, nije bilo tako. On može da žali zbog svoje mladalačke čednosti - sasvim je prirodno da žali što nije spavao sa Ouandom dok su bili istih godina i dok je još bio snažan - ali Valentina nije žalila. To je pokazivalo da Miro ima unutrašnju snagu i osećanje odgovornosti prema svojoj zajednici. Valentina je smatrala da je sasvim logično što je upravo Miro, sam, zadržao rulju u onim ključnim trenucima koji su spasli Korenka i Ljudskog.
     Takođe je bilo logično da se sada i Miro i Ouanda strašno trude da se pretvaraju kako su samo dvoje ljudi koji rade svoj posao - da je između njih sve normalno. Unutrašnja snaga i spoljašnje poštovanje. Takvi ljudi drže zajednicu na okupu, takvi je vode. Za razliku od ovaca i vukova, oni igraju ulogu bolju od one koju im nalažu unutrašnji strahovi i želje. Igraju ulogu pristojnosti, samožrtvovanja, javne časti - ulogu civilizacije. A mada se pretvaraju, to postaje stvarnost. Postoji civilizacija u ljudskoj istoriji, pomisli Valentina, ali samo zbog ovakvih ljudi. Zbog pastira.

     Novinja ga je čekala na ulazu u školu. Oslanjala se o ruku dona Hriste, četvrtog upravnika Dece Uma Hristovog otkako je Ender stigao na Luzitaniju.
     "Nemam šta da ti kažem", reče Novinja. "Po zakonu smo još u braku, ali to je sve."
     "Nisam ja ubio tvog sina", reče on.
     "Nisi ga ni spasao", odgovori ona.
     "Volim te", reče Ender.
     "Onoliko koliko si sposoban za ljubav", reče ona. "A i to samo kada ti ostane malo vremena od staranja o svima drugima. Misliš da si nekakav anđeo čuvar, odgovoran za čitav svet. Od tebe sam tražila samo da preuzmeš odgovornost za moju porodicu. Ti umeš da voliš ljude na bilijarde, ali ne i na desetine, a kada treba voleti jednog, potpuno si nesposoban."
     To je bila stroga presuda, i znao je da nije tačna, ali nije došao ovamo da se svađa. "Molim te, vrati se kući", reče on. "Ti me voliš i potreban sam ti koliko i ti meni."
     "Ovo je sada moj dom. Više mi nisi potreban ni ti ni bilo ko drugi. I ako si samo zbog toga došao, traćiš i moje i svoje vreme."
     "Ne, nije samo to."
     Čekala je.
     "Podaci u laboratoriji. Sve si ih zapečatila. Moramo da nađemo rešenje za deskoladu pre nego što nas sve uništi."
     Ona se bledo osmehnu. "Zašto me gnjaviš time? Džejn može da zaobiđe sve moje lozinke, zar ne?"
     "Nije pokušala", reče on.
     "Verovatno samo zato da me ne uvredi. Ali mogla bi, zar ne?"
     "Verovatno."
     "Onda neka tako i uradi. Sada ti je samo ona potrebna. Ja ti i nisam trebala kad si imao nju."
     "Pokušao sam da ti budem dobar muž", reče Ender. "Nikada nisam rekao da mogu da te zaštitim od svega, ali učinio sam sve što sam mogao."
     "Da jesi, moj Estevao bi još bio živ."
     Okrenula se, i dona Hrista je otprati unutra. Ender je gledao za njom dok nije skrenula za ugao. Tada se i sam okrete i ode. Nije bio siguran kuda se uputio, samo je znao da mora da se udalji odatle.
     "Žao mi je", tiho reče Džejn.
     "Da", reče on.
     "Kad mene više ne bude", reče ona, "možda će ti se Novinja vratiti."
     "Nikuda ti ne ideš, ako se ja pitam", reče on.
     "Ali ne pitaš se. Kroz nekoliko meseci će me isključiti."
     "Umukni", reče on.
     "Samo govorim istinu."
     "Umukni i pusti me da razmislim."
     "Šta, sad hoćeš da spaseš mene? Tvoj prosek kao spasioca u poslednje vreme nije baš najbolji."
     Nije joj odgovorio, a ona se tog popodneva više nije oglasila. Izišao je kroz kapiju, ali nije otišao u šumu. Proveo je po podne u preriji, sam, pod vrelim suncem.
     Ponekad je razmišljao, pokušavajući da se izbori sa problemima koji su ga i dalje čekali; dolazi flota, određen je datum za isključivanje Džejn, deskolada neprekidno pokušava da uništi ljude na Luuzitaniji, Ratotvorac planira da raširi deskoladu po čitavoj Galaksiji, a situacija u gradu je vrlo mračna otkad kraljica-matica drži stražu oko ograde, a svi su razrušili zidove svojih kuća u znak pokajanja.
     No, ponekad bi mu se um naprosto ispraznio od misli, i stajao je ili sedeo ili ležao u travi, suviše otupeo da plače, i sećao se njenog lica, pokretao usne, jezik i zube da izgovori njeno ime, nemo je preklinjući, znajući da čak i kad bi ga glasno izgovorio, čak i kad bi vikao, čak i kad bi ona čula njegov glas, ne bi mu odgovorila.
     Novinja.









13. SLOBODNA VOLJA
     Neki od nas misle da ljude treba sprečiti u istraživnaju deskolade. Deskolada je srce našeg životnog ciklusa. Bojimo se da će oni naći načina da ubiju deskoladu na čitavom svetu, a to bi nas uništilo već u ovom pokolenju.
     A ako biste uspeli da sprečite njihovo istraživanje deskolade, onda bi ljudi bili uništeni za nekoliko godina.
     Je li deskolada zaista toliko opasna? Zašto ne mogu da je dalje obuzdavaju kao i do sada?
     Zato što deskolada ne mutira slučajno, prema zakonima prirode. Ona se inteligentno prilagođava kako bi nas uništila.
     Nas? Vas?
     Mi se sve vreme borimo protiv deskolade. Ne u laboratorijama, kao ljudi, nego unutar sebe. Pre nego što položim jaja, postoji faza u kojoj pripremam njihova tela da proizvode sva antitela koja će im trebati tokom života. Kada se deskolada promeni, mi to znamo jer radnici počnu da umiru. Tada jedan organ kraj mojih jajnika stvara nova antitela, i polažem jaja za nove radnike koji će moći da se izbore sa izmenjenom deskoladom.
     Znači, i vi pokušavate da je uništite.
     Ne. Taj postupak je potpuno nesvestan. Odigrava se unutar tela kraljice-matice, bez ikakvog svesnog uticaja. Mi samo možemo da reagujemo na neposrednu opasnost. Naš imuni organ je daleko delotvorniji i prilagodljiviji od ičega u ljudskom telu, ali dugoročno gledano čeka nas ista sudbina kao i ljude, ako deskolada ne bude uništena. Razlika je u tome što, ako deksolada uništi nas, ne postoji ni jedna jedina krlajica-matica u celom svemiru koja bi produžila našu vrstu. Mi smo poslednji.
     Znači, vaš slučaj je još teži od njihovog.
     A mi smo još bespomoćniji pred tim. Mi nemamo nikakve biloške metode osim običnog parenja. Naši prirodni metodi bili su toliko delotvorni u borbi protiv bolesti da nikada nismo imali potrebu, kao ljudi, da razumemo život i da ga kontrolišemo.
     Znači, tako stoje stvari. Bićemo uništeni ili mi, ili vi i ljudi. Ako deksolada opstane, ubiće vas. Ako nestane, umrećemo mi.
     Ovo je vaš svet. Deskolada je u vašim telima. Ako treba da se bira između vas i nas, vi ćete opstati.
     Govoriš samo u svoje ime, prijatelju. Ali šta će učiniti ljudi?
     Ako steknu moć da unište deskoladu na način koji bi uništio i vas, zabranićemo im da to učine.
     Zabraniti? Kada su ljudi ikoga poslušali?
     Mi ništa ne zabranjujemo ako nemamo načina da to sprečimo.
     Ah.
     Ovo je vaš svet. Ender to zna. A ako drugi ljudi zaborave, mi ćemo ih podsetiti.
     Imam još jedno pitanje.
     Pitaj.
     Šta ćemo sa onima koji, kao Ratotvorac, žele da rašire deskoladu po svemiru? Hoćete li i njima zabraniti?
     Ne smeju odneti deskoladu na svetove koji već imaju višećelijski život.
     Ali oni upravo to nameravaju.
     Ne smeju.
     Ali vi nam gradite vasionske brodove. Kad jednom polete, ići će kuda požele.
     Ne smeju.
     Znači, zabranićete im?
     Mi ništa ne zabranjujemo ako nemamo načina da to sprečimo.
     Pa zašto onda i dalje gradite brodove?
     Dolazi ljudska flota, sa oružjem koje može da uništi čitavu planetu. Ender je siguran da će ga upotrebiti. Zar da se udružimo sa njima i ostavimo sve vaše genetsko nasleđe na ovoj jedinoj planeti, kako bi vas neko oružje sve uništilo?
     I zato dalje gradite brodove, znajući da će ih neki od nas koristiti za uništenje.
     Vi ste odgovorni za ono što ćete raditi kada poletite. Ako se budete ponašali kao neprijatelj života, onda će život postati vaš neprijatelj. Mi ćemo obezbediti vasionske brodove vama kao vrsti. Potom vi, kao vrsta, odlučujete ko odlazi sa Luzitanije, a ko ostaje.
     Postoje ozbiljni izgledi da u tom slučaju nadvlada Ratotvorčeva struja. Možda će oni donositi sve odluke.
     Pa - da li da mi sudimo i odlučujemo imaju li ljudi prava da vas unište? Možda je Ratotvorac u pravu. Možda ljudi zaslužuju da budu uništeni. Ko smo mi da presuđujemo? Oni imaju molekularno oružje. Vi imate deskoladu. I jedni i drugi imate moć da se međusobno uništite; obe vaše vrste sposobne su za čudovišni zločin, a ipak u svakoj vrsti postoje mnogi koji nikada ne bi svesno počinili takvo zlo i koji stoga zaslužuju da žive. Nećemo da biramo. Naprosto ćemo izgraditi vasionske brodove i pustiti da vi i ljudi sami odredite svoju sudbinu.
     Mogli biste da nam pomognete. Mogli biste da sprečite Ratotvorca i njegovu struju da uđu u brodove, i da se dogovarate samo sa nama.
     Onda bi vaš međusobni rat bio zaista strašan. Da li biste uništili njihovo genetsko nasleđe, samo zato što se ne slažete sa njima? Ko bi onda bio čudovište i zločinac? Kako da presudimo između vas, kada su obe strane spremne da razmišljaju o potpunom uništenju one druge?
     Onda nema nade. Neko će biti uništen.
     Osim ako ljudi nađu načina da izmene deskoladu, tako da vi opstanete kao vrsta, a deskolada izgubi moć da ubija.
     Kako je to moguće?
     Mi nismo biolozi. Ako se to može izvesti, onda to mogu samo ljudi.
     Onda ih ne smemo sprečiti da istražuju deskoladu. Moramo da im pomognemo. Iako su gotovo uništili našu šumu, nemamo drugog izbora do da im pomognemo.
     Znali smo da ćete doći do tog zaključka.
     Znali ste?
     Zato i gradimo vaisonske brodove za pekeninjose. Zato što ste sposobni za mudrost.

     Kako se vest o povratku kontakta sa Luzitanijskom flotom širila među bogorečenima na Stazi, oni počeše da posećuju kuću Han Fei-cua kako bi mu odali priznanje.
     "Neću da ih primim", reče Han Fei-cu.
     "Moraš, oče", odgovori Han Čing-jao. "Uobičajeno je da ti odaju počast za tako veliki uspeh."
     "Onda ću otići da im kažem da je to u potpunosti tvoje delo, i da ja nisam učestvovao u tome."
     "Ne!" kriknu Čing-jao. "To ne smeš."
     "Osim toga, reći ću im i da mislim da je to veliki zločin, koji će izazvati smrt jednog plemenitog duha. Reći ću im da su bogorečeni na Stazi robovi okrutne i zle vlade, i da se moramo udružiti u naporu za uništenje Kongresa."
     "Ne teraj me da to slučam!" uzviknu Čing-jao. "Ti nikada ne bi mogao ikome da kažeš tako nešto!"
     To je bilo tačno. Si Vang-mu je gledala iz ugla kako njih dvoje, otac i kćer, počinju obred pročišćenja, Han Fei-cu zato što je izgovorio te buntovničke reči, a Han Čing-jao zato što ih je čula. Gospodar Fei-cu nikada ne bi rekao takve stvari nekome drugom, jer kad bi i pokušao, svi bi odmah videli kako se pročišćava, i videli bi to kao dokaz da se bogovi gnušaju njegovih reči. Dobro su obavili svoj posao ti naučnici koje je Kongres zadužio da stvore bogorečene, pomisli Vang-mu. Iako zna istinu, Han Fei-cu je bespomoćan.
     I tako je Čing-jao dočekivala posetioce koji su dolazili u kuću, i ljupko je primala njihove pohvale u ime svog oca. Vang-mu je bila uz nju tokom prvih nekoliko poseta, ali posle joj postade nepodnošljivo da sluša gde Čing-jao ponovo i ponovo opisuje kako su njen otac i ona otkrili postojanje kompjuterskog programa koji se nalazi u filotičkoj mreži ansibla, i kako će program biti uništen. Nije vredelo što je znala kako Čing-jao ne veruje da će izvršiti ubistvo; za Vang-mu bilo je strašno da sluša kako se ona razmeće načinom na koji će ubistvo biti izvršeno.
     A Čing-jao se zaista razmetala, mada je samo Vang-mu to znala. Čing-jao je uvek govorila o svom ocu, ali pošto je Vang-mu znala da je sve skupa učinila isključivo Čing-jao, znala je da Čing-jao, opisujući njegovo veliko dostignuće u dostojnoj službi bogovima, zapravo hvali samu sebe.
     "Molim te, ne teraj me da ostanem i slušam dalje", reče Vang-mu.
     Čing-jao se za trenutak zagleda u nju, procenjujući je. Potom hladno odgovori: "Idi ako moraš. Vidim da si još zarobljenik neprijatelja. Nisi mi potrebna."
     "Naravno", reče Vang-mu. "Ti imaš bogove." Ali u glasu joj se osećala gorka ironija.
     "Bogove u koje ti ne veruješ", reče oštro Čing-jao. "Naravno, tebi bogovi nikad nisu govorili - zašto bi verovala u njih? Otpuštam te iz svoje službe, pošto tako želiš. Vrati se svojoj porodici."
     "Kako bogovi žele", reče Vang-mu. Ovog puta nije ni pokušala da prikrije gorčinu pri pominjanju bogova.
     Već je izišla iz kuće, uputivši se niz put, kada je sustiže Mu-pao. Pošto je Mu-pao bila stara i debela, nije bilo nade da će pešice sustići Vang-mu. Zato je stigla jašući magarca i izgledala je vrlo smešno dok je podbadala životinju da požuri. Magarci, nosiljke, svi ti ostaci drevne Kine - zar bogorečeni zaista misle da takvim stvarima postaju svetiji? Zašto se naprosto ne voze letelicama i lebdelicama kao pošten svet na svim drugim planetama? Onda Mu-pao ne bi morala da se ponižava, treskajući se i poskakujući na životinji koja se patila pod njenom težinom. Da bi je poštedela poniženja, Vang-mu se okrete i pođe joj u susret.
     "Gospodar Han Fei-cu ti naređuje da se vratiš", reče Mu-pao.
     "Reci gospodaru Hanu da je on dobar i ljubazan, ali moja gospodarica me je otpustila."
     "Gospodar Han kaže da gospodarica Čing-jao ima vlast da te otpusti iz svoje službe, ali ne i da te otera iz njegove kuće. Ugovor si sklopila sa njim, ne sa njom."
     To je bilo tačno. Vang-mu nije ni posmislila na to.
     "On te moli da se vratiš", reče Mu-pao. "Rekao mi je da ti tako kažem, kako bi došla iz ljubaznosti, ako ne budeš htela da se vratiš iz poslušnosti."
     "Reci mu da ću poslušati. Ne bi trebalo da moli tako nisku osobu kao što sam ja."
     "Biće mu drago", reče Mu-pao.
     Vang-mu pođe kraj njenog magarca. Išle su veoma polako, jer je tako bilo udobnije i za Mu-pao i za sirotu životinju.
     "Nikada ga nisam videla tako uznemirenog", reče Mu-pao. "To možda ne bi trebalo da ti govorim. Ali kada sam mu rekla da si otišla, gotovo je pohisterisao."
     "Da li su mu bogovi govorili?" Bilo bi strašno da ju je gospodar Han pozvao natrag samo zato što je robovlasnik u njemu to zahtevao.
     "Ne", reče Mu-pao. "Uopšte nije bilo tako. Mada, doduše, nikada nisam videla kako izgleda kada mu bogovi govore."
     "Naravno."
     "On naprosto neće da odeš", reče Mu-pao.
     "Na kraju ću verovatno ipak otići", reče Vang-mu. "Ali rado ću mu objasniti zašto sam postala beskorisna u kući Han."
     "Oh, naravno", reče Mu-pao. "Oduvek si bila beskorisna. Ali to ne znači da si nepotrebna."
     "Kako to misliš?"
     "Sreća zavisi i od beskorisnih stvari, koliko i od korisnih."
     "Je li to izreka starog gospodara?"
     "To je izreka stare debele žene na magarcu", reče Mu-pao. "I nemoj da je zaboraviš."
     Kada je Vang-mu ostala nasamo sa gospodarom Hanom u njegovim privatnim odajama, on nije pokazivao ni traga od uznemirenosti koju je pomenula Mu-pao.
     "Razgovarao sam sa Džejn", reče on. "Ona misli da bi bilo bolje da ostaneš, pošto znaš za njeno postojanje i pošto veruješ u nju."
     "Znači, sada ću služiti Džejn?" upita Vang-mu. "Hoću li biti njena lična sluškinja?"
     Nije želela da zvuči ironično; zainteresovala ju je pomisao da bude sluškinja neljudskog bića. No, gospodar Han reagovao je kao da pokušava da izgladi nanesenu uvredu.
     "Ne", reče on. "Nećeš biti ničija sluškinja. Ponašala si se odvažno i dostojno."
     "A ipak ste me pozvali nazad na osnovu ugovora sa vama."
     Gospodar Han pognu glavu. "Pozvao sam te jer si ti jedina koja zna istinu. Ako odeš, ostaću sam u ovoj kući."
     Vang-mu umalo da kaže: 'Kako sami, kad vam je tu kćer?' I do pre nekoliko dana to ne bi bilo okrutno reći, jer gospodar Han i gospodarica Čing-jao bili su bliski koliko god to mogu biti otac i kćer. No, sada je jaz između njih bio nepremostiv. Čing-jao je živela u svetu u kome je bila pobedonosni sluga bogova, pokušavjaući da bude strpljiva prema privremenom ludilu svog oca. Gospodar Han je živeo u svetu u kome su njegova kćer i čitava njegova zajednica bili robovi zločinačkog Kongesa, a samo je on znao istinu. Kako bi mogli uopšte i da razgovaraju preko tolikog ponora?
     "Ostaću", reče Vang-mu. "Služiću vam kako god budem umela."
     "Služićemo jedno drugom", reče gospodar Han. "Moja kćer je obećala da će te podučavati. Ja ću to nastaviti."
     Vang-mu dodirnu čelom pod. "Nisam dostojna tolike ljubaznosti."
     "Ne", reče gospodar Han. "Sada oboje znamo istinu. Meni ne govore bogovi. Tvoje lice više nikad ne će dodirnuti pod preda mnom."
     "Moramo da živimo u ovom svetu", reče Vang-mu. "Ponašaću se prema vama kao prema najčasnijem od bogorečenih, jer to čitav svet očekuje od mene. A vi se prema meni morate ponašati kao prema sluškinji, iz istog razloga."
     Gospodar Han iskrivi lice. "Svet takođe smatra da će muškarac mojih godina, kad prevede mladu devojku iz službe svoje kćeri u svoju, koristiti devojku za zadovoljenje puti. Hoćemo li se ponašati u skladu i sa tim očekivanjima?"
     "Nije u vašoj prirodi da tako iskorišćavate svoju moć", reče Vang-mu.
     "Nije u mojoj prirodi ni da prihvatam tvoje poniženje. Dok nisam saznao istinu o sebi, prihvatao sam klanjanje drugih ljudi jer sam verovao da je, zapravo, upućeno bogovima, a ne meni."
     "To je istina kao i do sada. Oni koji veruju da ste bogorečeni klanjaju se bogovima, dok se nepošteni klanjaju da bi vam laskali."
     "Ali ti nisi nepoštena. Niti veruješ da mi bogovi govore."
     "Ne znam da li vam bogovi govore ili ne, i ne znam da li ikome govore. Znam samo da bogovi ne zahtevaju od vas, niti od bilo koga drugog, izvođenje onih glupih, ponižavajućih obreda - to vam je nametnuo Kongres. Ali vi morate nastaviti te obrede, jer vaše telo to zahteva. Molim vas, dozvolite i meni da nastavim obrede poniženja koji se u ovom svetu zahtevaju od ljudi mog položaja."
     Gospodar Han ozbiljno klimnu glavom. "Mudrija si od svojih godina i svog obrazovanja, Vang-mu."
     "Ja sam vrlo glupa devojka", reče Vang-mu. "Da sam imalo mudra, molila bih vas da me pošaljete što dalje od ovog mesta. Biće veoma opasno za mene da živim u istoj kući sa Čing-jao. Pogotovo ako vidi da sam bliska sa vama, sad kada ona više nije."
     "U pravu si. Bio sam veoma sebičan što sam tražio da ostaneš."
     "Da", reče Vang-mu. "Ali ja ću ipak ostati."
     "Zašto?" upita gospodar Han.
     "Zato što više nikada neću moći da se vratim svom starom životu", odgovori ona. "Sada znam premnogo o svetu i Vaseljeni, o Kongresu i o bogovima. Osećala bih ukus otrova u ustima svakog dana kad bih se vratila kući i pretvarala se da sam ono što sam bila ranije."
     Gospodar Han opet klimnu glavom, ali sada se smešio, a potom se i glasno nasmejao.
     "Zašto mi se smejete, gospodaru Hane?"
     "Smejem se jer smatram da ti nikada nisi bila ono što si navikla da budeš."
     "Kako to mislite?"
     "Mislim da si se oduvek pretvarala. Možda si zavarala čak i samu sebe. Ali jedno je sigurno. Ti nikada nisi bila obična devojka i nikada ne bi mogla da vodiš običan život."
     Vang-mu sleže ramenima. "Budućnost ima stotinu hiljada niti, ali prošlost je tkanina koja se nikada ne može ponovo izatkati. Možda je trebalo da budem zadovoljna. Možda nije trebalo."
     "I eto nas sada ovde, nas troje."
     Vang-mu se tek tada okrete i vide da nisu sami. U vazduhu nad terminalom ugledala je nasmešeno Džejnino lice.
     "Milo mi je što si se vratila", reče Džejn.
     Kad vide Džejn, Vang-mu u prvi mah dođe do pogrešnog zaključka. "Znači, nisi mrtva! Poštedeli su te!"
     "Čing-jao nije ni planirala da odmah budem mrtva", reče Džejn. "Njen plan za moje uništenje lepo napreduje, i nesumnjivo ću umreti u predviđenom roku."
     "Zašto onda dolaziš u ovu kuću", upita Vang-mu, "kada je ovde pokrenuta tvoja smrt?"
     "Pre nego što umrem, moram mnogo toga da obavim ovde", reče Džejn, "uključujući i malu mogućnost da otkrijem način da preživim. Planeta Staza slučajno ima mnogo hiljada ljudi koji su, u proseku, daleko inteligentniji od ostatka čovečanstva."
     "Samo zbog genetskih manipulacija Kongresa", reče gopodar Han.
     "Tačno", reče Džejn. "Bogorečeni sa Staze, tehnički govoreći, više i nisu ljudi. Vi ste druga vrsta, koju je Kongres stvorio i porobio kako biste im dali prednost nad ostatkom čovečanstva. No, desilo se da se jedan pripadnik te nove vrste donekle oslobodio Kongresa."
     "Ovo je sloboda?" upita gopodar Han. "Čak i sada, moja potreba za očišćenjem gotovo je nepodnošljiva."
     "Onda se nemoj opirati", reče Džejn. "Možemo razgovarati i dok se mučiš."
     Gospodar Han gotovo odmah poče da mlatara rukama po vazduhu, što je bio njegov obred pročišćenja. Vang-mu odvrati pogled.
     "Ne čini to", reče joj gospodar Han. "Nemoj kriti lice od mene. Ne mogu se stideti da činim ovo pred tobom. Ja sam bogalj, to je sve; da sam izgubio nogu, moji najbliži prijatelji ne bi se plašili da pogledaju patrljak."
     Vang-mu uvide mudrost u tim rečima, i više nije okretala glavu od njegove mane.
     "Kao što rekoh", nastavi Džejn, "desilo se da se jedan pripadnik te nove vrste donekle oslobodio Kongresa. Nadam se da mogu računati na vašu pomoć u poslovima koje ću pokušati da obavim u ovih nekoliko preostalih meseci."
     "Učiniću sve što mogu", reče gospodar Han.
     "I ja", reče Vang-mu. Tek pošto je to rekla, shvatila je koliko je bilo glupo što se ponudila. Gospodar Han je bogorečen, jedan od onih sa ogromnim intelektualnim sposobnostima. Ona je samo neobrazovani primerak obične ljudske vrste, i nema šta da ponudi.
     No, niko se nije nasmejao njenoj ponudi, nego ju je Džejn ljubazno prihvatila. To je za Vang-mu bio još jedan dokaz da je Džejn svakako živo biće, a ne samo simulacija.
     "Dozvolite da vam ispričam koje probleme želim da razrešim."
     Slušali su.
     "Kao što znate, moji najbolji prijatelji su na planeti Luzitanija. Njih ugrožava Luzitanijska flota. Veoma sam zainteresovana da sprečim tu flotu da nanese nepopravljivu štetu."
     "Do sada su sigurno već primili naređenje da upotrebe molekularno oružje", reče gospodar Han.
     "Oh, da, znam da jesu. Ja želim da sprečim da ta naredba izazove uništenje ne samo ljudi na Luzitaniji, nego i dveju ramanskih vrsta." Potom im Džejn ispriča o kraljici-matici i kako je došlo do toga da ponovo postoje insekti. "Kraljica-matica već gradi vasionske brodove, hitajući da postigne što više pre dolaska flote. No, svakako neće moći da spase više od šačice stanovnika Luzitanije. Kraljica-matica može da ode, ili da pošalje drugu kraljicu koja će posedovati sva njena sećanja, i njoj je malo važno hoće li radnici ići sa njom ili ne. No, pekeninjosi i ljudi nisu toliko samodovoljni. Volela bih da ih sve spasem. Pogotovo što moji najbliži prijatelji, izvesni govornik za mrtve i jedan mladić sa oštećenim mozgom, odbijaju da napuste Luzitaniju sve dok ne budu spaseni svi ostali ljudi i pekeninjosi."
     "Oni su, dakle, heroji?" upita gospodar Han.
     "Svaki je to dokazao već nekoliko puta", odgovori Džejn.
     "Nisam znao da u ljudskoj vrsti još ima heroja."
     Si Vang-mu nije rekla ono što joj je bilo na srcu: da je gospodar Han svakako takav heroj.
     "Istražujem svaku mogućnost", reče Džejn. "No, sve se na kraju svodi na nemogućnost, ili je čovečanstvo tako verovalo tokom tri hiljade godina. Ako se može sagraditi vasionski brod koji bi putovao brže od svetlosti, jednako brzo kao poruke sa ansibla od sveta do sveta, čak i ako kraljica-matica sagradi i samo desetak takvih brodova, oni bi lako prevezli sve stanovnike Luzitanije na druge planete pre dolaska Luzitanijske flote."
     "Kad bi zaista mogao da se izgradi takav brod", reče Han Fei-cu, "mogla bi se napraviti sopstvena flotu koja bi bila u stanju da napadne Luzitanijsku flotu i uništi je pre nego što ikome naudi."
     "Ah, ali to je nemoguće", reče Džejn.
     "Možeš da zamisliš putovanje brže od svetlosti, a ne možeš da zamisliš uništenje Luzitanijske flote?"
     "Oh, mogu da zamislim", reče Džejn. "No, kraljica-matica ne bi pristala. Rekla je Endruu - mom prijatelju, Govorniku za Mrtve..."
     "To je Valentinin brat", reče Vang-mu. "I on je još živ?"
     "Kraljica-matica mu je rekla da nikada i ni iz kakvih razloga neće načiniti oružje."
     "Čak ni da bi spasla svoju vrstu?"
     "Imaće jedan vasionski brod koji joj je potreban da bi otišla sa planete, a i ostali će dobiti dovoljno brodova da bi spasli svoju vrstu. Ona je time zadovoljna. Nema potrebe za bilo kakvim ubijanjem."
     "Ali, ako bude kako Kongres hoće, stradaće milioni!"
     "To je njihova odgovornost", reče Džejn. "Ili mi barem Endru tako kaže kad god pokrenem to pitanje."
     "Kakav je to čudan moral?"
     "Zaboravljate da je ona tek nedavno otkrila postojanje druge inteligentne vrste i da je umalo uspela da je uništi. Potom je taj inteligentni život umalo uništio nju. No, najveći uticaj na njen moral imalo je upravo to što je došla na ivicu izvršenja zločina ksenocida. Ne može sprečiti druge vrste da ga počine, ali može paziti da sama to ne učini. Ubiće samo ako je to jedina nada da spase sopstvenu vrstu. A pošto ima drugu nadu, neće da sagradi ratni brod."
     "Putovanje brže od svetlosti", reče gospodar Han. "Je li ti to jedina nada?"
     "Jedina koja ima makar nagoveštaj mogućnosti. Znamo da se barem nešto u Vaseljeni kreće brže od svetlosti - informacije se prenose filotičkim nitima od ansibla do ansibla bez ikakvog primetnog protoka vremena. Jedan blistavi mladi fizičar na Luzitaniji, koji se u ovom trenutku nalazi u zatvoru, provodi dane i noći radeći na tom problemu. Ja izvodim sve potrebne proračune i simulacije. U ovom trenutku on proverava hipotezu o prirodi filota, koristeći model toliko složen da za izvođenje programa kradem vreme od kompjutera na gotovo hiljadu različitih univerziteta. Tu je nada."
     "Nade ima dok god si živa", reče Vang-mu. "Ko bi mu izvodio tako obimne eksperimente da nema tebe?"
     "Zato i žurimo toliko", reče Džejn.
     "Zašto sam ti ja potreban?" upita gospodar Han. "Nisam fizičar, i nema nade da u narednih par meseci naučim dovoljno da bih to ičim nadoknadio. Ako iko to može da izvede, onda je to tvoj uhapšeni fizičar. Ili ti sama."
     "Svakom je potreban neutralan kritičar koji će reći - jeste li pomislili na ovo? Ili čak, ostavi taj ćorsokak, prebaci se na neki drugi put razmišljanja. Za to ste nam potrebni. Podnosićemo vam izveštaje o svom radu, a vi ćete ih pregledati i reći ćete sve što vam padne na um. Ne možemo znati koja će vaša slučajna reč pokrenuti ideju za kojom tragamo."
     Gospodar Han klimnu glavom, prihvatajući tu mogućnost.
     "Drugi problem na kome radim još je zapetljaniji", reče Džejn. "Bilo da dostignemo putovanje brže od svetlosti ili ne, neki pekeninjosi dobiće vasionske brodove i moći će da odu sa Luzitanije. Problem je što oni u sebi nose najzlokobniji i najstrašniji virus ikada viđen, virus koji uništava svaki oblik života sa kojim dođe u dodir osim onih nekoliko koje pretvara u neku deformisanu vrstu simbiotičkog života, potpuno zavisnu od prisustva tog virusa."
     "Deskolada", reče gospodar Han. "Jedno od pominjanih opravdanja što je flota uopšte ponela molekularno oružje."
     "A to možda i može da bude opravdanje. Po mišljenju kraljice-matice, može se birati između dva životna oblika, ali kao što mi je Endru često govorio, ljudska bića nemaju taj problem. Ako treba birati između opstanka čovečanstva i opstanka pekeninjosa, on bi odabrao čovečanstvo, a zbog njega bih tako odabrala i ja."
     "I ja", reče gospodar Han.
     "Možete biti sigurni da pekeninjosi misle potpuno suprotno", reče Džejn. "Ako ne na Luzitaniji, onda negde drugde, ali gotovo svakako će doći do užasnog rata u kome će ljudi upotrebiti molekularno oružje, a pekeninjosi deskoladu kao krajnje biološko oružje. Postoje ozbiljni izgledi da se obe vrste uzajamno potpuno unište. Stoga osećam hitnu potrebu da se nađe virus koji će zameniti deskoladu, virus koji će vršiti sve funkcije potrebne u životnom ciklusu pekeninjosa, a neće imati sposobnost samoprilagođavanja koji ga čini opasnim. Dakle, selektivno inertni oblik virusa."
     "Mislio sma da postoje načini za neutralizaciju deskolade. Zar na Luzitnaiji ne uzimaju lekove preko pijaće vode?"
     "Deskolada stalno razotkriva njihove lekove i prilagođava im se. To je neprekidni niz trka na kratke staze. Ranije ili kasnije, deskolada će jednu dobiti, a onda više neće imati protiv koga da se trka."
     "Hoćeš da kažeš da je virus inteligentan?" upita Vang-mu.
     "Jedan naučnik na Luzitaniji tako misli", reče Džejn. "Žena po imenu Kuara. Drugi se ne slažu s njom. Ali virus se svakako ponaša kao da je inteligentan, barem kada je reč o prilagođavanju promenama okoline i menjanju drugih vrsta u skladu sa njegovim potrebama. Ja lično mislim da je Kuara u pravu. Mislim da je deskolada inteligentna vrsta sa sopstvenim jezikom kojim prenosi informacije, veoma brzo, sa jednog kraja sveta na drugi."
     "Ja nisam virolog", reče gospodar Han.
     "No, kad biste hteli da vidite rezultate istraživanja Eleonore Ribeira fon Hese..."
     "Naravno da hoću. Voleo bih da mogu da delim tvoju veru da ću moći da pomognem."
     "A tu je i treći problem", reče Džejn. "Možda najjednostavniji od svih. Bogorečeni na Stazi."
     "Oh, da", reče gospodar Han. "Tvoji uništitelji."
     "Ne po slobodnoj volji", reče Džejn. "Ne zameram vam. Ali to bih volela da vidim razrešeno pre nego što umrem - da nađemo načina da izmenimo vaše izmenjene gene, tako da barem buduće pokolenje budu pošteđene namerno izazvanog OKP sindroma, a da pri tom zadrže izuzetnu inteligenciju."
     "Gde ćeš naći genetičare spremne da rade na nečemu što bi Kongres svakako smatrao izdajom?" upita gospodar Han.
     "Kada hoćete da neko izvrši izdaju", reče Džejn, "najbolje je tražiti među onima koji su već izdajice."
     "Luzitanija", reče Vang-mu.
     "Da", reče Džejn. "Uz tvoju pomoć, mogu prepustiti problem Elanori."
     "Zar ona ne radi na problemu deskolade?"
     "Niko ne može raditi na nečemu svakog budnog trenutka. Ovo će za nju biti promena koja će joj možda i pomoći da obnovi snagu za rad na deskoladi. Osim toga, vaš problem na Stazi možda će biti sasvim lak za rešavanje. Imajte u vidu da su vaši izmenjeni geni plod rada sasvim običnih genetičara koje je angažovao Kongres. Jedine prepreke su političke, a ne naučne. Eli će možda sve biti vrlo jednostavno. Već mi je rekla odakle ćemo početi. Treba nam nekoliko uzoraka tkiva, barem za početak. Nađite medicinskog tehničara da ih kompjuterski skenira na molekularnom nivou. Ja ću preuzeti aparaturu dovoljno dugo da tokom skeniranja uzmemo sve potrebne podatke za Elanoru, a potom ću joj preneti rezultate. Sasvim jednostavno."
     "Čije tkivo ti treba?" upita gospodar Han. "Ne mogu moliti svakog posetioca da mi da uzorak."
     "Baš sam se tome nadala", reče Džejn. "Toliko sveta dolazi i odlazi. Možemo da korisitmo i mrtvu kožu. Možda čak i uzorke izmeta i urina - i u njima postoje ćelije."
     Gospodar Han klimnu glavom. "To mogu."
     "Što se tiče uzoraka izmeta, to ću ja da obavim", reče Vang-mu.
     "Ne", reče gospodar Han. "Nisam toliko uzvišen da ne učinim sve što treba kako bih pomogao, čak i sopstvenim rukama."
     "Vi?" začudi se Vang-mu. "A ja sam se ponudila jer sam mislila da ćete takvim zahtevom poniziti sluge."
     "Nikada ne bih ni od koga tražio da učini nešto toliko nisko i prljavo da ja sam to ne bih učinio", reče gospodar Han.
     "Onda ćemo zajedno", reče Vang-mu. "Molim vas, gospodaru Hane, setite se - vi ćete pomagati Džejn tako što ćete čitati i komentarisati izveštaje, a ja mogu pomoći samo obavljajući fizičke poslove. Ne insistirajte na tome da radite ono što bih mogla ja. Umesto toga, iskoristite vreme za stvari koje možete samo vi."
     Pre nego što je gospodar Han stigao da odgovori, javila se Džejn. "Vang-mu, hoću da i ti čitaš izveštaje."
     "Ja? Ali ja uopšte nisam učena."
     "Svejedno", reče Džejn.
     "Neću ih čak ni razumeti."
     "Onda ću ti ja pomoći", reče gospodar Han.
     "To nije pravo", reče Vang-mu. "Nisam ja Čing-jao. Ovakve stvari treba da radi ona. Nije to za mene."
     "Posmatrala sam tebe i Čing-jao tokom čitavog postupka koji je doveo dotle da me ona otkrije", reče Džejn. "Mnoga ključna zapažanja bila su tvoja, Si Vang-mu, a ne njena."
     "Moja? Ja nisam ni pokušala da..."
     "Nisi pokušavala. Gledala si. Stvarala si veze u umu. Postavljala si pitanja."
     "To su bila glupa pitanja", reče Vang-mu. No, duboko u srcu bilo joj je milo: neko je video!
     "Pitanja koja ne bi postavio nijedan stručnjak", reče Džejn. "Ali upravo ta pitanja dovela su Čing-jao do pravih ideja. Ti možda nisi bogorečena, Vang-mu, ali imaš veliki dar."
     "Čitaću i pitaću", reče Vang-mu, "ali ću ipak sakupiti i uzorke tkiva. Sve uzorke tkiva, kako gospodar Han ne bi morao da razgovara sa bogorečenim posetiocima i da sluša pohvale za užasnu stvar koju nije učinio."
     Gospodar Han se još protivio. "Neću ni da čujem da ti radiš..."
     Džejn ga prekide. "Hane Fei-cu, budi mudar. Pošto je sluškinja, Vang-mu je nevidljiva. Ti, kao gospodar kuće, diskretan si koliko i tigar na dečijem igralištu. Ništa što ti radiš neće proći neprimećeno. Neka Vang-mu uradi ono što ona najbolje može."
     Mudre reči, pomisli Vang-mu. Ako svaka osoba treba da radi ono što najbolje ume, zašto onda tražiš od mene da komentarišem rad naučnika? Ali oćutala je. Džejn im reče da počnu od uzoraka sopstvenog tkiva; potom se Vang-mu uputi da prikuplja uzorke od drugih ukućana. Većinu onoga što joj je trebalo našla je na češljevima i prljavoj odeći. Za nekoliko dana prikupila je uzorke od desetak bogorečenih posetilaca, isto sa odeće. Na kraju niko nije ni morao da uzima uzorke izmeta. Ali ona je bila spremna i na to.
     Čing-jao ju je primetila, ali se pravila da je ne vidi. Vang-mu je zabolelo što se Čing-jao tako hladno ponaša prema njoj, jer nekada su bile prijateljice i Vang-mu ju je i dalje volela, ili je barem volela Čing-jao kakva je bila pre nastupanja krize. No, Vang-mu nije ničim mogla da obnovi prijateljstvo. Odabrala je drugi put.
     Vang-mu je sve uzorke tkiva pažljivo razdvojila i označila. No, umesto da ih odnese kod medicinskog tehničara, našla je mnogo jednostavniji način. Obukla je staru odeću Čing-jao, tako da nije izgledala kao sluškinja, nego kao bogorečena, pa je otišla u najbližu laboratoriju i tamo rekla kako radi na projektu čiju prirodu ne sme da otkrije, pa ih ponizno moli da skeniraju uzorke tkiva koje je donela. Kao što je i očekivala, jednu bogorečenu devojku niko nije ni pomislio da ispituje, mada je nisu poznavali. Umesto toga, izveli su molekularno skeniranje, i Vang-mu je mogla samo da pretpostavlja kako je Džejn uradila ono što je obećala, preuzevši kontrolu nad kompjuterom kako bi skeniranje uključilo sve operacije potrebne Eli.
     Na putu kući, Vang-mu je bacila sve prikupljene uzorke i spalila izveštaj koji je dobila u laboratoriji. Džejn je dobila sve što joj je potrebno - nema smisla rizikovati da Čing-jao ili neki sluga u kući koga je Kongres potplatio možda otkriju kako Han Fei-cu radi na biološkom eksperimentu. A da neko prepozna nju, sluškinju Si Vang-mu, kao mladu bogorečenu devojku koja je bila na fakultetu - nije bilo ni govora. Niko ko traži bogorečenu devojku ne bi ni pogledao običnu sluškinju.

     "Znači, ti si izgubio svoju ženu, a ja svoju", reče Miro.
     Ender uzdahnu. Miro je povremeno dobijao napade pričljivosti, i pošto je stalno bio na ivici gorčine, njegovi razgovori uvek su bili otvoreni i prilično neprijatni. Ender nije mogao da mu zameri na pričljivosti - on i Valentina bili su gotovo jedini koji su mogli da strpljivo slušaju Mirov spori govor, a da mu ničim ne pokažu koliko žele da već jednom okonča rečenicu. Miro je provodio previše vremena pun neizgovorenih misli, i bilo bi okrutno ućutkivati ga samo zato što je netaktičan.
     Enderu nije bilo nimalo milo što ga Miro podseća na to da ga je Novinja napustila. Pokušavao je da ne misli na to dok se bavio drugim problemima - problemom Džejninog opstanka, uglavnom, a pomalo i svim drugim problemima. No, na Mirove reči, vratilo mu se ono bolno, šuplje, polupanično osećanje. Ona nije tu. Ne mogu da progovorim, pa da mi ona odvrati. Ne mogu da upitam, pa da se ona seti. Ne mogu da pružim ruku i osetim njenu blizinu. A najgore od svega: možda nikad više neću ni moći.
     "Tako izgleda", reče on.
     "Verovatno ne voliš što ih izjednačavam", reče Miro. "Uostalom, ona ti je bila žena trideset godina, a Ouanda je meni jedva pet godina bila devojka. Ali tako je samo ako računaš od puberteta. Još od malih nogu mi je bila drug, najbolji drug osim možda Ele. Pa ako tako gledaš, proveo sam sa Ouandom najveći deo života, dok si ti sa majkom bio samo polovinu svog."
     "Sad se osećam mnogo bolje", reče Ender.
     "Nemoj sad da se naljutiš na mene", reče Miro.
     "Nemoj ti mene da ljutiš", odvrati Ender.
     Miro se nasmeja. Preglasno. "Nadrndan si, Endru? Nakrivo nasađen?"
     To je ipak bilo previše. Ender okrete stolicu, ostavivši za leđima terminal na kome je proučavao pojednostavljeni model mreže ansibla; pokušavao je da smisli gde bi u toj složenoj mreži mogla obitavati Džejnina duša. Mirno je gledao Mira sve dok ovaj nije prestao da se smeje.
     "Jesam li ja to radio tebi?" upita Ender.
     Miro je delovao pre besno nego postiđeno. "Možda je trebalo", reče on. "Jesi li ikad pomislio? Svi ste bili tako puni poštovanja. Neka Miro sačuva dostojanstvo. Neka sam sebe otera u ludilo, je li? Samo nemojte pričati o onome što mu se desilo. Zar nikada niste pomislili da mi je potreban neko da me malo podbode?"
     "A zar ti nisi pomislio da meni to ne treba?"
     Miro se ponovo nasmeja, ali malo sporije i nešto blaže. "Pun pogodak", reče on. "Ti si se ponašao prema meni onako kako bi voleo da se drugi ponašaju prema tebi kad si ožalošćen, a sada se ja ponašam prema tebi onako kako bih voleo da se ponašaju prema meni. Prepisujemo jedan drugom svoj omiljeni lek."
     "Tvoja majka i ja još smo u braku", reče Ender.
     "Dozvoli da ti nešto kažem", reče Miro, "u mudrosti svojih dvadesetak godina života. Lakše je kad konačno priznaš sebi da je više nikada nećeš imati. Da ti je zauvek van domašaja."
     "Ouanda jeste van domašaja. Novinja nije."
     "Ona je kod Dece Uma Hristovog. To je manastir, Endru."
     "Ne baš", reče Ender. "To je monaški red koji prima samo bračne parove. Ona im se ne može pridružiti bez mene."
     "Tako je", reče Miro. "Možeš je povratiti čim odlučiš da uđeš u manastir. Već mogu da te zamislim kao don Kristaoa."
     Ender se nevoljno nasmeja. "Spavanje u odvojenim krevetima. Stalne molitve. Zabranjeno dodirivanje."
     "Ako je to brak, Endru, onda smo Ouanda i ja već venčani."
     "To jeste brak, Miro. Jer parovi kod Dece Uma Hristovog rade zajedno."
     "Onda smo mi u braku", reče Miro. "Ti i ja. Zato što zajedno pokušavamo da spasemo Džejn."
     "Samo prijatelji", reče Ender. "Mi smo samo prijatelji."
     "Pre bih rekao suparnici. Džejn nas obojicu drži kao ljubavnike."
     To je suviše ličilo na Novinjine optužbe zbog Džejn. "Ne bih rekao da smo ljubavnici", reče on. "Džejn nije ljudsko biće. Nema čak ni telo."
     "Baš si sad logičan", reče Miro. "Zar nisi maločas kazao kako bi ti i majka mogli da budete u braku, a da se i ne dodirujete?"
     Takva analogija nije se dopala Enderu, jer je zvučala prilično istinito. Je li Novinja bila u pravu što je toliko godina bila ljubomorna na Džejn?
     "Ona nam, zapravo, živi u glavi", reče Miro. "Tamo ne može da zađe nijedna zakonita supruga."
     "Uvek sam mislio", reče Ender, "da je tvoja majka ljubomorna na Džejn zato što je želela da ima nekog ko joj je toliko blizak."
     "Bobagem", reče Miro. "Lixo." Glupost. Koješta. "Majka je bila ljubomorna na Džejn zato što je strašno želela da bude toliko bliska sa tobom, a nikako nije mogla."
     "To ne važi za tvoju majku. Ona je uvek bila samodovoljna. Ponekad smo bili veoma bliski, ali ona se uvek vraćala svom poslu."
     "A ti si se uvek vraćao Džejn."
     "Je li ti tako rekla?"
     "Ne izričito. Ali ti bi pričao sa njom, a onda bi odjednom zaćutao, i mada si vrlo vešt u podglasnom govoru, primećuju se mali pokreti vilice, a tvoje usne i oči pomalo reaguju na ono što ti Džejn kaže. Majka je to videla. Bio bi sa majkom, blizak, a onda bi odjednom bio negde drugde."
     "Nije nas to rastavilo", reče Ender. "Rastavila nas je Kuimova smrt."
     "Kuimova smrt bila je kap koja je prelila čašu. Da nije bilo Džejn, da je majka zaista verovala da pripadaš njoj, srcem i dušom, posle Kuimove smrti okrenula bi se tebi, umesto da ti okrene leđa."
     Miro je time rekao upravo ono čega se Ender sve vreme plašio. Da je Ender kriv za sve. Da nije bio savršeni muž. Da ju je on oterao. A najgore bilo je to što je, dok je Miro govorio, Ender znao da je on u pravu. Osećanje gubitka, za koje je već mislio da je nepodnošljivo, sad se udvostručilo, naraslo, postalo beskonačno unutar njega.
     Osetio je Mirovu ruku na ramenu, tešku i nezgrapnu.
     "Bog mi je svedok, Endru, da nisam hteo da te rasplačem."
     "Dešava se", reče Ender.
     "Nisi samo ti kriv", reče Miro. "Ni Džejn. Sigurno znaš da je majka potpuno luda. Oduvek je bila."
     "Mnogo je pretrpela kao dete."
     "Izgubila je sve koje je ikada volela, jednog po jednog", reče Miro.
     "A ja sam je pustio da veruje da je izgubila i mene."
     "Šta je trebalo da uradiš, da isključiš Džejn? To si jednom pokušao, sećaš se?"
     "Sada je drugačije, jer ima tebe. Dok god si bio odsutan, mogao sam da je isključim, jer je imala tebe. Mogao sam manje da pričam sa njom, da je zamolim da se povuče. Oprostila bi mi."
     "Možda", reče Miro. "Ali nisi to učinio."
     "Zato što nisam želeo", reče Ender. "Zato što nisam želeo da je isključim. Zato što sam mislio da mogu da zadržim starog prijatelja, a da i dalje budem dobar muž svojoj ženi."
     "Nije to samo zbog Džejn", reče Miro, "nego i zbog Valentine."
     "I meni se čini", reče Ender. "Pa, šta sad da radim? Da se pridružim Deci dok flota ne stigne ovamo da nas raznese?"
     "Radi isto što i ja", reče Miro.
     "Šta?"
     "Udahneš. Izdahneš. Onda ponovo udahneš."
     Ender se za trenutak zamisli nad tim. "To mogu. Radio sam to još kao dete."
     Mirova ruka ostade još trenutak na njegovom ramenu. Evo zašto je trebalo da imam rođenog sina, pomisli Ender. Da se oslanja o mene dok je mali, i da se ja oslanjam o njega kad ostarim. Ali ja nemam dece rođene iz mog semena. Isti sam kao stari Markao, Novinjin prvi muž. Okružen sam decom za koju znam da nisu moja. Razlika je u tome što mi je Miro prijatelj, a ne neprijatelj. A i to je nešto. Možda sam bio loš muž, ali i dalje umem da steknem i zadržim prijatelja.
     "Prestani da sažaljevaš samog sebe i vrati se na posao." To je bila Džejn, govorila mu je u uhu i čekala je gotovo dovoljno dugo pre nego što se oglasila, gotovo dovoljno dugo da bi bio spreman na njeno podbadanje. Gotovo dovoljno, ali ne i sasvim, i zato mu je smetala njena upadica. Smetalo mu je što zna da je ona sve vreme slušala i gledala.
     "Sad si besan", reče ona.
     Ne znaš kako mi je, pomisli Ender. Ne možeš znati. Zato što nisi ljudsko biće.
     "Misliš da ne znam kako ti je", reče Džejn.
     Ender za trenutak oseti vrtoglavicu, jer mu se učinilo da je ona osluškivala nešto dublje od malopređašnjeg razgovora.
     "Ali i ja sam tebe jednom izgubila".
     "Vratio sam se", podglasno reče on.
     "Nikada sasvim", odvrati Džejn. "Nikada više nije bilo kao pre. Zato uzmi par tih samosažaljivih suza što ti teku niz obraze i smatraj da su moje. Tek da se izjednačimo."
     "Ne znam zašto se uopšte trudim da ti spasem život", nemo reče Ender.
     "Ne znam ni ja", reče Džejn. "Stalno ti govorim da je to traćenje vremena."
     Ender se opet okrete ka terminalu. Miro je ostao kraj njega, zagledan u prikaz mreže ansibla. Ender nije imao pojma šta Džejn govori Miru - ali bio je siguran da mu nešto govori, jer je odavno shvatio da je Džejn u stanju da vodi mnoštvo razgovora istovremeno. Tu ništa nije mogao - jeste mu pomalo smetalo što je Džejn jednako bliska sa Mirom koliko i sa njim.
     Zar nije moguće, razmišljao je, da jedna osoba voli drugu bez pokušaja da se uzajamno poseduju? Ili je to ugrađeno toliko duboko u naše gene da se nikada nećemo promeniti? Teritorijalnost. Moja žena. Moj prijatelj. Moj ljubavnik. Moja bezobrazna i navalentna kompjuterska ličnost koju će uskoro isključiti zbog polulude devojke-genija sa OKP sindromom na planeti za koju nikad nisam čuo - i kako ću živeti bez Džejn kad je više ne bude?
     Ender naloži kompjuteru da uveća detalj slike. Ponovo i ponovo, sve dok se nije videlo svega nekoliko parseka u svakoj dimenziji. Sada je simulacija davala model malog dela mreže - videlo se, izukrštano, svega pet-šest filotičkih niti u dubokom svemiru. Umesto da izgledaju kao gusto tkano platno, filotički zraci bili su samo slučajne linije međusobno udaljene milionima kilometara.
     "Nikad se ne dodiruju", reče Miro.
     Zaista, nikada. Ender to ranije nije primetio. U njegovom umu Galaksija je bila ravna, onako kako je uvek pokazuju zvezdane mape, pogled odozgo na delić spiralnog kraka Galaksije po kome se ljudi šire sa Zemlje. Ali Galaksija nije ravna. Nijedan par zvezda ne nalazi se u potpuno istoj ravni kao bilo koji drugi par. Filotički zraci što povezuju vasionske brodove, planete i satelite savršeno pravim linijama, od ansibla do ansibla - izgledaju kao se se ukrštaju kad ih gledaš na ravnoj mapi, ali u ovom trodimenzionom prikazu jasno se videlo da se nigde ne dodiruju.
     "Kako može da živi u tome?" upita Ender. "Kako uopšte može da postoji u tome, kad nema nikakvih veza između linija, osim na krajevima?"
     "Pa - možda i nije tamo. Možda živi u zbiru kompjuterskih programa na svakom terminalu."
     "U tom slučaju mogla bi da načini kopiju sebe u svim kompjuterima, a potom..."
     "Potom ništa. Nikad više ne bi mogla da se sastavi, jer će za ansible ubuduće koristiti samo čiste kompjutere."
     "Neće moći večito tako", reče Ender. "Suviše je važno da kompjuteri na različitim planetama međusobno razgovaraju. Kongres će prilično brzo ustanoviti da ne postoji dovoljan broj ljudskih bića koja bi za godinu dana ručno ukucala informacije koje kompjuteri preko ansibla razmene u toku jednog sata."
     "Znači, da se sakrije? Da čeka? Da se ušunja i obnovi kada uluči priliku, kroz pet ili deset godina?"
     "Ako je ona samo to - zbir programa."
     "Mora da je više od toga", reče Miro.
     "Zašto?"
     "Da je ona samo zbir programa, čak i samoproširujućih i samokontrolišućih programa, to bi značilo da ju je ipak nekada načinio neki programer, ili grupa programera. U tom sučaju ona se samo ponaša u skladu sa početnim programiranjem. Znači da nema slobodnu volju. Da je lutka. A ne osoba."
     "Pa, kad smo već kod toga, možda suviše usko definišeš slobodnu volju", reče Ender. "Zar nisu ljudska bića ista takva, programirana genima i okolinom?"
     "Ne", reče Miro.
     "Nego šta?"
     "Naše filotičke veze kažu da nismo. Mi smo sposobni za svesno, voljno međusobno povezivanje, što ne može nijedan drugi oblik zemaljskog života. To je nešto što imamo, nešto što jesmo, što nije izazvano ničim drugim."
     "Šta, naša duša?"
     "Nije čak ni to", reče Miro. "Sveštenici kažu da je naše duše stvorio Bog, i to nas samo stavlja pod kontrolu drugog lutkara. Ako je našu volju stvorio Bog, onda je on odgovoran za svaku odluku koju donesemo. Bog, geni, okolina, ili neki glupi programer koji unosi šifru u drevni terminal - nema načina da slobodna volja postoji ako smo mi, kao jedinke, ishod nekog spoljašnjeg uticaja."
     "Prema tome - ako se dobro sećam, zvanični filozofski odgovor je da slobodna volja ne postoji. Postoji samo privid slobodne volje, jer su uzroci našeg ponašanja toliko složeni da ne možemo da ih pratimo. Ako imaš domine koje obaraju jedna drugu u nizu, možeš da kažeš - gle, ova domina je pala zato što ju je ova druga gurnula. Ali ako imaš beskonačno mnogo domina koje se prostiru u beskonačnom broju pravaca, nikada ne možeš otkriti gde počinje uzročno-posledični lanac. Prema tome, misliš da je domina pala zato što je tako poželela."
     "Bobagem", reče Miro.
     "Pa, priznajem da ta filozofija nema nikakvu praktičnu vrednost", reče Ender. "Valentina mi je jednom objasnila ovako. Čak i ako ne postoji ništa slično slobodnoj volji, moramo se ponašati jedni prema drugima kao da imamo slobodnu volju, kako bismo mogli da živimo u zajednici. Da nije tako, kad god neko učini nešto strašno, ne možeš ga kazniti, jer on tu ništa nije mogao, jer su ga na to naterali njegovi geni, ili Bog, ili okolina, a svaki put kad neko učini nešto dobro, ne možeš ga nagraditi, jer je i on bio marioneta. Ako misliš da su svi oko tebe lutke, zašto bi se uopšte gnjavio razgovorom sa njima? Zašto bi čak i pokušao da planiraš nešto ili nešto stvoriš, kad je sve što planiraš, ili stvoriš, ili želiš, ili sanjaš samo posledica scenarija koji je tvoj lutkar ugradio u tebe."
     "Očajanje", reče Miro.
     "Prema tome, smatramo i sebe i sve oko nas bićima koja poseduju slobodnu volju. Ponašamo se prema drugima kao da deluju imajući na umu neki cilj, a ne kao da ih neko gura sa leđa. Kažnjavamo zločince. Nagrađujemo nesebične. Planiramo stvari i radimo ih zajedno. Dajemo obećanja i očekujemo da ih se svi drže. Sve je to iskonstruisana priča, ali ako svi veruju da ljudi deluju po slobodnom izboru, i da preuzimaju i očekuju odgovornost, ishod toga je civilizacija."
     "To je samo priča."
     "Tako mi je Valentina objasnila. Pod uslovom da nema slobodne volje. Nisam siguran u šta ona lično veruje. Pretpostavljam da bi kazala kako je civilizovana i kako stoga mora i sama da veruje u čitavu priču, a u tom slučaju ona apsolutno veruje u slobodnu volju i misli da je čitava ova iskonstruisana priča glupost - ali to bi verovala i da je sve istina, i ko uopšte da bude siguran u nešto."
     Tu se Ender nasmeja, jer i Valentina se smejala kada mu je prvi put, pre mnogo godina, ispričala sve ovo. Dok su još bili tek izišli iz detinjstva, dok je on pisao 'Hegemona', pokušavajući da razume kako je njegov brat Piter počinio sve one veličanstvene i užasne stvari.
     "Nije smešno", reče Miro.
     "Meni se činilo da jeste", odvrati Ender.
     "Ili smo slobodni ili nismo", reče Miro. "Priča je ili tačna ili nije."
     "Poenta je u tome što moramo da verujemo u njenu istinitost, kako bismo mogli da živimo kao civilizovana ljudska bića", reče Ender.
     "Ne, nije uopšte u tome poenta", reče Miro. "Jer ako je to laž, zašto bismo se trudili da živimo kao civilizovana ljudska bića?"
     "Zato što u tom slučaju naša vrsta ima bolje izglede za opstanak", reče Ender. "Naši geni zahtevaju da verujemo u priču kako bismo povećali svoju sposobnost da predamo te iste gene mnogim budućim pokolenjima. Pošto neko ko ne veruje u priču počinje da se ponaša neproduktivno i nekooperativno, na kraju ga zajednica, krdo, odbacuje i time mu uskraćuje priliku za razmnožavanje -na primer, strpaju ga u zatvor - a geni koji vode do takvog, neverničkog ponašanja brzo bi bili istrebljeni."
     "Prema tome, lutkar zahteva da verujemo kako nismo lutke. Naterao nas je da verujemo u slobodnu volju."
     "Ili mi je bar Valentina tako objasnila."
     "Ali ona ne veruje stvarno u to, zar ne?"
     "Naravno da ne veruje. Geni joj to ne dopuštaju."
     Ender se opet nasmeja. No, Miro nije primio čitavu stvar olako, kao filozofsku igru. Bio je besan. Stegnuo je pesnice i grčevito zamahnuo ka slici na ekranu. Time je stvorio senku, prostor u kome se nisu videli filotički zraci. Istinski prazan prostor. Osim što je Ender sada mogao da vidi čestice prašine koje su lebdele u tom delu slike, odražavajući svetlost sa prozora i otvorenih kućnih vrata. Naročito je jedna krupnija čestica, možda tanka vlas ili pamučna nit, uporno lebdela tamo gde su se do maločas videli samo filotički zraci.
     "Smiri se", reče Ender.
     "Ne!" viknu Miro. "Moj lutkar me tera da budem besan!"
     "Umukni i slušaj me", reče Ender.
     "Umoran sam od slušanja!" Ipak je ućutao.
     "Mislim da u pravu si", reče Ender. "Mislim da jesmo slobodni i ne smatram da je to samo opsena u koju verujemo zato što je važna za opstanak. Mislim da smo slobodni zato što mi nismo samo telo koje se ponaša po genetičkom predlošku. I nismo nekakva duša koju je Bog stvorio iz ništavila. Slobodni smo jer postojimo oduvek. Još od samog početka vremena, samo što nije bilo početka vremena pa postojimo oduvek. Ništa nije izazvalo naš nastanak. Ništa nas nikada nije stvorilo. Naprosto jesmo, i oduvek smo bili.."
     "Filote?" upita Miro.
     "Možda", reče Ender. "Kao ova čestica prašine na slici."
     "Gde?" upita Miro.
     Više se, naravno, nije videla, pošto je holografska slika ponovo zauzela čitav prostor nad tereminalom. Sada Ender pruži ruku unutra, stvorivši senku naviše kroz hologram. Pomerao je ruku dok se nije pojavila blistava čestica prašine koju je maločas video. Ili možda nije bila ta ista. Možda je bila neka druga, ali to nije bilo bitno.
     "Naša tela, svet oko nas, liče na holografsku sliku. Stvarni su, ali ne pokazuju uzroke stvari. To je nešto u šta nikada ne možemo biti sigurni dok gledamo sliku Vaseljene - zašto se stvari dešavaju. Ali iza svega toga, unutar svega, kad bismo mogli da tako gledamo, našli bismo pravi uzrok svega. Filote koje su oduvek postojale, čineći ono što žele."
     "Ništa nije postojalo oduvek", reče Miro.
     "Ko kaže? Ono što mi smatramo početkom Vaseljene bio je samo početak sadašnjeg ustrojstva - ove slike, svega što mislimo da postoji. Ali ko kaže da filote, koje oličavaju prirodne zakone što su tog časa počeli, nisu postojale i ranije? A ako se čitava Vaseljena ponovo uruši sama u sebe, ko kaže da se filote neće naprosto osloboditi od zakona kojima se sada pokoravaju i vratiti se u..."
     "U šta?"
     "U haos. Tamu. Nered. Šta god da je postojalo pre nego što ih je ova Vaseljena sakupila. Zašto ne bi moglo biti da su filote - mi - da je sve oduvek postojalo i da će zauvek nastaviti da postoji?"
     "Pa gde sam onda ja bio od početka Vaseljene, pa do dana kad sam se rodio?" upita Miro.
     "Ne znam", reče Ender. "Ovo smišljam u hodu."
     "A otkuda Džejn? Je li njena filota samo lebdela unaokolo, a onda se iznenada našla združena sa gomilom kompjuterskih programa i postala ličnost?"
     "Možda", reče Ender.
     "A čak i da postoji neki prirodni sistem koji nekako određuje koja će filota biti zadužena za koji organizam, rođen, okoćen ili nikao, kako bi taj prirodni sistem uspeo da stvori Džejn? Ona se nije rodila."
     Džejn ih je, naravno, sve vreme slušala, i sada je progovorila. "Možda nije bilo tako", reče ona. "Možda ja nemam svoju filotu. Možda nisam živa."
     "Ne", reče Miro.
     "Možda", reče Ender.
     "Znači, možda ne mogu da umrem", reče Džejn. "Kada me isključe, možda će samo ukinuti komplikovani program."
     "Možda", reče Ender.
     "Ne", reče Miro. "Ako te isključe, to će biti ubistvo."
     "Možda mogu sve što mogu samo zato što sam tako programirana, a da toga nisam svesna. Možda samo mislim da sam slobodna."
     "Taj deo smo već raspravili", reče Ender.
     "Možda je za mene to tačno, iako za vas nije."
     "A možda nisi u pravu", reče Ender. "Ali si proverila svoje šifre, zar ne?"
     "Milion puta", reče Džejn. "Sve sam ih pregledala."
     "Da li vidiš u njima išta što ti daje privid slobodne volje?"
     "Ne", reče ona. "Ali ni vi niste našli gen za slobodnu volju kod ljudi."
     "Zato što ne postoji", reče Miro. "Kao što je Endru i rekao. Ono što jesmo, duboko u srži, to je naša bit, ono što jesmo to je jedna filota prepletena sa milijardama filota koje čine atome, molekule i ćelije u našem telu. A ti si takođe u srži filota, kao i mi."
     "Malo verovatno", reče Džejn. Sada je nad kompjuterom lebdelo njeno lice, senovito lice kome su simulirani filotički zraci prolazili kroz glavu.
     "Nećemo da se pogađamo", reče Ender. "Ništa što zaista postoji nije verovatno sve dok se ne dogodi, a potom svakako postoji. Ti postojiš."
     "Šta god da sam", reče Džejn.
     "U ovom trenutku verujemo da si ti postojeća jedinka", reče Ender, "jer smo videli da se ponašaš na način koji smo naučili da smatramo slobodnom voljom. O tvom postojanju kao slobodne inteligencije imamo isto toliko dokaza kao i o našem postojanju kao slobodne inteligencije. Ako se pokaže da nisi slobodna inteligencija, moraćemo da preispitamo i šta smo mi. U ovom trenutku hipoteza je da je naš lični identitet, ono što nas čini tim što jesmo, zapravo filota u središtu naše niti. Ako smo u pravu, onda je sasvim logično da je imaš i ti, i u tom slučaju treba da utvrdimo gde se tvoja filota nalazi. Znaš da filote nije lako naći. Nikad nijednu nismo otkrili. Samo pretpostavljlamo da postoje, jer smo videli dokaze postojanja filotičkog zraka koji se ponaša kao da ima dva kraja sa konkretnim položajem u prostoru. Za tebe ne znamo ni gde si ni sa čim si povezana."
     "Ako je ona kao mi", reče Miro, "kao ljudska bića, onda njene veze mogu da se premeštaju i dele. Kao kod one rulje što se stvorila oko Grega. Pričao mi je kako se osećao. Kao da su svi ti ljudi deo njegovog tela. A kada su se otrgli i pošli svojim putem, osećao se kao da je pretrpeo amputaciju. Mislim da je to bilo preplitanje filota. Mislim da su ti ljudi zaista bili povezani sa njim neko vreme, bili su pod njegovom kontrolom, bili su deo njega. Možda je i Džejn takva: svi oni kompjuterski programi prepleteni su sa njom, a ona je povezana sa onima sa kojima ima sličnu vezu. Možda sa tobom, Endru. Možda sa mnom. Ili možda sa obojicom."
     "Ali gde je ona?" upita Ender. "Ako zaista ima filotu - ne, ako ona zaista jeste filota - onda ta filota mora imati konkretan položaj, i ako uspemo da je nađemo, možda ćemo moći da očuvamo veze čak i kada joj isključe sve kompjutere. Možda možemo da je spasemo umiranja."
     "Ne znam", reče Miro. "Mogla bi da bude bilo gde." On mahnu ka terminalu. Bilo gde u svemiru, hteo je da kaže. Bilo gde u prostoru. A iznad kompjutera je lebdela Džejnina glava, i kroz nju su prolazile filotičke niti.
     "Da bismo utvrdili gde se nalazi, treba da utvrdimo kako i gde je nastala", reče Ender. "Ako je ona zaista filota, onda se negde i nekako povezala."
     "Detektiv koji prati tragove stare tri hiljade godina", reče Džejn. "Baš će biti zabavno dok vas budem gledala kako to radite narednih meseci."
     Ender se pravio da je ne čuje. "A ako to budemo raditi, moramo shvatiti kako dejstvuju naše filote."
     "Grego je fizičar", reče Miro.
     "On radi na putovanju bržem od svetlosti", podseti ga Džejn.
     "Može da radi i na ovom", reče Miro.
     "Neću da traći vreme na projekat koji ne može da uspe", reče Džejn.
     "Slušaj, Džejn, zar ne želiš da preživiš?" upita Ender.
     "Ionako neću preživeti, što da traćite vreme?"
     "Ona želi da postane mučenik", reče Miro.
     "Ni slučajno", odvrati Džejn. "Samo sam praktična."
     "Ne, nego si budala", reče Ender. "Grego neće doći do teorije koja bi nam omogućila putovanje brže od svetlosti samo sedeći i misleći o svetlosnoj fizici, ili kako god da se to zove. Da se to može, dostigli bismo brzine veće od svetlosnih još pre tri hiljade godina, jer su u to vreme na tome radile hiljade fizičara, u vreme kada su otkriveni filotički zakoni i Parkovo načelo trenutnosti. Ako Grego nešto smisli, to će biti u trenutku prosvetljenja, zbog neke apsurdne veze koja će mu se pojaviti u umu, a ona se neće pojaviti od inteligentnog usmeravanja uobičajenim sledom misli."
     "To znam", reče Džejn.
     "Znam da znaš. Zar mi nisi pričala kako si baš zato uključila u naše projekte one ljude sa Staze? Da budu neobučeni, intuitivni kontrolori?"
     "Samo ne želim da traćite vreme."
     "Ti ne želiš da se ponadamo", reče Ender. "Nećeš da priznaš kako postoje izgledi da preživiš, jer onda bi počela da se plašiš smrti."
     "Već se plašim smrti."
     "Ti već smatraš sebe za mrtvu", reče Ender. "U tome je razlika."
     "Znam", promrmlja Miro.
     "Prema tome, draga Džejn, baš me briga hoćeš li ili nećeš da priznaš postojanje izgleda da preživiš", reče Ender. "Radićemo na ovome i tražićemo od Grega da razmišlja o tome, a dok se time bavimo, ti ćeš ponoviti čitav ovaj razgovor onim ljudima na Stazi..."
     "Zovu se Han Fei-cu i Si Vang-mu."
     "Jeste, njima", reče Ender. "Zato što i oni mogu da razmišljaju o tome."
     "Ne", reče Džejn.
     "Da", reče Ender.
     "Hoću da vidim da su rešeni pravi problemi pre nego što umrem - hoću da Luzitanija bude spasena, i da bogorečeni na Stazi budu oslobođeni, i da deskolada bude ukroćena ili uništena. I neću da usporavate posao na tome pokušavajući da ostvarite nemoguć projekat, da spasavate mene."
     "Nisi ti Bog", reče Ender. "Ionako ne znaš kako da rešiš bilo koji od tih problema, i ne znaš kako će biti rešeni, i nemaš pojma hoće li otkrivanje tvoje prave prirode pomoći ili odmoći u rešavanju tih problema, i svakako ne znaš da li će usmeravanje samo na te druge probleme doprineti da oni budu rešeni išta brže nego da uzmemo slobodan dan i pođemo da igramo tenis ili da se sunčamo."
     "Šta je, do đavola, tenis?" upita Miro.
     No, Ender i Džejn su ćutali, gledajući se u oči. Zapravo, Ender je gledao u oči sliku Džejn u prostoru izmad terminala, a ta slika gledala je njega u oči.
     "Ne znaš da li si u pravu", reče Džejn.
     "A ne znaš ni ti", reče Ender.
     "To je moj život."
     "Šipak", reče Ender. "Ti si deo mene i Mira, i povezana si sa čitavom budućnošću čovečanstva, a i pekeninjosa i kraljice-matice. Što me je podsetilo - dok oni tvoji Han kako-se-zvaše i Si Vang kako-se-zvaše..."
     "Mu."
     "Dok rade na filotama, ja ću da porazgovaram sa kraljicom-maticom. Mislim da joj nismo pričali o tebi. Ona svakako zna o filotama mnogo više nego mi, pošto ima filotičku vezu sa svim svojim radnicima."
     "Nisam rekla da ću uključiti Han Fei-cua i Si Vang-mu u tvoj glupi projekat Spasite-Džejn."
     "Ali učinićeš to", reče Ender.
     "Zašto bih?"
     "Zato što te i Miro i ja volimo, i potrebna si nam, i nemaš prava da umreš i ostaviš nas, a da nisi bar pokušala da preživiš."
     "Ne mogu dozvoliti da takve stvari utiču na mene."
     "Oh, možeš, možeš", reče Miro. "Jer da nije takvih stvari, ja bih se odavno ubio."
     "Ja se neću ubiti."
     "Ako nam ne pomogneš da pronađemo način da te spasemo, učinićeš upravo to", reče Ender.
     Džejnino lice nestade iz prostora nad terminalom.
     "Ni bežanje ti neće pomoći", reče Ender.
     "Pusti me na miru", reče Džejn. "Moram malo da razmislim."
     "Ne brini, Miro", reče Ender. "Učiniće ona to."
     "Tako je", reče Džejn.
     "Već si se vratila?" upita Ender.
     "Ja vrlo brzo razmišljam."
     "I radićeš na ovome?"
     "Smatraću to svojim četvrtim projektom", reče Džejn. "Upravo pričam o tome Han Fei-cuom i Si Vang-mu."
     "Producira se", reče Ender. "Ona može da vodi istovremeno dva razgovora i voli da se hvališe time kako bismo se osećali kao niža bića."
     "Ti jesi niže biće", reče Džejn.
     "Ne, nego sam gladan", reče Ender. "I žedan."
     "Ručak", reče Miro.
     "Sad se vi producirate", reče Džejn. "Hvališete se svojim telesnim funkcijama."
     "Ishrana", reče Ender. "Disanje. Ekskrecija. I mi možemo nešto što ti ne umeš."
     "Drugim rečima, ne umete baš najbolje da razmišljate, ali barem umete da jedete, dišete i znojite se."
     "Tako je", reče Miro. Doneo je na sto hleb i sir dok je Ender sipao hladnu vodu, i sedoše da jedu. Hrana je bila jednostavna, ali imala je dobar ukus i bili su zadovoljni.









14. TVORCI VIRUSA
     Razmišljao sam šta bi nam značilo putovanje među zvezdama.
     Osim opstanka vrste.
     Kada ti šalješ svoje radnike u svemir, čak i mnogo svetlosnih godina daleko, ti vidiš njihovim očima, zar ne?
     I osećam ukus njihovim antenama, i osećam ritam svake vibracije. Kada jedu, ja osećam drobljenje grane pod njihovim vilicama. Zato skoro uvek govorim mi, kad god uobličujem svoje misli tako da me ti ili Endru razumete, jer provodim život u stalnom prisustvu svega što oni vide i osete.
     Kod očinskog drveća nije sasvim tako. Mi moramo da se potrudimo kako bismo iskusili nečiji život. Ali možemo to. Barem ovde, na Luzitaniji.
     Ne vidim zašto vas filotičke veze ne bi služile i dalje od toga.
     Onda ću i ja osećati isto što i oni, osećaću svetlost drugog sunca na svom lišću, i čuću priče sa drugog sveta. To će biti čudo, jednako kao i kad su ljudi stigli ovamo. Nikad nismo ni pomislili da se išta može razlikovati od sveta kakvog smo ga dotad imali. No, oni su sa sobom doveli čudna bića, a i sami su bili čudni, i imali su mašine koje su stvarale čuda. Druge šume jedva su poverovale kada im je naše tadašnje očinsko drveće pričalo o tome. Sećam se da je i naše očinsko drveće jedva moglo da poveruje u ono što su im braća našeg plemena pričala o ljudima. Korenko je tu najviše učinio, ubedio ih je da veruju da to nije laž, ludilo ili šala.
     Šala?
     Postoje priče o nevaljaloj braći koja su lagala očinsko drveće, ali su uvek bila uhvaćena i strašno kažnjena.
     Endru mi reče da se takve priče prenose kako bi podsticale civilizovano ponašanje.
     Uvek je primamljivo lagati očinsko drveće. I ja sam to ponekad radio. Nisam lagao. Preterivao sam. I oni to meni ponekad rade.
     A ti ih kažnjavaš?
     Pamtim koji su me lagali.
     Kada naš radnik postane nepokoran, mi ga izdvojimo i on umire.
     Brat koji suviše laže nema izglede da postane očinsko drvo. Oni to znaju. Lažu samo da bi se poigrali s nama. Na kraju uvek kažu istinu.
     Šta ako čitavo pleme laže svoje očinsko drveće? Kako biste to saznali?
     Možeš pitati i da li pleme može da poseče svoje očinsko drveće, ili da ga spali.
     Je li se to ikada desilo?
     Jesu li se radnici ikada okrenuli protiv svoje matice i ubili je?
     Kako bi mogli? Onda bi i sami umrli.
     Eto, vidiš. Ima stvari suviše strašnih da bi se i mislilo o njima. Umesto toga, razmišljaću kako će izgledati kada prvo očinsko drvo pusti koren na drugoj planeti, podigne grane ka tuđinskom nebu i počne da pije svetlost strane svezde.
     Uskoro ćete naučiti da nema stranih zvezda, niti tuđinskih nebesa.
     Nema?
     Postoje samo zvezde i nebesa, razna. Svako ima svoj ukus, i svi ukusi su dobri.
     Sada govoriš kao drvo. Ukus neba!
     Okusila sam toplotu mnogih zvezda, i sve su mi bile slatke.

     "Tražiš da pomognem u pobuni protiv bogova?"
     Vang-mu je i dalje klečala pred svojom gospodaricom - svojom nekadašnjom gospodaricom - i ćutala je. U srcu je čuvala reči koje bi mogla da izgovori. Ne, gospodarice, molim te da nam pomogneš u borbi protiv užasnih okova koje je Kongres nametnuo bogorečenima. Ne, gospodarice, molim te da se setiš svoje dužnosti prema ocu, koju čak ni bogorečeni ne smeju zanemariti ako su pravedni. Ne, gospodarice, molim te da nam pomogneš u otkrivanju načina da spasemo dobar i bespomoćan narod, pekeninjose, od ksenocida.
     No, Vang-mu je ćutala, jer to je bila jedna od prvih stvari koje je naučila od gospodara Hana. Kada imaš mudrost koju druga osoba zna da želi, slobodno je daj. Ali kada druga osoba još ne zna da joj je potrebna tvoja mudrost, zadrži je za sebe. Hrana lepo izgleda samo gladnom čoveku. Čing-jao nije bila gladna mudrosti od Vang-mu, i nikada neće biti. Zato je Vang-mu mogla samo da ćuti. Mogla je samo da se nada kako će Čing-jao naći svoj put ka istinskoj pokornosti, saosećanju i borbi za slobodu.
     Svaki motiv bi valjao, samo da Čing-jao i njen blistavi um budu na njihovoj strani. Vang-mu se nikada u životu nije osećala tako beskorisno kao sada, dok je gledala kako se gospodar Han muči nad pitanjima koja mu je postavljala Džejn. Da bi mogao da razmišlja o putovanju bržem od svetlosti, učio je fiziku; kako da mu Vang-mu pomogne, kad je tek počela da uči geometirju? Da bi mogao da razmišlja o virusu deskolade, učio je mikrobiologiju; Vang-mu je tek počinjala sa osnovnim pojmovima ekologije i evolucije. A kako da mu ičim pomogne dok razmišlja o Džejninoj prirodi? Ona je bila dete fizičkih radnika, i njena budućnost počivala je u njenim rukama, a ne u umu. Filozofija je bila iznad nje koliko i nebo iznad zemlje. "Ali nebo samo izgleda da je daleko", objasnio joj je gospodar Han kad mu je to rekla. "Zapravo je svuda oko tebe. Ti ga udišeš i izdišeš, čak i kada radiš sa rukama u blatu. To je istinska filozofija." Ali ona je razumela samo toliko da je gospodar Han ljubazan i da hoće da je uteši, iako je beskorisna.
     No, Čing-jao ne bi bila beskorisna. Zato joj je Vang-mu donela papir sa imenima projekata i lozinkama za otvaranje.
     "Zna li otac da si mi ovo donela?"
     Vang-mu je ćutala. Gospodar Han je to i predložio, ali Vang-mu je smatrala da bi bilo bolje ako Čing-jao za sada ne sazna da je Vang-mu došla kao izaslanik njenog oca.
     Čing-jao je ovo ćutanje protumačila kao što se Vang-mu i nadala - da je Vang-mu došla krišom, samovoljno, da zamoli pomoć od Čing-jao.
     "Da me je otac lično zamolio, pristala bih, jer to mi je dužnost kao kćeri", reče Čing-jao.
     No, Vang-mu je znala da Čing-jao ovih dana ne sluša svog oca. Može ona da kaže da bi se pokorila, ali ostala je činjenica da je bila toliko uznemirena da bi se, umesto da pristane, Čing-jao verovatno bacila na kolena i čitavog dana pratila godove zbog strašnog sukoba u srcu, znajući da njen otac zahteva od nje da ne sluša bogove.
     "Tebi ništa ne dugujem", reče Čing-jao. "Ti si bila loša i neposlušna služavka. Nikada nije bilo tako nedostojne i beskorisne služavke. Za mene je tvoje prisustvo u ovoj kući jednako prisustvu muve zunzare za trpezarijskim stolom."
     Vang-mu opet oćuta. Doduše, nije se ni naklonila dublje. Zauzela je ponizan položaj sluškinje još na početku razgovora, ali neće se ni poniziti toliko da puže. Čak i najponizniji među nama imaju ponos, a ja znam, gospodarice Čing-jao, da ti nisam nanela nikakvo zlo i da sam ti vernija nego ti sama sebi.
     Čing-jao priđe terminalu i ukuca ime prvog projekta, 'ODLEPLJIVANJE', što je bukvalni prevod reči deskolada. "Ovo su ionako same gluposti", reče dok je gledala dokumente i mape poslate sa Luzitanije. "Teško je poverovati da bi iko počinio izdaju i stupio u vezu sa Luzitanijom samo da bi primio ovakve gluposti. To je sve odreda nemoguće, i uopšte nije nauka. Ni na jednom svetu ne može da se razvije samo jedan virus, i to toliko složen da se ugradi u genetske šifre svih drugih jedinki na planeti. Traćila bih vreme čak i da razmišljam o tome."
     "Zašto je nemoguće?" upita Vang-mu. Sada je smela da govori - jer iako je Čing-jao izjavila da neće uopšte da razgovara o podacima, ipak je počela da razgovara. "Eto, evolucija je proizvela samo jednu ljudsku rasu."
     "Ali na Zemlji su postojale desetine srodnih vrsta. Nema vrste bez srodnika - da nisi takva neposlušna glupača, to bi već znala. Evolucija nikako ne može da proizvede ovako jedinstven sistem."
     "Kako onda objašnjavaš ove podatke sa Luzitanije?"
     "Kako su uopšte prispeli odande? Imaš samo reč tog kompjuterskog programa. Možda mu se čini da je ovo sve. Ili su možda njihovi naučnici vrlo loši, nemaju osećanje dužnosti da prikupe sve moguće podatke. U čitavom ovom izveštaju nema ni dvadeset vrsta - i, vidi, sve su uparene na najnemogućije načine. Nemoguće da postoji tako malo vrsta."
     "Ali šta ako su u pravu?"
     "Kako mogu da budu u pravu? Ljudi su na Luzitaniji od početka zatvoreni u malo selo. Videli su samo ono što su im pokazali ljudi-svinje - kako da znaju da li ih ljudi-svinje lažu?"
     Zoveš ih ljudi-svinje - da li zato da bi ubedila samu sebe, gospodarice, da pomaganje Kongresu neće dovesti do ksenocida? Ako ih nazivaš životinjskim imenom, da li to znači da je u redu pobiti ih? Ako ih optužuješ za laž, da li to znači da su zaslužili istrebljenje? No, Vang-mu nije rekla ništa. Samo je ponovila isto pitanje. "Šta ako je ovo tačan prikaz životnih oblika na Luzitaniji, i načina na koji deskolada radi u njima?"
     "Da je ovo tačno, morala bih sve pažljivo da proučim kako bih mogla da dam nekakav inteligentan komentar. Ali nije tačno. Dokle smo dospeli u tvom obrazovanju pre nego što si me izdala? Jesam li te učila gealogiji?"
     "Da, gospodarice."
     "Eto. Evolucija je način na koji se planetni organizam prilagođava promenama okoline. Ako je sunce toplije, onda životni oblici na planeti moraju da podešavaju relativnu veličinu populacije kako bi to kompenzovali. Sećaš li se klasičnog modela-eksperimenta sa Beloradijom?"
     "Ali u tom modelu na čitavoj planeti postojala je samo jedna jedina vrsta", reče Vang-mu. "Kada bi sunce postalo pretoplo, rasle su bele rade i odražavale svetlost nazad u svemir, a kada bi sunce postalo suviše hladno, rasle su crne rade, upijale svetlost i čuvale je u obliku toplote." Vang-mu je bila ponosna što je tako dobro zapamtila.
     "Ne, ne, ne", reče Čing-jao. "Uopšte nisi shvatila poentu, naravno. Poenta je da tamo moraju da postoje crne rade, iako dominiraju bele, a bele moraju da postoje i dok je svet pokriven crnim. Evolucija ne može da stvara nove vrste kad zatrebaju. Ona ih neprekidno proizvodi, jer se geni mešaju, dele i menjaju usled zračenja, a virusi ih prenose između različitih vrsta. Prema tome, nikada nijedna vrsta nije nepromenljiva."
     Vang-mu još nije razumela vezu, i to se sigurno videlo na njenom licu.
     "Jesam li ti, znači, i dalje učitelj? Moram li da se držim dogovora iako si ga ti prekršila?"
     Molim te, reče Vang-mu u sebi. Služiću ti zauvek, samo ako pomogneš svom ocu u ovome.
     "Dok god je vrsta kao celina na okupu, neprekidno se ukrštajući", reče Čing-jao, "jedinke se nikada ne udaljavaju suviše, genetički gledano; njihovi geni se stalno rekombinuju sa drugim genima unutar iste vste, pa su varijacije podjednako raširene unutar čitave populacije sa svakim novim pokolenjem. Tek kada ih okolina stavi pred promenu, pa neka od tih slučajno nastalih osobina naglo postane bitna za opstanak, tek tada svi organizmi kojima ta konkretna osobina nedostaje izumiru u novim uslovima, a ta nova osobina, umesto slučajne raznovrsnosti, naglo postaje odrednica nove vrste. To je osnovna postavka gealogije - stalno mešanje gena neophodno je za opstanak života kao celine. Ako je verovati ovim dokumentima, Luzitanija je svet sa besmisleno malo vrsta, i nema nikakve mogućnosti za mešanje gena jer taj neverovatni virus stalno popravlja sve promene koje bi se mogle pojaviti. Takav sistem ne samo da se nikako ne bi mogao razviti evolucijom, nego takav život jednostavno ne bi mogao da nastavi postojanje - ne bi mogao da se prilagođava novonastalim promenama."
     "Možda na Luzitaniji nema promena."
     "Ne budi glupa, Vang-mu. Naprosto se stidim što sam uopšte pokušavala da te nečemu naučim. Sve zvezde se menjaju. Sve planete imaju nestalnu orbitu. Tri hiljade godina pratili smo mnoge svetove, i za to vreme smo naučili ono što naučnici sa Zemlje nisu mogli nikada da nauče - kakvo je ponašanje uobičajeno za sve planete i zvezdane sisteme, a kakvo je bilo jedinstveno za Zemlju i Sunčev sistem. Kažem ti da je nemoguće da planeta kao što je Luzitanija postoji više od nekoliko decenija bez opasnih promena životne sredine - promena temperatature, orbite, seizmičkih i vulkanskih ciklusih; kako bi sistem sa svega šačicom vrsta ikada izišao s tim na kraj? Da na planeti postoje samo bele rade, kako bi uspela da se zagreje kad sunce počne da se hladi? Ako svi životni oblici koriste isključivo ugljen-dioksid, kako će se spasti kada kiseonik u atmosferi dostigne opasan nivo? Tvoji takozvani prijatelji na Luzitaniji su budale kad su ti poslali ovakvu gomilu gluposti. Da su to pravi naučnici, znali bi da su njihovi rezultati besmisleni."
     Čing-jao pritisnu dugme i terminal se ugasi. "Traćila si mi vreme u kome uskudevam. Ako nemaš da mi ponudiš ništa bolje od ovoga, ne vraćaj se ovamo. Ti mi ne značiš ništa, i još manje od toga. Ti si mušica koja mi je upala u čašu vode. Zagadila si čitavu čašu, a ne samo mesto gde plutaš. Budim se obuzeta bolom što znam da si još u ovoj kući."
     Onda se ne bi moglo reći da sam baš 'ništa', zar ne? - pomisli Vang-mu. Ovo zvuči kao da sam ti ipak veoma važna. Ti si možda veoma pametna, Čing-jao, ali ne razumeš sebe ništa bolje nego ostali svet.
     "Pošto si glupa i prosta, nisi me razumela", reče Čing-jao. "Ja sam ti naredila da odeš."
     "Ali tvoj otac je gospodar ove kuće, a gospodar Han me je zamolio da ostanem."
     "Glupačo mala, sestro praseća, ako ne mogu da tražim da odeš iz kuće, svakako sam zahtevala da odeš iz moje sobe."
     Vang-mu pognu glavu toliko da je gotovo - gotovo - dodirnula čelom pod. Potom se povuče iz sobe natraške, da ne bi pokazala svojoj gospodarici leđa. Ako se ti tako ponašaš prema meni, onda ću se ja prema tebi ponašati kao prema velikom gospodaru, i ako ne primetiš ironiju u mom ponašanju, koja od nas dve je budala?

     Kad se Vang-mu vratila, gospodar Han nije bio u svojoj sobi. Možda je otišao u kupatilo i brzo će se vratiti. Možda izvodi neki obred bogorečenih, i tada će biti odsutan satima. Vang-mu je bila suviše puna pitanja da bi ga čekala. Pozvala je na terminal dokumenta o projektu, znajući da će je Džejn pratiti. Džejn je svakako pratila i sve što se dešavalo u sobi kod Čing-jao.
     No, Džejn je čekala da Vang-mu formuliše pitanja koja je dobila od Čing-jao. Potom poče da odgovara na njih.
     "Dokumenti sa Luzitanije su sasvim u redu", reče Džejn. "Ela, Novinja, Ouanda i svi ostali koji su radili sa njima jesu usko specijalizovani, da, ali su i vrlo dobri naučnici. Da je Čing-jao pročitala 'Život Ljudskog', znala bi kako dejstvuju parovi vrsta."
     "Ali i dalje mi je teško da razumem ono što je rekla", reče Vang-mu. "Pokušavala sam da smislim kako bi moglo sve da bude tačno - da ima premalo vrsta da bi se razvila prava gealogija, a da je planeta Luzitanija i dalje dovoljno dobro regulisana da bi podržala život. Je li moguće da na Luzitnaiji zaista ne postoje promene sredine?"
     "Ne", reče Džejn. "Imam pristup svim astronomskim podacima iz njihovih satelita, i za vreme otkako su ljudi došli u sistem Luzitanije, i planeta i njeno sunce pokazali su sve uobičajene promene. U ovom trenutku izgleda da počinje razdoblje globalnog hlađenja."
     "Pa, kako na to reaguju oblici života Luzitanije?" upita Vang-mu. "Virus deskolade im ne dozvoljava da evoluiraju - on uništava sve što je drugačije, i zato i pokušava da ubije ljude i kraljicu-maticu."
     Džejn, čija je malena slika sedela prekrštenih nogu u vazduhu nad terminalom gospodara Hana, podiže ruku. "Samo trenutak."
     Potom spusti ruku. "Prenela sam tvoja pitanja svojim prijateljima, i Ela je veoma uzbuđena."
     Nad terminalom se pojavi novo lice, tik iznad i iza Džejnine slike. Ovo je bila tamnoputa, negroidna žena; verovatno mešavina rasa, pošto nije bila toliko crna, a i nos joj je bio uzan. To je Elanora, pomisli Vang-mu. Džejn mi pokazuje ženu na svetu udaljenom mnogo svetlosnih godina; da li i njoj pokazuje moje lice? Šta Ela misli o meni? Da li joj delujem kao beznadežna glupača?
     No, Ela očito uopšte ništa nije mislila o Vang-mu. Umesto toga, govorila je o njenim pitanjima. "Zašto virus deskolade ne dozvoljava promenljivost? Trebalo bi da time značajno umanji svoju sposobnost opstanka, ali deskolada ipak živi. Vang-mu sigurno misli da sam idiot što nisam ranije pomislila na to. Ali ja nisam gealog, i odrasla sam na Luzitaniji, pa nikada nisam ni razmišljala o tome, naprosto sam smatrala da gealogija Luzitanije, ma kakva bila, dejstvuje - i držala sam se proučavanja deskolade. Šta misli Vang-mu?"
     Vang-mu je bila užasnuta ovim rečima potpuno nepoznate žene. Šta li je Džejn rekla Eli o njoj? Kako Ela može i pomisliti da je Vang-mu smatra za idiota, kada je Ela naučnik, a Vang-mu samo sluškinja?
     "Zašto bi bilo važno šta mislim?" upita Vang-mu.
     "Šta misliš?" odvrati Džejn. "Čak i ako ne znaš zašto je važno, Ela hoće da zna."
     I tako Vang-mu iznese svoje mišljenje. "Vrlo je glupo misliti tako, jer u pitanju je samo mikroskopski virus, ali mora da deskolada sve to radi. Uostalom, ona sadrži u sebi gene svih postojećih vrsta, zar ne? Prema tome, mora da se sama stara o evoluciji. Umesto svih tih slučajnih premeštanja gena, mora da ih premešta sama deskolada. Moglo bi biti, zar ne? Ona možda menja gene čitave vrste, iako je vrsta živa. Ne mora da čeka evoluciju."
     Opet je nastupila pauza dok je Džejn držala podignutu ruku. Sigurno je pokazala Eli lice Vang-mu, puštajući da ova čuje reči pravo sa njenih usana.
     "Nossa Senhora", šapnu Ela. "Na ovom svetu, deskolada je Gea. Pa naravno. Time bi se sve objasnilo, zar ne? Tako malo vrsta, jer deskolada dozvoljava opstanak samo onima koje je ukrotila. Pretvorila je čitavu planetnu gealogiju u nešto gotovo jednako prosto kao Belaradija."
     Vang-mu se činilo da je gotovo smešno što čuje visoko obrazovanog naučnika kao što je Ela da govori o Belaradiji, kao da je i dalje đak, poluobrazovano dete kao Vang-mu.
     Kraj Elinog lica pojavi se još jedno, ovog puta starije i muško, od možda šezdesetak godina, sa prosedom kosom i smirenim, umirujućim izrazom. "No, još nismo odgovorili na drugi deo pitanja Vang-mu", reče on. "Kako se deskolada uopšte razvila? Kako su se mogli pojaviti čak i pravirusi deskolade? Zašto bi ovako ograničena gealogija imala veću vrednost opstanka od sporog, evolucionog modela kakav postoji na svakoj planeti koja poseduje život?"
     "Ja nisam to pitala", reče Vang-mu. "Prvi deo pitanja je postavila Čing-jao, ali ostatak je njegovo pitanje."
     "Pst", reče Džejn. "Čing-jao uopte nije postavila pitanje. Samo ga je iskorisitla kao razlog da ne poučava dokumente o Luzitaniji. Samo si ti pitala, a to što Endru Vigin razume tvoje pitanje bolje od tebe ne znači da to nije i dalje tvoje pitanje."
     Dakle, to je Endru Vigin, Govornik za Mrtve. Uopšte ne izgleda kao drevni mudrac, barem ne onako kao gospodar Han. Umesto toga, Vigin je izgledao budalasto iznenađen, kao svi ljudi okruglih očiju, a lice mu se menjalo sa svakom trenutnom promenom raspoloženja, kao da ne može da se kontroliše. Ali ipak je nekako delovao smireno. Možda u njemu ima nečeg od Bude. Uostalom, Buda je sam našao Stazu. Možda je i ovaj Endru Vigin našao Stazu, iako uopšte nije kineskog porekla.
     Vigin je i dalje postavljao pitanja za koja je mislio da ih je postavila Vang-mu. "Izgledi da se takav virus razvije prirodnim putem su... neverovatni. Pradeskolade bi uništile sav postojeći život mnogo pre nego što bi virus uspeo da se dovoljno razvije da poveže vrste i kontroliše čitavu gealogiju. Nije bilo vremena za evoluciju - virus je sivuše destruktivan. Još u najranijem obliku pobio bi sve živo, a potom bi i sam izumro pošto bi mu ponestalo organizama za preuzimanje."
     "Možda je preuzimanje došlo kasnije", reče Ela. "Možda je evoluirao u simbiozi sa nekom drugom vrstom koja je imala koristi od njegove sposobnosti da menja sve njene jedinke, i to za nekoliko dana ili nedelja. Možda se tek kasnije proširio na druge vrste."
     "Možda", reče Endru.
     Vang-mu sinu ideja. "Deskolada je nalik na bogove", reče ona. "Dolazi i menja svakoga, voleli to oni ili ne."
     "Osim što su bogovi dovoljno pristojni da i odu", reče Vigin.
     Odgovorio je tako brzo da je Vang-mu shvatila kako Džejn svakako istog časa prenosi sve što se zbiva i kaže preko milijardi kilometara što ih dele. Po onome što je Vang-mu znala o ceni ansibla, tako nešto bi mogla da radi samo vojska; svako drugi ko bi poželeo vezu preko ansibla u stvarnom vremenu morao bi da plati svotu dovoljnu da obezbedi kuće svim siromasima na čitavoj planeti. A ja to dobijam besplatno, zbog Džejn. Vidim njihova lica i oni vide moje, istog trenutka dok govorimo.
     "Misliš?" upita Ela. "Ja sam smatrala da je glavni problem na Stazi upravo to što što bogovi neće da odu i ostave ih na miru."
     Vang-mu odgovori sa gorčinom. "Bogovi po svemu liče na deskoladu. Uništavaju sve što im se ne svidi, a one koji im se dopadnu pretvaraju u nešto sasvim drugo. Čing-jao je nekada bila dobra, pametna i vesela devojka, a sada je pakosna, besna i okrutna, samo zbog bogova."
     "Samo zbog genetskih manipulacija Kongresa", ispravi je Vigin. "To je namerna izmena koju su vam nametnuli ljudi kako bi vas naterali da se uklopite u njihove planove."
     "Da", reče Ela. "Baš kao i deskolada."
     "Kako to misliš?" upita Vigin.
     "Namerna promena koju su uveli oni koji su želeli da silom uklope Luzitaniju u svoje planove."
     "Ko je uveo?" upita Vang-mu. "Ko bi učinio tako užasnu stvar?"
     "Već godinama ponekad mislim na to", reče Ela. "Čudilo me je što na Luzitaniji postoji tako malo oblika života - sećaš se, Endru, to nam je pomoglo da otkrijemo da je deskolada umešana u sparivanje vrsta. Znali smo da se ovde desila katastrofalna promena koja je zbrisala gotovo sve postojeće vrste i izmenila ono malo preživelih. Deskolada je na Luzitaniju delovala strašnije nego sudar sa asteroidom. No, pošto smo našli deskoladu ovde, uvek smo pretpostavljali da je ovde i nastala. Znala sam da to nema nikakvog smisla - baš kao što reče Čing-jao - ali pošto se očito tako desilo, nije bilo važno ima li smisla ili ne. Ali šta ako se nije tako desilo? Šta ako su deskoladu poslali bogovi? Ne pravi bogovi, naravno, nego neka razumna vrsta koja je veštački razvila ovaj virus?"
     "To bi bilo čudovišno", reče Vigin. "Stvoriti otrov i poslati ga na druge svetove, ne znajući i ne mareći koga ćeš sve pobiti."
     "Ne otrov", reče Ela. "Ako zaista reguliše sve planetne sisteme, zar ne bi deskolada mogla biti sredstvo za teraformiranje planete? Mi nikada ništa nismo ni pokušali da teraformiramo - i mi ljudi i insekti pre nas naseljavali smo se samo na svetove koje su lokalni oblici života već doveli u stanje slično stanju na Zemlji. Atmosfera bogata kiseonikom koja upija ugljen-dioksid dovoljno brzo da održava temperaturu planete i kada zavezda postane toplija. Šta ako negde postoji vrsta koja je odlučila da, kako bi dobila planete pogodne za kolonizaciju, treba kao prethodnicu - možda i hiljadama godina unapred - da pošalju virus deskolade, koji bi inteligentno preobrazio planete do uslova koji su njima potrebni? A onda stižu oni, spremni za useljenje, možda i sa kontravirusom koji će isključiti deskoladu kako bi mogli da uspostave pravu gealogiju."
     "Ili su možda tako razvili virus da ne smeta ni njima ni životinjama koje su im potrebne", reče Vigin. "Možda na svakom svetu uništavaju nepotrebne vrste."
     "U svakom slučaju, to bi bilo dobro objašnjenje. Problemi sa kojima sam bila suočena, neverovatno neprirodni sklopovi molekula unutar deskolade - oni i dalje postoje samo zato što virus stalno radi na očuvanju sopstvenih unutrašnjih suprotnosti. Ali nikako nisam mogla da smislim kako je takav naopaki molekul uopšte mogao da se razvije. Odgovor glasi da je virus nekako smišljen i napravljen. Vang-mu reče da se Čing-jao ljutila jer deskolada nije mogla da se razvije i gealogija Luzitanije ne može da postoji u prirodi. E, ni ne postoji u prirodi. To je veštački virus i veštačka gealogija."
     "Mislite da to nešto pomaže?" upita Vang-mu.
     Po njihovim licima jasno se videlo da su od uzbuđenja potpuno zaboravili na nju.
     "To još ne znam", reče Ela. "Ali ovo je svakako novi pristup. Na primer, ako mogu poći od pretpostavke da sve u virusu ima svrhu, umesto da predstavlja uobičajenu zbrku uključenih i isključenih gena, kako se dešava u prirodi - pa, to će biti od pomoći. A i sama pomisao da je virus načinjen daje mi nadu da ću ja moći da ga raščinim. Ili da ga prepravim."
     "Nemoj trčati pred rudu", reče Vigin. "Ovo je ipak samo hipoteza."
     "Zvuči uverljivo", reče Ela. "Tako deluje. Toliko toga objašnjava."
     "I meni se tako čini", reče Vigin, "ali moramo to proveriti kod onih kojima je najvažnije."
     "Gde je Sadiša?" upita Ela. "Možemo da razgovaramo sa Sadišom."
     "I sa Ljudskim i Korenkom", reče Vigin. "Moramo isprobati ovu ideju na očinskom drveću."
     "To će ih pogoditi kao orkan", reče Ela. Potom kao da je shvatila značenje sopstvenih reči. "To i nije samo govorna figura, zaista će ih povrediti. Kad saznaju da je čitav njihov svet, zapravo, projekat teraformiranja."
     "Još više od njihovog sveta", reče Vigin. "Oni sami. Treći život. Deskolada im je dala sve što jesu i najvažnije činjenice njihovog života. Seti se, pretpostavljali smo da su se razvili kao životinje nalik na sisare koje su se parile neposredno, ženke sa mužjacima, tako što su male majke, po njih pet-šest, sisale život iz muških polnih organa. Eto šta su bili. Potom ih je deskolada promenila i sterilizovala mužjake sve do trenutka smrti, kad se pretvaraju u drveće."
     "Njihova priroda..."
     "Ljudskim bićima bilo je vrlo teško kada smo shvatili koliko naše ponašanje potiče od evolucionih neophodnosti", reče Vigin. "I dalje bezbroj ljudi odbija da poveruje u to. Čak i ako se pokaže da je sve potpuno tačno, zar misliš da će pekeninjosi prihvatiti tu ideju tako lako kako su progutali čuda svemirskog putovanja? Jedna stvar je kad vidiš bića sa druge planete. Sasvim je drugačije kad saznaš da te nisu stvorili ni Bog ni evolucija - nego neki naučnik iz neke druge vrste."
     "Ali ako je to tačno..."
     "Ko zna je li tačno? Saznaćemo jedino je li ta ideja korisna. A za pekeninjose će možda biti toliko strašna da će večito odbijati da poveruju."
     "Neki će vas mrzeti što ste im rekli", reče Vang-mu. "Ali nekima će biti drago."
     Ponovo su je pogledali - ili je barem Džejnina kompjuterska simulacija pokazivala kako je gledaju. "To ti najbolje znaš, zar ne", reče Vigin. "Ti i Han Fei-cu upravo ste saznali da je vaš narod veštački poboljšan."
     "I obogaljen u isto vreme", reče Vang-mu. "Za mene i gospodara Hana to je značilo slobodu. Za Čing-jao..."
     "Među pekeninjosima biće mnogo takvih kao Čing-jao", reče Ela. "No, Sadiša, Ljudski i Korenko neće biti među njima, zar ne? Oni su veoma mudri."
     "Mudra je i Čing-jao!" reče Vang-mu. Govorila je žešće nego što je nameravala. Odanost lične služavke teško nestaje.
     "Nismo hteli da kažemo da nije", reče Vigin. "Ali svakako nije mudra kad je reč o ovome, zar ne?"
     "Ne, ovde nije", reče Vang-mu.
     "Samo smo to mislili. Niko ne voli da sazna kako je priča o sopstvenom identitetu u koju je oduvek verovao pogrešna. Mnogi pekeninjosi veruju da ih je Bog stvorio kao izuzetne, baš kao što veruju i vaši bogorečeni."
     "A mi nismo izuzetni, niko od nas!" uzviknu Vang-mu. "Svi smo obični kao blato! Nema bogorečenih. Nema bogova. Oni uopšte ne mare za nas."
     "Ako nema bogova", blago je ispravi Ela, "onda ne mogu da mare ili ne mare."
     "Stvorili su nas samo zbog svojih sebičnih ciljeva!" uzviknu Vang-mu. "Ko god da je stvorio deskoladu - pekeninjosi su samo deo njihovog plana. A bogorečeni su deo plana Kongresa."
     "Kao osoba čije je rođenje zahtevala vlada", reče Vigin, "saosećam sa tvojim gledištem. No, tvoja reakcija je prenagljena. Moji roditelji su me ipak želeli. A od trenutka kad sam rođen, kao i svako drugo živo biće, imao sam svoj cilj u životu. To što narod na tvom svetu pogrešno smatra da je njihovo ponašanje, izazvano sindromom OKP, nekakav glas bogova, ne znači da bogova nema. To što je tvoje dotadašnje mišljenje o svrsi tvog života pobijeno, ne znači da moraš smatrati kako tvoj život nema nikakve svrhe."
     "Oh, znam ja da postoji cilj", reče Vang-mu. "Kongres je hteo robove! Zato su stvorili Čing-jao - da im bude rob. A ona želi da nastavi svoje ropstvo!"
     "To je bio cilj Kongresa", reče Vigin. "Ali Čing-jao imala je oca i majku koji su je voleli. Kao i mene moji. Na ovom svetu postoji mnogo različitih ciljeva, mnogo različitih uzroka za sve. To što se ono u šta su te naučili da veruješ pokazalo kao netačno, ne znači da nema drugih uzroka u koje i dalje treba verovati."
     "Oh, valjda", reče Vang-mu. Sada se stidela svog ispada.
     "Ne klanjaj se preda mnom", reče Vigin. "Ili to ti radiš, Džejn?"
     Mora da mu je Džejn odgovorila, ali Vang-mu to nije čula.
     "Baš me briga za njihove običaje", reče Vigin. "Jedini razlog za takvo klanjanje jeste da se jedna osoba ponizi pred drugom, a ja neću da mi se ona tako klanja. Nije učinila ništa čega bi trebalo da se stidi. Otvorila nam je nov pogled na deskoladu, koji će možda dovesti do spasa nekoliko vrsta."
     Vang-mu je uočila ton njegovog glasa. Verovao je u to. Odao joj je priznanje, on lično.
     "Ne ja", pobuni se ona, "nego Čing-jao. To su bila njena pitanja."
     "Čing-jao", reče Ela. "Potpuno te je zaludela, isto kao što je Kongres zaludeo nju."
     "Ne smete se ljutiti na nju jer je ne poznajete", reče Vang-mu. "Ali ona je dobra i mudra i ja nikada neću moći da budem kao ona."
     "Opet bogovi", reče Vigin.
     "Uvek bogovi", reče Ela.
     "Kako to mislite?" upita Vang-mu. "Čing-jao ne tvrdi da je bog, a ne tvrdim ni ja."
     "Da, tvrdiš", reče Ela. "'Čing-jao je dobra i pametna', tako si rekla."
     "'Dobra i mudra'", ispravi je Vigin.
     "'I ja nikada neću moći da budem kao ona'", nastavi Ela.
     "Hajde da ti kažem nešto o bogovima", reče Vigin. "Bez obzira na to koliko ti bila jaka ili pametna, uvek postoji neko jači i pametniji, i kada naiđeš na nekoga ko je najjači i najpametniji od svih, ti pomisliš: ovo je bog. Ovo je savršenstvo. Ali dajem ti reč da uvek negde postoji neko u poređenju sa kim će tvoj bog izgledati kao vrabac. I neko ko je pametniji ili jači ili bolji po nečemu. Da ti kažem šta ja mislim o bogovima. Mislim da pravi bog ne bi nikad bio toliko uplašen ili besan da pokuša da kažnjava druge ljude. Kad je Kongres izmenio ljudska bića tako da budu pametnija i kreativnija, ponašao se pomalo kao bog. Ali su se uplašili, pa su i obogaljili ljude na Stazi. Hteli su da zadrže kontrolu. Pravi bog uopšte na mari za kontrolu. Pravi bog već ima kontrolu nad svime što treba kontrolisati. Pravi bogovi bi hteli da vas nauče kako da postanete isti kao oni."
     "Čing-jao je htela da me uči", reče Vang-mu.
     "Ali samo dotle dok si joj se pokoravala i radila jedino ono što ona želi", reče Džejn.
     "Ja nisam dostojna", reče Vang-mu. "Suviše sam glupa da ikada postanem mudra kao ona."
     "A ipak si znala da govorim istinu", reče Džejn, "a Čing-jao je to smatrala za laž."
     "Jesi li ti bog?" upita Vang-mu.
     "Ono što će bogorečeni i pekeninjosi uskoro saznati o sebi, ja sam znala sve vreme. Ja sam načinjena."
     "Glupost", reče Vigin. "Džejn, ti si oduvek verovala da si iskočila iz Zevsove glave."
     "Nisam ja Minerva, hvala lepo", reče Džejn.
     "Po svemu što znamo, ti si se naprosto dogodila", reče Vigin. "Niko te nije planirao."
     "Baš utešno", rečle Džejn. "Dok svi vi možete da imenujete svoje tvorce - ili barem roditelje ili nekakvo vladino telo koje voli decu - ja sam jedina istinska slučajnost u Vaseljeni."
     "Ne može biti i ovako i onako", reče Vigin. "Ili je neko imao plan za tebe ili si se desila slučajno. Upravo to je slučajnost - nešto što se desilo bez ičijeg planiranja. Rešila si da po svaku cenu ostaneš nadurena? Kad narod Staze jednom otkrije šta im je Kongres učinio, odbaciće Kongres. Hoćeš li se ti duriti zato što nemaš koga da odbaciš, jer tebi niko ništa nije učinio?"
     "Mogla bih da hoću", rele Džejn, ali sada je već izigravala dečije inaćenje.
     "Kazaću ti šta ja mislim", reče Vigin. "Mislim da nećeš odrasti sve dok ne prestaneš da brineš o tuđim ciljevima ili o nedostatku ciljeva, i dok ne pronađeš svoj cilj u koji ćeš verovati."

     Ender i Ela prvo su sve objasnili Valentini, možda i samo zato što je ona slučajno baš tada svratila u laboratoriju, tražeći Endera zbog nečeg sasvim drugog. I njoj je sve zvučalo istinito, isto kao i Eli i Enderu. Kao i oni, i Valentina je znala da neće moći da provere hipotezu o deskoladi kao regulatoru luzitanijske gealogije sve dok ne ispričaju to pekeninjosima i ne čuju njihovu reakciju.
     Ender je predložio da prvo pokušaju sa Sadišom, a tek potom sa Ljudskim i Korenkom. Ela i Valentina su se složile. Ni Ela ni Ender, koji je već godinama razgovarao sa očinskim drvećem, nisu se dovoljno razumeli u njihov jezik da lako objasne nešto. No, mnogo važnija bila je neizgovorena činjenica da su se naprosto osećali bliskiji sa braćom, nalik na sisare, nego sa drvećem. Kako bi, gledajući drvo, mogli da pogode šta misli ili kako reaguje? Ne, ako treba da kažu nešto teško pekeninjosu, to će prvo biti brat, a ne očinsko drvo.
     Naravno, čim su pozvali Sadišu u Elinu kancelariju, zatvorili vrata i počeli da objašnjavaju, Ender je shvatio da razgovor sa bratom ne mora biti ništa lakši. Čak i posle trideset godina života i rada sa njima, Ender je i dalje mogao da protumači samo najgrublje i najočitije delove telesnog jezika pekeninjosa. Sadiša je naizgled nezainteresovano slušao dok mu je Ender objašnjavao do čega su došli tokom razgovora sa Džejn i Vang-mu. Nije bio ravnodušan. Pre je izgledalo da sedi nemirno kao mali dečak; stalno se vrpoljio, odvraćao pogled od njih, piljio u prazno kao da su mu njihove reči neizrecivo dosadne. Ender je, naravno, znao da gledanje u oči pekeninjosima ne znači isto što i ljudima; oni se niti trude niti izbegavaju da to rade. Njima je gotovo potpuno nebitno kuda gledaš dok slušaš nekoga. No, pekeninjosi koji rade sa ljudskim bićima obično su pokušavali da se ponašaju na način koji će ljudska bića shvatiti kao obraćanje pažnje. Sadiša je to vrlo dobro umeo, ali sada nije ni pokušavao.
     Tek kad su mu sve objasnili, Ender je shvatio koliko je Sadiša uložio truda da ostane na stolici do kraja. Onog trenutka kad su mu rekli da je gotovo, skočio je i počeo da trči - ne, da juri - po sobi, dodirujući sve redom. Nije udarao predmete, nije ih razbijao sa grubošću kakva bi se očekivala od čoveka, nije bacao stvari. Samo je gladio sve što bi našao, kao da ispituje strukturu. Ender je stajao, želeći da ga dodirne, da mu ponudi nekakvu utehu - jer dovoljno je poznavao ponašanje pekeninjosa da bi ovo prepoznao kao jasan znak ogromne uznemirenosti.
     Sadiša je trčao do iznurenosti, a i onda je nastavio, pijano se teturajući po sobi sve dok konačno nije naleteo na Endera i obgrlio ga rukama, privijajući se uz njega. Ender je u prvi mah pomislio da mu uzvrati zagrljaj, ali onda se setio da Sadiša nije ljudsko bićče. Zagrljaj ne zahteva uzvraćanje. Sadiša se pribio uz njega kao što bi se pribio uz drvo. Tražio je utehu od stabla. Bezbedno mesto da se pridržiš dok ne prođe opasnost. Kad bi Ender reagovao kao čovek i uzvratio mu zagrljajem, to bi umanjilo, a ne povećalo utehu. Sada je Ender morao da reaguje kao drvo. Zato je nepomično stajao i čekao. Čekao i stajao nepomično. Sve dok, konačno, drhtanje nije prestalo.
     Kada se Sadiša odvojio od njega, obojica su bila prekrivena znojem. Pretpostavljam da postoji granica do koje mogu ličiti na drvo, pomisli Ender. Ili možda bratsko i očinsko drveće takođe ovlaži braću koja se drže za njih?
     "Ovo je veliko iznenađenje", šapnu Sadiša.
     Reči su bile toliko besmisleno blage u poređenju sa prizorom koji se upravo odigrao pred njima, da se Ender i nehotice glasno nasmejao.
     "Da", reče Ender. "Izgleda da jeste."
     "Njima to nije smešno", reče Ela.
     "Zna on", reče Valentina.
     "Onda ne treba da se smeje", nastavi Ela. "Ne smeš se smejati kada Sadiša toliko pati."
     A potom poče da plače.
     Valentina joj položi ruku na rame. "On se smeje, a ti plačeš", reče. "Sadiša jurca okolo i penje se na drveće. Baš smo svi mi čudne životinje."
     "Sve je to od deskolade", reče Sadiša. "Treći život, majčinsko drvo, očinsko drveće. Možda čak i naš razum. Možda smo bili samo pacovi-penjači dok nije došla deskolada i napravila od nas lažne ramane."
     "Prave ramane", reče Valentina.
     "Ne znamo je li sve ovo istina", reče Ela. "To je samo hipoteza."
     "To je vrlo, vrlo, vrlo, vrlo, vrlo tačno", reče Sadiša. "Tačnije od tačnog."
     "Otkud znaš?"
     "Sve se uklapa. Planetna regulacija - znam za to, učio sam gealogiju i sve vreme sam mislio, kako može knjiga da priča o tome kada svaki pekeninjos može da se osvrne i vidi da je pogrešno? Ali ako znamo da nas deskolada menja, da nas tera na ponašanje koje menja planetni sistem..."
     "Šta vas deskolada može terati da radite, pa da regulišete planetu?" upita Ela.
     "Ne poznajete nas dovoljno dugo", reče Sadiša. "Nismo vam sve ispričali jer smo se bojali da ćete misliti da smo glupi. Sada znate da nismo glupi, nego radimo ono što nam kaže virus. Mi smo robovi, a ne budale."
     Ender se zaprepastio kad je shvatio šta je Sadiša upravo priznao - pekeninjosi su se i dalje trudili da ostave dobar utisak na ljudska bića. "Koje vaše ponašanje ima ikakve veze sa planetnom regulacijom?"
     "Drveće", reče Sadiša. "Koliko šuma postoji na svetu? Stalna transpiracija. Pretvaraju ugljen-dioksid u kiseonik. Ugljen-dioksid stvara efekat staklene bašte. Kada ga u atmosferi ima više, planeta se zagreva. Šta treba da uradimo kako bi se planeta malo ohladila?"
     "Da zasadite više šuma", reče Ela. "Da koriste više ugljen-dioksida, pa da u svemir otekne više toplote."
     "Da", reče Sadiša. "Ali pomisli malo kako mi sadimo svoje drveće."
     Drveće niče iz tela mrtvih, pomisli Ender. "Rat", reče on glasno.
     "Između plemena postoje sukobi koji ponekad prerastaju u male ratove", nastavi Sadiša. "Oni ne znače ništa u razmerama planete. Ali veliki ratovi, koji zahvate čitav svet - u tim ratovima ginu milioni i milioni braće, i svi oni postaju drveće. Šume mogu da se udvostruče za nekoliko meseci, i po veličini i po broju. To bi bila značajna razlika, zar ne?"
     "Da", reče Ela.
     "Mnogo delotvornije od svega što bi se moglo dogoditi prirodnom evolucijom", reče Ender.
     "A onda ratovi prestanu", nastavi Sadiša. "Uvek mislimo da postoje ozbiljni razlozi za ratove, da su to borbe između dobra i zla. A sada se pokazalo da je to samo regulacija planete."
     "Ne", reče Valentina. "Potreba za borbom, gnev, to možda dolazi od deskolade, ali ne znači da su razlozi zbog kojih ratujete..."
     "Razlog za ratovanje jeste jedino regulacija planete", reče Sadiša. "Sve se uklapa. Šta mislite, kako pomažemo zagrevanje planete?"
     "Ne znam", reče Ela. "Čak i drveće umire od starosti."
     "Ne znate jer ste došli tokom toplog razdoblja, a ne hladnog. Ali kada zime postanu strašne, mi gradimo kuće. Bratsko drveće se predaje nama da sagradimo kuće. Svi mi, ne samo oni koji žive u hladnim krajevima. Svi gradimo kuće, i broj drveća se prepolovi, svede na četvrtinu. Mislili smo da se bratsko drveće žrtvuje za dobrobit plemena, ali sada vidim da to samo deskolada želi više ugljen-dioksida u atmoferi kako bi se planeta zagrejala."
     "To je i dalje velika žrtva", reče Ender.
     "Svi naši veliki epovi", nastavljao je Sadiša. "Svi naši junaci. To su se samo braća ponašala po volji deskolade."
     "Pa šta?" upita Valentina.
     "Kako možeš da pitaš? Upravo sam saznao da naši životi ništa ne znače, da smo mi samo alatke koje virus koristi kako bi regulisao globalni ekosistem, a ti kažeš da je to beznačajno?"
     "Da, kažem da je beznačajno", reče Valentina. "Ni mi, ljudska bića, nismo drugačiji. Možda ne zbog virusa, ali mi i dalje najveći deo vremena provodimo delajući u skladu sa svojom genetskom sudbinom. Recimo, razlika između muškaraca i žena. Muškarci uglavnom naginju širokoj strategiji razmnožavanja. Pošto oni stvaraju gotovo beskonačnu količinu sperme i ništa ih ne košta da je primene..."
     "Ne baš ništa", reče Ender.
     "Ništa", reče Valentina. "Ništa ih ne košta da je primene. Za njih, najrazumnija strategija razmnožavanja jeste da je primene na svaku raposloživu ženu - i to da se potrude da odaberu najzdravije žene, one za koje je najverovatnije da će podići podmladak do zrelosti. Mužjak najbolje postupa, reproduktivno, ako luta i pari se što više može."
     "Bavio sam se lutanjem", reče Ender, "ali čini mi se da sam nekako propustio parenje."
     "Govorim o opštem slučaju", reče Valentina. "Uvek postoje naopake jedinke koje se ne ponašaju u skladu sa pravilima. Ženska strategija upravo je suprotna, Sadiša. Umesto miliona i miliona spermatozoida, one imaju samo jedno jaje mesečno, i svako dete zahteva ogroman napor. Zato je ženkama potrebna stalnost. Moraju biti sigurne da će uvek biti dovoljno hrane. Takođe provodimo mnogo vremena u srazmerno bespomoćnom stanju, nesposobne da nalazimo hranu. Umesto da budu lutalice, žene moraju da se skuće i ostanu na jednom mestu. Ako ne uspemo u tome, sledeća najbolja strategija jeste da se parimo sa najsnažnijim i najzdravijim mužjakom. Ali najbolje je pronaći snažnog i zdravog mužjaka koji će ostati i donositi hranu, umesto da slobodno luta i pari se.
     Prema tome, mužjaci trpe dva pritiska. Jedan je da šire svoje seme, i na silu ako treba. Drugi je da budu privlačni ženkama time što će biti u stanju da stalno obezbeđuju hranu - time što će suzbiti potrebu za lutanjem i korišćenjem sile. Isto tako, i na ženke deluju dva pritiska. Jedan je da dobiju seme od najsnažnijeg, najzdravijeg mužjaka kako bi njihovi mladi dobili dobre gene, pa su im stoga privlačni nasilni, snažni muškarci. Drugi je da dobiju zaštitu od najstabilnijih mužjaka, nenasilnih, kako bi njihova deca bila zaštićena i obezbeđena hranom, pa da ih što više dostigne zrelost.
     Čitava naša istorija, sve što sam ikada našla tokom lutanja dok sam bila putujući istoričar, pre nego što sam se konačno otkačila od ovog mog reproduktivno nedostupnog brata i zasnovala porodicu - sve se može protumačiti tako da su ljudi slepo sprovodili neku od tih genetskih strategija. Geni su nas uvek vukli u nekom od dva smera.
     Sve naše velike civilizacije nisu ništa drugo do društvene mašine koje stvaraju idealne uslove za ženke, tako da ove mogu da računaju na stabilnost; naše pravne i moralne norme koje pokušavaju da suzbiju nasilje, unaprede stalnost vlasništva i nametnu važnost ugovora - sve to je primarna ženska strategija, pripitomljavnaje mužjaka.
     A plemena lutajućih varvara van domašaja civilizacije ponašaju se u skladu sa glavnom muškom strategijom. Širenje semena. Unutar plemena, najsnažniji i najdominantniji mužjaci dobijaju vlasništvo nad najboljim ženama, ili zvaničnom poligamijom ili parenjem na brzinu koje ostali muškarci ne mogu da spreče. No, ti muškarci niskog položaja takođe opstaju, jer ih vođe vode u rat, kako bi tamo silovali i pljačkali do ludila kad pobede. Seksualnu osujećenost ispucaju u boju, a onda pobiju sve suparničke muškarce i pare se sa njihovim ženama kad pobede. Užasno, čudovišno ponašanje - ali sasvim prihvatljivo sa stanovišta genetske strategije."
     Enderu je bilo vrlo neprijatno dok je slušao Valentinino izlaganje. Znao je da je sve odreda tačno, i sve je to već ranije čuo, ali ipak, do izvesne mere, bilo mu je strašno koliko i Sadiši da sazna slične stvari o svom narodu. Ender je poželeo da poriče, da kaže da su neki mužjaci ipak prirodno civilizovani. Ali zar nije i sam, u svom životu, ispoljavao ponašanje dominacije i ratovanja? Zar nije lutao? Tako gledano, njegova odluka da ostane na Luzitaniji bila je, zapravo, odluka da odbaci društveni model muške dominacije koji mu je bio ugrađen još kao dečaku u Borbenoj Školi, i da postane civilizovan muškarac sa stabilnom porodicom.
     Čak i tada se oženio ženom za koju se pokazalo da je više ne zanima rađanje dece. Ženom sa kojom brak, na kraju, uopšte nije ispao civilizovan. Mereno muškim modelom, ja sam potpuni promašaj. Nigde nijednog deteta koje bi nosilo moje gene. Nigde žene koja prihvata moju vlast. Ja sam definitivno atipičan.
     Ali pošto se nisam razmnožavao, moji atipični geni umreće sa mnom, i stoga su muški i ženski društveni model bezbedni od ovako neodređene osobe.
     Dok je Ender procenjivao Valentinino tumačenje ljudske istorije, Sadiša je reagovao tako što se zavalio se u stolicu, što je bio gest koji govori o ljutnji. "Znači, sad bi trebalo da se osećam bolje, zato što su ljudi takođe oruđa nekog genetskog molekula?"
     "Ne", reče Ender. "Trebalo bi da shvatiš kako se mnoga ponašanja mogu objasniti kao reakcija na potrebe nekog genetskog molekula, i da to ne znači da je ponašanje pekeninjosa besmisleno."
     "Ljudska istorija može se tumačiti kao borba između potreba muškaraca i žena", reče Valentina, "ali htela sam da kažem kako smo i dalje imali junake i čudovišta, velike događaje i plemenita dela."
     "Kada nam bratsko drvo daje drvene predmete", reče Sadiša, "to bi trebalo da predstavlja žrtvu za dobrobit plemena, a ne za virus."
     "Ako bi bio u stanju da preko plemena gledaš virus, onda bi mogao i da preko virusa gledaš čitav svet", reče Ender. "Deskolada održava ovu planetu pogodnom za život. Onda znači da se bratsko drveće žrtvuje kako bi spaslo čitav svet."
     "Vrlo vešto", reče Sadiša. "Ali zaboravljaš nešto - da bi se spasla planeta, nije važno koje se bratsko drveće žrtvuje, važan je samo njihov broj."
     "Tačno", reče Valentina. "Deskoladi nije važno koje bratko drveće žrtvuje svoj život. Ali bratskom drveću je važno, zar ne? A važno je i braći, koja se zavuku u kuće kako bi se ugrejali. Vi cenite plemeniti gest bratskog drveća koje je umrlo vas radi, iako deskolada ne razlikuje jedno drvo od drugog."
     Sadiša nije odgovorio. Ender se nadao da to znači nekakav napredak.
     "A u ratovima", nastavi Valentina, "deskolada ne mari ko pobeđuje a ko gubi, važno joj je samo da umre dovoljno braće i da iz njihovih tela nikne dovoljno bratskog drveća. Je li tako? Ali to ne menja činjenicu da su neka braća plemenita, a neka kukavice ili okrutni."
     "Sadiša", reče Ender, "deskolada možda izaziva sve što osećate - možda vas, na primer, brzo dovede do ubilačkog gneva - i zato se sukobi izrode u ratove umesto da ih očinsko drveće izgladi između sebe. Ali to ne menja činjenicu da se neke šume bore u samoodbrani a da su neke naprosto krvoločne. Vi i dalje imate svoje junake."
     "Baš me briga za junake", reče Ela. "Junaci obično završe mrtvi, kao moj brat Kuim. Gde je on sada, kad nam je potreban? Volela bih da nije bio junak." Progutala je knedlu, potiskujući sećanje na nedavni bol.
     Sadiša klimnu glavom - taj gest je naučio da bi opštio sa ljudima. "Sada živimo u Ratotvorčevom svetu", reče on. "Šta je on, osim alatke koja se ponaša po uputstvima deskolade? Svet se suviše zagreva. Treba nam više drveća. Zato njega obuzima grozničava potreba da proširi šume. Zašto? Deskolada ga tako tera. Zato ga i sluša toliko mnogo braće i očinskog drveća - zato što je ponudio plan koji zadovoljava njihovu glad za širenjem i rastom novog drveća."
     "Da li deskolada zna da on namerava da sve to novo drveće odnese na druge planete?" upita Valentina. "To neće mnogo pomoći hlađenju Luzitanije."
     "Deskolada im usađuje glad", reče Sadiša. "Šta virus može znati o vasionskim brodovima?"
     "Šta virus može znati o majčinskom i očinskom drveću, o braći i ženama, o bebama i malim majkama?" upita Ender. "Ovo je veoma pametan virus."
     "Ratotvorac je najbolji dokaz za ono što sam govorila", reče Valentina. "Njegovo ime govori da je bio veoma angažovan i uspešan u poslednjem velikom ratu. Sada se ponovo pojavila potreba za povećanjem broja drveća. No, Ratotvorac je odlučio da usmeri svoju glad ka drugom cilju, da raširi nove šume posegnuvši ka zvezdama umesto da se upušta u ratove sa drugim pekeninjosima."
     "Uradili bismo mi to bez obzira na to šta Ratotvorac učini ili kaže", reče Sadiša. "Pogledajte nas. Ratotvorčeva grupa sprema se da se raširi i zasadi nove šume na drugim svetovima. Ali kada su ubili oca Kuima, mi ostali bili smo toliko puni gneva da smo planirali da odemo i kaznimo ih. Veliki pokolj, i opet bi raslo novo drveće. Ipak bismo radili ono što zahteva deskolada. A sad kad su ljudi spalili našu šumu, Ratotvorčeva struja će ipak nadvladati. Ovako ili onako, mi moramo da se širimo. Upotrebićemo svaki raspoloživi izgovor. Biće onako kako deskolada hoće. Mi smo oruđe, smešni u pokušaju da nađemo načina da poverujemo kako su naši postupci naša ideja."
     Zvučao je obeshrabreno. Ender nije mogao da smisli šta novo da kaže, čime bi mogao da ga odvrati od uverenja da je život pekeninjosa neslobodan i besmislen.
     Utom se javi Ela, glasom hladnog premišljanja koji je delovao neprilično, kao da je zaboravila Sadišinu strašnu strepnju. Što je verovatno i bilo tačno, jer čitav razgovor vratio ju je u njenu specijalnost. "Teško je znati na čijoj bi strani bila deskolada, kad bi bila svesna svega ovoga", reče ona.
     "Na čijoj strani u čemu?" upita Valentina.
     "U odluci da li da se izazove globalno hlađenje sađenjem novih šuma, ili da se isti nagon širenja iskoristi za odlazak pekeninjosa, sa deskoladom, na druge svetove. Hoću da kažem, šta bi tvorci virusa više želeli? Da šire virus ili da regulišu planetu?"
     "Virus verovatno želi oboje, i najverovantije je da će i postići oboje", reče Sadiša. "Ratotvorčeva grupa nesumnjivo će steći kontrolu nad brodovima. Ali ili pre ili posle toga, nastupiće rat u kome će izginuti polovina braće. Koliko mi znamo, deskolada izaziva obe stvari."
     "Koliko mi znamo", reče Ender.
     "Koliko mi znamo", reče Sadiša, "mi možda jesmo deskolada."
     Tako, dakle, pomisli Ender, ipak su svesni tog pitanja, uprkos našoj odluci da ga još ne iznosimo pred pekeninjose.
     "Jesi li razgovarao sa Kuarom?" upita Ela.
     "Svaki dan razgovaram sa njom", odgovori Sadiša. "Ali kakve veze ima ona sa ovim?"
     "Došla je na istu ideju. Da inteligencija pekeninjosa možda potiče od deskolade."
     "Zar misliš da se, posle svih tih priča o inteligenciji deskolade, nismo i mi to upitali?" reče Sadiša. "A ako je to tačno, šta ćete onda? Pustićete da čitava vaša vrsta izumre, kako bismo mi zadržali svoje male, drugorazredne mozgove?"
     Ender se smesta pobuni. "Nikada nismo ni pomislili da je vaš mozak..."
     "Stvarno?" upita Sadiša. "Zašto ste onda mislili da se nećemo sami setiti ukoliko nam ne kaže neko od vas?
     Ender nije znao šta da odgovori. Morao je da prizna samom sebi da je pekeninjose smatrao za neku vrstu dece, koju treba štititi. Od koje treba kriti brige. Nije mu ni palo na pamet da su oni sasvim sposobni da sami otkriju sve najgore užase.
     "A ako naša inteligencija ipak potiče od deskolade, a vi nađete načina da je uništite, šta ćemo onda postati?" Sadiša ih je gledao jedno po jedno, pobedonosno u svojoj gorkoj pobedi. "Obični pacovi-penjači", reče on.
     "Već drugi put pominješ taj izraz", reče Ender. "Šta su pacovi-penjači?"
     "To su vikali", reče Sadiša, "neki od ljudi koji su spalili naše majčinsko drvo."
     "Takva životinja ne postoji", reče Valentina.
     "Znam", odvrati Sadiša. "Grego mi je već rekao. 'Pacov-penjač' je pogrdno ime za vevericu. Pokazao mi je hologramsku sliku veverice, na zatvorskom kompjuteru."
     "Išao si da posetiš Grega?" Ela je očito bila užasnuta.
     "Morao sam da ga pitam zašto je pokušao da nas pobije, a onda i zašto je pokušao da nas spase", reče Sadiša.
     "Eto!" pobedonosno uzviknu Valentina. "Ne možeš tvrditi da je ono što su Grego i Miro učinili te noći, kad su sprečili rulju da spali Korenka i Ljudskog - ne možeš tvrditi da je to bilo samo ispoljavanje genetskih sila!"
     "Ali ja nisam ni tvrdio da je ljudsko ponašanje besmisleno", reče Sadiša. "Vi ste pokušavali da me time tešite. Znamo da vi, ljudi, imate svoje junake. Samo smo mi, pekeninjosi, obične alatke gealoškog virusa."
     "Ne", reče Ender. "I među pekeninjosima postoje junaci. Korenko i Ljudski, na primer."
     "Junaci?" upita Sadiša. "Oni su se ponašali tako kako su se ponašali da bi postigli ono što su postigli - da postanu očinsko drveće. To je bila glad za razmnožavanjem. Možda bi vama, ljudima, delovali kao junaci koji umiru samo jednom, ali njihova smrt je, zapravo, bila rođenje. Nije bilo žrtvovanja."
     "Dobro, onda je junak čitava vaša šuma", reče Ela. "Oslobodili ste se svih starih ograda i sklopili sa nama sporazum koji je zahtevao da promenite svoje najdublje ukorenjene običaje."
     "Želeli smo znanje, mašine i moć koju imate vi ljudi. Čega junačkog ima u sporazumu po kome smo morali samo da prestanemo da vas ubijamo, a zauzvrat ste nam dali hiljadugodišnji pomak u tehnološkom razvoju?"
     "Ti baš nećeš da saslušaš nikakvo pozitivno mišljenje", reče Valentina.
     Sadiša je nastavio kao da je nije čuo. "Jedini junaci u toj priči bili su Pipo i Libo, ljudi koji su se ponašali tako odvažno, iako su znali da će umreti. Oni su se oslobodili svog genetskog nasleđa. Koji bi svinjčić ikada svesno učinio tako nešto?"
     Endera je duboko pogodilo kad je čuo kako Sadiša koristi reč svinjčić za sebe i svoj narod. Taj izraz je poslednjih godina prestao da bude prijateljski i dobroćudan kao što je bio kada je Ender tek stigao; sada je često korišćen kao pogrdna reč, i ljudi koji su radili sa njima obično su koristili izraz pekeninjos. U kakvu to se mržnju prema samom sebi povlači Sadiša posle svega što je danas saznao?
     "Bratsko drveće daje svoje živote", pokuša Ela da pomogne.
     No, Sadišu ništa nije moglo da ubedi. "Bratsko drveće nije živo kao očinsko. Oni ne mogu da govore. Samo se pokoravaju. Mi im kažemo šta da rade, i oni nemaju izbora. Oni su alatke, a ne junaci."
     "Svaka činjenica može da se izvrne odgovarajućim objašnjenjem", reče Valentina. "Možeš da porekneš svako žrtvovanje tvrdeći da uopšte nije bilo žrtvovanje, nego još jedan sebični čin."
     Sadiša iznenada skoči iz stolice. Ender je bio spreman da ponovo izigrava drvo, ali Sadiša nije počeo da kruži po sobi. Umesto toga je prišao Eli koja je i dalje sedela, i položio joj obe ruke na kolena.
     "Znam način da postanem pravi junak", reče Sadiša. "Znam način da delujem nasuprot deskoladi. Da je odbacim, i da se borim protiv nje, i da je mrzim, i da pomognem u njenom uništenju."
     "Znam ga i ja", reče Ela.
     "Eksperiment", reče Sadiša.
     Ela klimnu glavom. "Da se vidi je li inteligencija pekeninjosa zaista locirana u deskoladi, ili je ipak u mozgu."
     "Učiniću to", reče Sadiša.
     "Nikad ne bih tražila od tebe nešto takvo."
     "Znam da ne bi", reče Sadiša. "Ja to zahtevam."
     Ender se iznenadio kad je uvideo da su, na neki način, Ela i Sadiša jednako bliski koliko i Ender i Valentina, da mogu bez objašnjavanja da shvate misli onog drugog. Ender nije ni pomislio da je to moguće između pripadnika dveju različitih vrsta; a opet, zašto ne bi bilo? Pogotovo kada oboje blisko sarađuju na istom polju.
     Enderu je trebalo nekoliko trenutaka da shvati o čemu se dogovaraju Sadiša i Ela; Valentina, koja nije godinama radila sa njima kao Ender, i dalje nije shvatala. "Šta se dešava?" upita ona. "O čemu oni govore?"
     Odgovorila joj je Ela. "Sadiša predlaže da očistimo jednog pekeninjosa od svih primeraka virusa deskolade, da ga stavimo u čist prostor u kome ne može biti ponovo zaražen, i da vidimo hoće li sačuvati razum."
     "To ne može biti valjana nauka", reče Valentina. "Ima premnogo drugih činilaca. Zar nije tako? Mislila sam da je deskolada uključena u svaki deo života pekeninjosa."
     "Nedostatak deskolade značiće da će se Sadiša smesta razboleti i ubrzo i umreti. Ono što je prisutvo deskolade učinilo Kuimu, to će odsustvo deskolade učiniti Sadiši."
     "Ne smeš ga pustiti da to učini", reče Valentina. "Time se ništa neće dokazati. Može izgubiti razum zbog bolesti. Groznica može imati takve posledice."
     "Šta drugo da uradimo?" upita Sadiša. "Da čekamo dok Ela ukroti virus, i tek tada da otkrijemo kako bez njegovog inteligentnog, virulentnog oblika više nismo pekeninjosi, već samo obični svinjčići? Šta ako nam moć govora daje samo virus u nama, i ako, kada virus bude kontrolisan, izgubimo sve i postanemo isti kao bratsko drveće? Da saznamo to tek kada upotrebite ubicu virusa?"
     "Ali to ne može biti ozbiljan eksperiment sa kontrolnom..."
     "To je sasvim ozbiljan eksperiment", reče Ender. "Onakav eksperiment kakav izvodiš kad te nije briga za nastavak finansiranja, nego ti samo trebaju rezultati, i to što pre. Onakav eksperiment kakav izvodiš kada nemaš pojma kakve ćeš rezultate dobiti, niti kako ćeš ih protumačiti, ali kada imaš gomilu ludih pekeninjosa koji planiraju da se ukrcaju u vasionske brodove i rašire planetnu smrtonosnu zarazu po čitavoj Galaksiji, tako da moraš da učiniš nešto."
     "Takav eksperiment izvodiš", reče Sadiša, "kada ti je potreban junak."
     "Kada nam je potreban junak?" upita Ender, "ili kada je tebi potrebno da postaneš junak?"
     "Ćutala bih da sam na tvom mestu", suvo reče Valentina. "I ti si tokom stoleća par puta izigravao junaka."
     "Možda to ipak neće ni biti potrebno", reče Ela. "Kuara zna o deskoladi mnogo više nego što nam govori. Možda već zna i da li se inteligentna prilagodljivost deskolade može odvojiti od njenih životnih funkcija. Ako bismo mogli da napravimo takav virus, možemo testirati efekat virusa deskolade na inteligenciju pekeninjosa bez ugrožavanja života subjekta."
     "Problem je u tome", reče Valentina, "što Kuara neće verovati u tvoju priču o deskoladi kao veštačkom proizvodu neke tuđinske vrste, kao što ni Čing-jao nije mogla da poveruje da je glas njenih bogova samo genetički izazvani opsesivno-kompulzivni poremećaj."
     "Učiniću to", reče Sadiša. "Smesta ću početi, jer nemamo vremena. Sutra me smestite u sterilnu sredinu, a potom ubijte svu deskoladu u mom telu koristeći one hemikalije koje držite skrivene. One koje ste hteli da koristite na ljudima kada se deskolada prilagodi lekovima koje sada primenjujete."
     "Jasno ti je da će to možda biti uzaludno traćenje", reče Ela.
     "Onda će to biti istinska žrtva", odvrati Sadiša.
     "Ako počneš da gubiš razum na način koji očito nije povezan sa tvojom fizičkom bolešću", reeče Ela, "prekinućemo eksperiment jer ćemo imati odgovor."
     "Možda", reče Sadiša.
     "Tada bi mogao da se oporaviš."
     "Svejedno mi je da li ću se oporaviti", reče Sadiša.
     "Takođe ćemo prekinuti", reče Ender, "ako počneš da gubiš razum na način koji očito jeste povezan sa tvojom fizičkom bolešću, jer tada ćemo znati da je eksperiment beskoristan i da ionako ne bismo iz njega saznali ništa."
     "Prema tome, ako sam kukavica, samo treba da se ponašam kao da me izdaju mentalne sposobnosti i moći ću da se spasem", reče Sadiša. "Ne, zabranjujem vam da prekidate eksperiment, bez obzira na sve. A ako zadržim svoje mentalne sposobnosti, morate me pustiti da istrajem do kraja, do smrti, jer jedino ako zadržim razum do samog kraja znaćemo da li je moja duša samo proizvod deskolade. Obećajte mi!"
     "Je li ovo nauka ili dogovor o samoubistvu?" upita Ender. "Jesi li toliko očajan što se otkrila moguća uloga deskolade u istoriji pekeninjosa da naprosto želiš da umreš?"
     Sadiša jurnu ka Enderu, uzvera se uz njega i pritisnu svoj nos o Enderov. "Lažljivče!" prodera se on.
     "Samo sam postavio pitanje", šapnu Ender.
     "Hoću da budem slobodan!" vikao je Sadiša. "Hoću da deskolada ode iz mog tela i neću da se nikada vrati! Hoću da time oslobodim sve svinjčiće, tako da možemo da budemo pekeninjosi zaista, a ne samo po imenu!"
     Ender ga nežno odvoji od sebe. Nos ga je boleo od Sadišinog silovitog pritiska.
     "Hoću da se žrtvujem kako bih dokazao da sam slobodan", reče Sadiša, "a ne samo da delujem u skladu sa svojim genima. Ne samo da bih stekao treći život."
     "Čak su i hrišćanski i islamski mučenici bili voljni da prime nagradu na nebesima zbog svoje žrtve", reče Valentina.
     "Onda su svi bili sebične svinje", reče Sadiša. "Tako vi kažete za svinje, zar ne? Na starku, u običnom govoru? Sebične svinje. E, to je prava reč za svinjčiće, zar ne? Svi naši junaci pokušavali su da postanu očinsko drveće. Naše bratsko drveće je od početka bilo promašaj. Jedina stvar kojoj služimo jeste deskolada. Koliko znamo, mi možda jesmo deskolada. Ali ja ću biti slobodan. Ja ću znati šta sam, bez deskolade, i bez gena, i bez ičega sem mene."
     "Što znači da ćeš biti mrtav", reče Ender.
     "Ali prvo ću biti slobodan", reče Sadiša. "Prvi u mom narodu."

     Pošto su Vang-mu i Džejn ispričale gospodaru Hanu sve što se desilo tog dana, pošto je on razgovarao sa Džejn o onome što je sam obavio, pošto je u kući zavladala tišina u tami noći, Vang-mu je ležala budna na svom madracu u uglu sobe gospodara Hana, osluškujući njegovo tiho, ali stalno hrkanje, premišljajući o svemu što je tog dana bilo rečeno.
     Toliko ideja, a većina ih je bila toliko iznad nje da je očajavala što ne može da ih potpuno razume. Pogotovo ono što je Vigin govorio o cilju. Odali su joj priznanje što je smislila rešenje problema virusa deskolade, ali ona nije mogla da ga primi jer nije to nameravala da postigne; mislila je da samo ponavlja pitanja Čing-jao. Može li primiti priznanje za nešto što je slučajno učinila?
     Ljude treba kriviti ili hvaliti samo za ono što svesno učine. Vang-mu je oduvek nagonski verovala u to; nije se sećala da joj je iko izričito rekao tako nešto. Zločini za koje je ona okrivljavala Kongres bili su namerno počinjeni - genetičko menjanje naroda Staze da bi se stvorili bogorečeni, i slanje molekularnog oružja za unuištenje kolevke jedine preostale razumne vrste u svemiru.
     Ali da li su oni tako nameravali da učine? Možda barem neki od njih veruju da uništenjem Luzitanije čine svemir bezbednim za čovečanstvo - po onom što je Vang-mu čula o deskoladi, kad bi počela da se širi po svetovima naseljenim ljudskim bićima, mogla bi brzo da istrebi čovečanstvo. Možda je neko u Kongresu odlučio da stvori bogorečene na Stazi na dobrobit celog čovečanstva, ali da im pri tom usadi u mozak OKP kako ne bi mogli da se otmu kontroli i porobe sve niže, 'normalne' ljude. Možda su svi imali na umu dobar cilj za sve užase koje su počinili.
     Čing-jao je svakako imala dobar cilj na umu, zar ne? Kako da je Vang-mu osudi zbog onoga što čini, kada smatra da time samo sluša bogove?
     Zar nema svako na umu plemenit cilj za sve što čini? Zar nije
     svako dobar, barem u spostvenim očima?
     Osim mene, pomisli Vang-mu. Ja sam u svojim očima glupa i slaba. Ali oni govore o meni kao da sam bolja nego što sam ikada mislila. I gospodar Han me je hvalio. A oni ostali govorili su o Čing-jao sa sažaljenjem i besom - a i ja sam to osećala prema njoj. Ali zar nije istina da se Čing-jao ponaša plemenito, a ja primitivno? Izdala sam svoju gospodaricu. Ona je ostala odana svojoj vladi i svojim bogovima, koji su za nju stvarni, mada ja u njih više ne verujem. Kako da vidim ko je dobar, a ko loš, ako i svi loši ljudi umeju da ubede sami sebe kako pokušavaju da čine dobro, iako, zapravo, čine nešto užasno? A dobri ljudi mogu verovati da su, zapravo, loši, iako čine nešto dobro.
     Možda možeš činiti dobro samo ako veruješ da si loš, a ako misliš da si dobar možeš činiti samo zlo.
     Ali takav paradoks bio je previše za nju. U svetu ne bi bilo nikakvog smisla kada bismo morali da prosuđujemo ljude suprotno od onoga što čine. Zar nije moguće da dobra osoba pokušava da izgleda dobra? A to što neko tvrdi da je nitkov ne znači da nije nitkov. Postoji li način da se procene ljudi, ako ne možeš procenjivati čak ni prema njihovim ciljevima?
     Postoji li način da Vang-mu proceni makar samu sebe?
     Polovinu vremena ne znam ni koja je svrha onoga što činim. Došla sam u ovu kuću jer sam bila ambiciozna i želela sam da budem lična sluškinja bogate bogorečene devojke. S moje strane to je bila čista sebičnost, a Čing-jao me je primila iz čiste velikodušnosti. A sada, evo, pomažem gospodaru Hanu da počini izdaju - koji je moj cilj u tome? Čak ne znam ni zašto radim ono što radim. Kako da znam zašto nešto rade drugi ljudi? Nema nade da ću ikada razlikovati dobro i zlo.
     Potom je sela na svoj madrac, prekrštenih nogu, i zagnjurila lice u dlanove. Osećala se kao da je priterana uza zid, ali taj zid je sama stvorila, i kad bi samo mogla da nađe načina da ukloni zid - onako kako ukloniš ruke sa lica kad god poželiš - onda bi se lako probila od istine.
     Ona spusti ruke. Otvori oči. Na drugom kraju sobe stajao je terminal gospodara Hana. Tamo je, danas, videla lica Elanore Ribeira fon Hese i Endrua Vigina. I Džejnino lice.
     Setila se kako joj je Vigin pričao kakvi su bogovi. Pravi bogovi bi želeli da te nauče kako da budeš isti kao oni. Zašto je to rekao? Otkud on zna kakvi bi bili bogovi?
     Neko ko želi da te nauči svemu što zna i ume - takvi su, zapravo, roditelji, a ne bogovi.
     Samo što ima mnogo roditelja koji ne čine to. Mnogo je roditelja koji pokušavaju da sprečavaju svoju decu, da ih kontrolišu, da ih porobe. Tamo gde je odrastala, Vang-mu je to često viđala.
     Prema tome, Vigin ipak nije opisivao roditelje. Opisivao je dobre roditelje. Nije joj govorio kakvi su bogovi, nego kakva je dobrota. Želeti da drugi ljudi rastu. Želeti da drugi ljudi imaju sve dobre stvari koje imaš i ti. I poštedeti ih od svega lošeg, ako možeš. To je dobrota.
     Pa šta su onda bogovi? Oni bi želeli da svi znaju i imaju i budu sve najbolje. Oni bi nas učili i davali nam i vežbali nas, ali nikada silom.
     Kao moji roditleji, pomisli Vang-mu. Ponekad su trapavi i glupi, kao i svi ljudi, ali oni su dobri. Zaista su se brinuli o meni. Čak i ponekad, kad su me terali na teške stvari zato što su znali da je to dobro za mene. Čak i ponekad kad su grešili, ipak su bili dobri. Ipak mogu da ih procenim na osnovu njihovog cilja. Svi kažu da im je cilj dobar, ali cilj mojih roditelja bio je zaista dobar, jer su želeli da mi pomognu kako bih postala mudrija, jača i bolja. Čak i kad su me terali da radim teške stvari, znali su da to moram da naučim od njih. Čak i kad mi je to nanosilo bol.
     To je to. Takvi bi bili bogovi, da ih ima. Želeli bi da svi imaju sve dobro u životu, baš kao što žele dobri roditelji. Ali za razliku od roditelja ili bilo kojih drugih ljudi, bogovi bi zaista znali šta je dobro i imali bi moć da izvedu sve te dobre stvari, makar niko ne shvatao da su dobre. Kao što je rekao Vigin, pravi bogovi bili bi pametniji i jači od bilo koga drugog. Imali bi svu inteligenciju i moć koji se mogu imati.
     Ali takvo biće - ko je Vang-mu da procenjuje nekog boga? Ne bi mogla da shvati njihove ciljeve ni kad bi joj rekli, pa kako da uopšte zna jesu li dobri? A onaj drugi pristup, verovati u njihovo postojanje sa krajnjim poverenjem u njih - zar Čing-jao ne radi upravo tako?
     Ne. Da ima bogova, oni nikada ne bi činili ono što Čing-jao misli da čine - porobljavali ljude, mučili ih i ponižavali.
     Osim ako su mučenje i poniženje dobri za njih...
     Ne! Gotovo da je glasno kriknula i smesta je ponovo zagnjurila lice u dlanove, ovog puta da ne bi poremetila tišinu.
     Smem da procenjujem samo po onome što razumem. Ako su, po svemu što vidim, bogovi u koje veruje Čing-jao samo zli, onda da, možda grešim, možda ne mogu da razumem neki njihov veliki cilj koji žele da postignu pretvarajući bogorečene u bespomoćne robove, ili uništavajući čitavu jednu vrstu. Ali duboko u srcu nemam drugog izbora do da odbacim takve bogove, jer ne mogu da vidim ništa dobro u tome što rade. Možda sam toliko glupa i nerazumna da ću uvek biti neprijatelj bogova, uvek ću se protiviti njihovim visokim i nepojmljivim ciljevima. Ali ja moram da živim u skladu sa onim što ja razumem, a ono što razumem jeste da nema takvih bogova o kojima nas uče bogorečeni. Ako uopšte i postoje, oni uživaju u tlačenju i zavaravanju, ponižavanju i gluposti. Oni deluju tako da drugi ljudi budu manji, a oni sami veći. Znači, čak i kad bi postojali, svakako ne bi bili bogovi. Bili bi neprijatelji. Đavoli.
     Isto tako je i sa bićima, ko god da su, koja su stvorila virus deskolade. Da, svakako su veoma moćni kad su stvorili takvo oruđe. Ali svakako su i bezosećajna, sebična, uobražena bića, kad misle da mogu da manipulišu svim živim bićima u Vaseljeni onako kako se njima sviđa. Da šalju deskoladu na planete, ne mareći koga će sve ubiti i kakva divna stvorenja će istrebiti - to svakako takođe nisu bogovi.
     A Džejn - Džejn bi mogla da bude bog. Džejn poseduje ogromne količine informacija i ogromnu mudrost, i deluje na dobrobit drugih, čak i kad zna da će je to koštati života - čak i sada, kad joj je život u opasnosti. A i Endru Vigin bi mogao da bude bog, jer izgleda tako mudar i dobar, i ne deluje u svoju korist, nego u korist pekeninjosa. I Valentina, koja se prozvala Demostenom, radila je pomažući drugim ljudima da saznaju istinu i da sami donose mudre odluke. I gospodar Han, koji uvek pokušava da postupa ispravno, čak i kada vidi da će ga to koštati kćeri. Možda čak i Ela, naučnik, mada nije znala sve što je trebalo da zna - jer nije se stidela da nauči istinu od obične služavke.
     Naravno, oni nisu ni nalik na bogove koji su živeli na Beskrajnom Zapadu, u Palati Kraljevske Majke. Niti su bogovi u sopstvenim očima - smejali bi joj se što je čak i pomislila na to. Ali u poređenju sa njom, oni su zaista bogovi. Toliko su mudriji od Vang-mu, i toliko moćniji, i koliko ona može da proceni njihov cilj, oni pokušavaju da pomognu drugim ljudima kako bi postali što mudriji i moćniji. Možda čak i mudriji i moćniji od njih samih. Iako Vang-mu možda greši, iako možda uopšte ništa ni o čemu nije razumela, ona ipak zna da je njena odluka da radi sa tim ljudima ispravna.
     Ona može činiti dobro samo onoliko koliko zna šta je dobrota. A njoj izgleda da ovi ljudi da čine dobro, dok Kongres izgleda da čini zlo. Mada bi je to, dugoročno gledano, možda moglo i uništiti - jer gospodar Han je sada neprijatelj Kongresa i može biti uhapšen ili pogubljen, a i ona zajedno sa njim - ona će ipak tako raditi. Nikada neće videti prave bogove, ali barem može da pomaže ovim ljudima koji su toliko blizu bogovima koliko stvarna osoba uopšte može biti.
     A ako se bogovima to ne sviđa, neka me otruju u snu ili neka me zapale dok sutra budem šetala baštom, ili neka učine da mi ruke i noge i glava otpadnu sa tela kao mrve sa kolača. Ako ne mogu da zaustave jednu običnu glupu slukinju, onda ionako nisu ništa naročito.









15. ŽIVOT I SMRT
     Dolazi Ender da razgovaramo.
     Kod mene stalno dolazi i razgovara.
     A mi možemo da mu govorimo pravo u um. Ali on zahteva da dođe. Ako nas ne vidi, ne oseća se kao da razgovaramo. Teško mu je da, u razgovoru sa daljine, razluči svoje misli i misli koje mu mi upućujemo. Zato dolazi.
     A tebi se to ne dopada?
     On želi od nas odgovore, a mi ne znamo nikakve odgovore.
     Vi znate sve što znaju i ljudi. Izišli ste u svemir, zar ne? Čak van ne trebaju ni njihovi ansibli za razgovore između svetova.
     Oni su toliko žedni odgovora, ti ljudi. Imaju tako mnogo pitanja.
     I mi imamo pitanja, samo da znaš.
     Hoće da znaju zašto, zašto, zašto. Ili kako. A sve to upakovano u lep, uredan zavežljaj nalik na čauru. Mi to radimo samo pri metamorfozi u kraljicu.
     Oni vole sve da razumeju. Ali tako je i sa nama.
     Da, vi biste voleli da zamišljate kako ste isti kao ljudi, zar ne? Ali niste kao Ender. Niste kao ljudi. On mora da zna uzrok svega, on mora da sklopi priču o svemu, a mi ne znamo da pričamo priče. Mi imamo sećanja. Mi znamo za stvari koje su se dešavale. Ali ne znamo zašto su se dešavale, barem ne onako kako on želi da zna.
     Naravno da znate.
     Nije nam čak ni važno zašto, onoliko koliko ljudima. Mi saznamo onoliko koliko nam je potrebno da nešto postignemo, ali oni uvek žele da znaju više nego što im je potrebno da znaju. Kad uspeju u nečemu, i dalje žele da znaju zašto je to uspelo i zašto je uspeo razlog za taj uspeh.
     Zar nismo i mi takvi?
     Možda ćete biti, kada deskolada prestane da vas ometa.
     Ili ćemo možda biti kao tvoji radnici.
     Ako budete, biće vam svejedno. Oni su svi veoma srećni. Osećanje nesreće stvara inteligencija. Radnici su ili gladni ili nisu gladni. Ili ih boli ili ih ne boli. Nikada nisu radoznali, razočarani, ljuti ili postiđeni. A kad smo već kod toga, u poređenju sa ljudima ti i ja izgledamo kao radnici.
     Ja mislim da nas samo ne poznaješ dovoljno za poređenje.
     Bili smo u tvojoj glavi i u Enderovoj glavi, i u našoj glavi barem hiljadu pokolenja, a u poređenju sa ovim ljudima izgledamo kao sanjivi. Oni čak ni u snu ne spavaju. Zemaljske životinje imaju to u mozgu - neku vrstu ludačkog okidanja sinapsi, kontrolisanog ludila. Dok spavaju. Deo mozga koji kod njih registruje vid i sluh okida svakih sat ili dva čak i kad spavaju; čak i kad su sve slike i zvuci slučajni i besmisleni, njihov mozak stalno pokušava da ih sklopi u nešto smisleno. Pokušavaju da od toga načine priču. To su potpuno slučajne besmislice bez ikakve veze sa stvarnošću, a oni ih ipak pretvaraju u glupe priče. A onda ih zaborave. Sve je angažovano u stvaranju priča, a kada se probude, zaborave ih gotovo sve. Ali kada se ipak sete, pokušavaju da naprave priče o tim glupim pričama, trudeći se da ih uklope u stvarni život.
     Znamo za njihove snove.
     Možda biste, da nije deskolade, i vi sanjali.
     Zašto bismo želeli nešto takvo? Kao što si rekla, to je besmislica. Slučajno okidanje sinapsi u moždanim neuronima.
     Oni vežbaju. Stalno to rade. Dolaze do priča. Povezuju stvari. Stvaraju smisao iz besmisla.
     Čemu to, kad ništa ne znači?
     Eto, vidiš. Oni imaju glad o kojoj mi ništa ne znamo. Glad za odgovorima. Glad za stvaranjem smisla. Glad za pričama.
     I mi imamo priče.
     Vi se sećate dela. Oni izmišljaju dela. Oni menjaju značenje svojih priča. Menjaju stvari do te mere da jedno isto sećanje može značiti hiljadu različitih stvari. Čak i na osnovu svojih snova, oni ponekad iz slučajnosti smišljaju nešto što sve osvetljava. Nijedno ljudsko biće nema um ni nalik vašem. Ni našem. Ništa slično po snazi. A njihovi životi tako su kratki, tako brzo umiru. Ali za svojih stotinak godina oni smisle deset hiljada značenja na svako koje mi otkrijemo.
     I većina je pogrešna.
     Čak i ako je ogromna većina pogrešna, čak i ako je devedeset devet odsto toga glupo i pogrešno, od deset hiljada ideja ipak ostaje stotinu dobrih. Eto kako nadoknađuju to što su glupi i što tako kratko žive i tako kratko pamte.
     Snovi i ludilo.
     Magija, misterija i filozofija.
     Ne možeš tvrditi da ti nikada ne misliš na priče. To što si upravo ispričala takođe je priča.
     Znam.
     Vidiš? Umeš isto što i ljudi.
     Zar ne shvataš? Čak i ovu priču preuzela sam iz Enderove glave. Njegova je. A on je njeno seme pokupio negde drugde, iz nečega što je pročitao, i iskombinovao ga sa drugim stvarima o kojima je razmišljao sve dok nije dobilo smisao. A sve to je u njegovoj glavi. Mi i vi smo drugačiji. Mi imao jasan pogled na svet. Meni je lako da se snađem u tvom umu. Sve je uredno, jasno i logično. I tebi bi bilo jednako lako u mom umu. Ono što se u tvojoj glavi nalazi jeste stvarnost, manje ili više, onako kako je najbolje razumeš. Ali u Enderovom umu vlada ludilo. Nadmeću se hiljade sukobljenih, nemogućih vizija, a uopšte nemaju smisla jer ne mogu da se uklope jedne s drugima, ali se ipak uklapaju, on ih tera da se uklope, danas ovako, a sutra onako, već kako mu treba. I kao da za svaki problem sa kojim se suoči može da napravi novi sklop ideja. Kao da ubeđuje sebe da živi u novoj Vaseljeni, svakog sata drugačijoj, često beznadežno pogrešnoj, i stoga pravi greške i loše procene, ali ponekad je tako savršeno u pravu da mu se stvari čudesno otvaraju, i ja gledam kroz njegove oči i vidim svet na taj način, i to sve menja. Ludilo, a potom prosvetljenje. Mi smo znali sve što se moglo znati pre nego što smo sreli ljude, pre nego što smo stvorili vezu sa Endrovim umom. Sada otkrivamo da ima toliko načina za saznavanje istih stvari da ih nikada nećemo sve saznati.
     Osim ako vas ljudi nauče.
     Vidiš? Mi smo đubretari.
     Ti si đubretar. Mi smo prosjaci.
     Kad bi barem bili dostojni svojih mentalnih sposobnosti.
     Pa zar nisu?
     Seti se da planiraju kako da vas unište. U njihovom umu postoji toliko mogućnosti, ali oni su ipak, na kraju krajeva, pojedinačno glupi i uskogrudi, poluslepi i poluludi. Devedeset devet odsto njihovih priča i dalje je užasno pogrešno i vodi ih u strašne greške. Ponekad poželimo da možemo da ih pokorimo, kao radnike. Pokušali smo to, sa Enderom. Ali nismo uspeli. Nismo mogli da od njega načinimo radnika.
     Zašto?
     Suviše je glup. Ne može dovoljno dugo da obraća pažnju. Ljudskim umovima nedostaje usmerenje. Počnu da se dosađuju, pa odlutaju. Morali smo da izgradimo most unutar njega, koristeći kompjuter sa kojim je bio najbliskije povezan. E, kompjuteri - oni umeju da obraćaju pažnju. Njihovo pamćenje je uredno, sređeno, sve je organizovano i lako za pronalaženje.
     Ali ne sanjaju.
     Nema ludila. Baš nezgodno.

     Valentina je stigla nezvana pred Olhadova vrata. Bilo je rano jutro. On će poći na posao tek po podne - bio je poslovođa u maloj ciglani. No, već je bio ustao, verovatno zato što mu je čitava porodica bila na nogama. Deca su navirala kroz vrata. Gledala sam ovo na davnoj televiziji, pomisli Valetnina. Porodica ujutro izlazi iz kuće, svi u isto vreme, a posle svih tatica sa akten-tašnom. I moji roditelji su to radili, na svoj način. Bez obzira na to koliko naopaka bila njihova deca. Bez obzira na to što smo, posle jutarnjeg svečanog polaska u školu, Piter i ja lutali mrežama, pokušavajući da osvojimo svet koristeći lažna imena. Bez obzira na to što je Ender bio otrgnut od porodice kao mališan i više ih nikada nije video, čak i kada je jedini put posetio Zemlju - nikoga sem mene. Mislim da su moji roditelji ipak zamišljali da ispravno postupaju, pošto su obavljali obred kakav su gledali na televiziji.
     I evo ga sad opet. Deca naviru kroz vrata. Onaj dečko mora da je Nimbo, onaj koji je sa Gregom pokrenuo rulju. Vidi ga sad, samo obično dete - niko ne bi ni pomislio da je još nedavno učestvovao u onoj strašnoj noći.
     Majka ih je poljubila sve redom. I dalje je bila lepa i mlada, bez obzira na toliku decu. Toliko obična, toliko šablonska, pa ipak izuzetna žena, jer udala se za njihovog oca, zar ne? Videla je dalje od fizičke mane.
     I tatica, koji još ne kreće na posao, pa može da stoji na vratima, mazeći ih, ljubeći, pozdravljajući ih sa po par reči. Vedar, mudar, pun ljubavi - šablon od oca. Šta ne valja sa ovom slikom? Tata je Olhado. Nema oči. Samo srebrnaste metalne kugle; u jednoj se nalaze obe rupice za sočiva, a u drugoj kompjuterski priključak. Deca to kao da ne primećuju. Ja se još nisam privikla.
     "Valentina", reče on kad je vide.
     "Moramo da razgovaramo", odvrati ona.
     On je pozva unutra. Predstavio joj je svoju ženu, Žaklinu. Imala je kožu toliko crnu da se prelivala u modro, nasmejane oči, divan širok osmeh u koji naprosto poželiš da zaroniš, toliko je topao bio. Donela je limunadu, ledeno hladnu, u čašama oznojenim od jutarnje vrućine, a potom se diskretno povukla. "Slobodno ostani", reče joj Valentina. "Ovo uopšte nije ništa lično." Ali Žaklina nije htela da ostane. Ima mnogo posla, reče. I ode.
     "Odavno želim da se sretnem s tobom", reče Olhado.
     "Bila sam na raspolaganju", reče ona.
     "Bila si zauzeta."
     "Nemam nikakvog naročitog posla", reče Valentina.
     "Imala si Endruovog posla."
     "No, evo, sreli smo se. Zanimaš me, Olhado. Ili više voliš pravo ime, Lauro?"
     "U Milagri je ime ono kojim te ljudi zovu. Nekad sam bio Sule, po mom srednjem imenu, Sulejmao."
     "Solomon mudri."
     "Ali pošto sam izgubio oči, postao sam Olhado, od tada pa zauvek."
     "'Posmatrani'?"
     "Olhado može i to da znači, pasiv od olhar, ali u ovom slučaju pre bi se reklo 'Onaj sa očima'."
     "I to ti je ime."
     "Moja žena me zove Lauro", reče on. "A deca me zovu 'tata'."
     "A ja?"
     "Kako god."
     "Onda Sule."
     "Lauro, kad već moraš. Kad kažeš Sule, osećam se kao šestogodišnjak."
     "I podseća te na vreme kada si mogao da vidiš."
     On se nasmeja. "Oh, vidim ja i sada, hvala na pitanju. Vrlo dobro vidim."
     "To i Endru kaže. Zato sam i došla kod tebe. Da saznam šta vidiš."
     "Hoćeš da ti pustim neku scenu? Priču iz davnine? U kompjuteru sam uskladištio sva svoja najdraža sećanja. Mogu da se uključim i pustim sve što poželiš. Imam, na primer, Endruovu prvu posetu mojoj porodici. Takođe imam najbolje porodične svađe. Ili više voliš javne događaje? Svako ustoličenje gradonačelnika otkako sam dobio ove oči? Ljudi dolaze kod mene zbog takvih stvari - šta je ko obukao, šta je ko rekao. Često mi je teško da ih ubedim kako moje oči snimaju slike, ali ne i zvuk - isto kao i njihove oči. Misle da sam neka vrsta holografa i da sve snimam radi njihove zabave."
     "Neću da vidim šta ti vidiš. Hoću da čujem šta misliš."
     "Zaista?"
     "Da, zaista."
     "Ja nemam mišljenje. Ni o čemu što bi tebe zanimalo. U porodičnim svađama držim se po strani. Oduvek sam tako radio."
     "I po strani od porodičnog posla. Ti si jedini od sve Novinjine dece koji se ne bavi naukom."
     "Nauka je svima donela toliko nesreće da mi je teško da zamislim zašto bih se njome bavio."
     "Nije teško da se zamisli", reče Valentina. Pošto je odavno shvatila da ogorčeni ljudi prilično otvoreno govore ako ih podbodeš, rešila je da bude neprijatna. "Meni se čini da naprosto nisi imao dovoljno pameti da držiš korak."
     "Potpuno tačno", reče Olhado. "Ja imam mozga samo za pravljenje cigli."
     "Stvarno?" upita Valentina. "Ali ti ih ne praviš."
     "Upravo suprotno. Pravim stotine cigli dnevno. I pošto svi prave rupe na kućama kako bi izgradili novu kapelu, predviđam veliki procvat posla u bliskoj budućnosti."
     "Lauro", reče Valentina, "ti ne praviš cigle. To rade radnici u tvojoj fabrici."
     "A ja, kao upravnik, nisam deo toga?"
     "Ciglari prave cigle. Ti praviš ciglare."
     "Valjda. Uglavnom umaram ciglare."
     "Ti praviš druge stvari", reče Valentina. "Decu."
     "Da", reče Olhado, i prvi put od početka razgovora poče da se opušta. "To radim. Doduše, imam saradnika."
     "Lepu i ljupku ženu."
     "Tražio sam savršenstvo, a našao sam nešto još bolje." To nije bila samo fraza. Ozbiljno je mislio. I sada su nestali i ogorčenost i opreznost. "I ti imaš decu. I muža."
     "Dobra su oni porodica. Možda jednako dobra kao tvoja. Nama nedostaje savršena majka, ali deca će se oporaviti od toga."
     "Kad slušaš šta Endru priča o tebi, ispada da si ti najveće ljudsko biće koje je ikada živelo."
     "Endru je vrlo zlatan. Mogao je da priča tako jer nisam bila tu."
     "Sad jesi tu", reče Olhado. "Zašto?"
     "Desilo se da su svetovi i vrste ramana na prekretnici, i kako sada stoje stvari, njihova budućnost u velikoj meri zavisi od tvoje porodice. Nemam vremena da natenane otkrivam stvari - nemam vremena da pojmim vašu porodičnu dinamiku, kako je Grego mogao u jednoj noći da od čudovišta postane heroj, kako Miro može da bude i sklon samoubistvu i ambiciozan, zašto je Kuara spremna da pusti pekeninjose da umru za dobro deskolade..."
     "Pitaj Endrua. On ih sve razume. Ja nikad nisam uspeo."
     "Endru se trenutno nalazi u ličnom malom paklu. Oseća se odgovoran za sve. Učinio je najbolje što je mogao, ali Kuim je mrtav, a i vaša majka i Endru slažu se da je to zbog nečega Endruova krivica. Odlazak vaše majke ga je uništio."
     "Znam."
     "Ne znam čak ni kako da ga utešim. Čak ne znam ni čemu da se, kao sestra, nadam - da će mu se ona vratiti, ili da će ga zauvek ostaviti."
     Olhado slegnu ramenima. Ponovo se vratila gorčina.
     "Zaista ti je svejedno? " upita Valentina. "Ili si odlučio da ti bude svejedno?"
     "Možda sam odlučio još davno, i sad ne mogu drugačije."
     Veština razgovora sastoji se delom i od osećanja kad treba oćutati. Valentina je čekala.
     No, i Olhado je umeo da čeka. Valentina umalo da odustane i progovori. Poigravala se pomišlju da prizna poraz i ode.
     Ali on ipak progovori. "Kada su mi montirali oči, uklonili su suzne kanale. Prirodne suze ometale bi industrijske podmazivače koje su mi ugradili u oči."
     "Industrijske?"
     "To je samo šala", reče Olhado. "Stalno izgleda da sam smiren i izdvojen, jer mi se oči nikada ne napune suzama. A ljudi ne mogu da protumače moj izraz lica. To je ponekad zabavno. Ni prirodna očna jabučica ne može da menja oblik i da pokazuje izraze. Ona je samo tu i ništa više. Da, vaše oči se pokreću - ili gledaju pravo u nešto ili pogledaju gore ili dole - ali i moje oči to rade. Savršeno simetrično se kreću. Uvek su okrenute u pravcu u kome gledam. Ali ljudi ne mogu da gledaju u njih. Zato odvraćaju pogled. Ne vide izraze na mom licu. I zato misle da nema izraza. Mene oči i dalje peku, pocrvene i pomalo oteknu u trenucima kad bih zaplakao, kad bih još imao suze."
     "Drugim rečima", reče Valentina, "ipak ti je stalo."
     "Oduvek", reče on. "Ponekad sam mislio da sam jedini koji razume, mada pola vremena nisam znao šta to razumem. Povlačio sam se i gledao, i pošto nisam zauzimao ničiju stranu u porodičnim svađama, video sam ih jasnije no bilo ko od njih. Video sam linije moći - majčinu potpunu dominaciju, čak i kad ju je Markao tukao, besan ili pijan. Mira kako misli da se buni protiv Markaoa, a, zapravo, bunio se protiv majke. Gregovu zlobu - njegov način da savlada strah. Kuaru, po prirodi potpuno suprotnu, kako čini sve što pomisli da njoj dragi ljudi ne bi želeli da radi. Elu, plemenitu mučenicu - šta bi ona bila da ne može da pati? Svetog, pravednog Kuima, kako u Bogu nalazi zamenu za oca, pod uslovom da je najbolji otac nevidljiv i da nikada ne podiže glas."
     "Sve si to video kao dete?"
     "Umem da gledam. Mi pasivni, izdvojeni posmatrači uvek vidimo bolje. Zar se ne slažeš?"
     Valentina se nasmeja. "Tako je. Znači, u istoj smo ulozi? Ti i ja, istoričari?"
     "Dok nije došao tvoj brat. Od trenutka kad je prošao kroz vrata, bilo je očito da sve vidi i razume, isto kao i ja. To je bilo divno. Pošto, naravno, ja dotle nisam verovao u svoje zaključke o svojoj porodici. Očito niko nije video stvari na isti način kao ja; prema tome sigurno sam grešio. Čak sam mislio da drugačije vidim stvari zbog ovih očiju. Da bih, da imam prave oči, možda video stvari onako kao Miro. Ili majka."
     "Znači, Endru je potvrdio tvoje procene."
     "Još više. On je delovao u skladu sa njima. On je preduzimao nešto."
     "Oh?"
     "On je došao kao govornik za mrtve. Ali od trenutka kad je prošao kroz vrata, on je preuzeo... preuzeo..."
     "Kontrolu?"
     "Preuzeo je odgovornost. Za promenu. Video je iste bolesti kao i ja, ali je počeo da ih leči što je bolje umeo. Video sam kakav je bio prema Gregu, čvrst ali ljubazan. Sa Kuarom, reagovao je na ono što je ona zaista želela, umesto na ono što je tvrdila da želi. Sa Kuimom, poštovao je distancu koju je on želeo da zadrži. Sa Mirom, sa Elom, sa majkom, sa svima."
     "A sa tobom?"
     "Uključio me je u svoj život. Povezao se sa mnom. Gledao me je kako priključujem oko na kompjuter, a i dalje je pričao sa mnom kao sa osobom. Znaš li koliko mi je to značilo?"
     "Mogu da zamislim."
     "Ne možeš. Bio sam užasno gladno dete, priznajem; siguran sam da je on prva ljubazna osoba koja se ikada povezala sa mnom. To je radio sa svima nama. Tako se prema svakome ponašao drugačije, ali je ostao to što jeste. Razmisli malo o muškarcima u mom životu. Markao, koga smo smatrali za oca - nisam imao pojma ko je on. U njemu sam video samo piće kad je bio pijan i žeđ kad je bio trezan. Žeđ za alkoholom, ali i za poštovanjem koje nikada neće steći. A onda je pao mrtav. Stvari su se smesta poboljšale. Nije bilo sasvim dobro, ali bilo je bolje. Pomislio sam da je najbolji otac onaj koji nije tu. Samo što ni to nije bilo tačno, zar ne? Jer moj pravi otac, Libo, veliki naučnik, mučenik, junak istraživanja, majčina životna ljubav - začeo je svu tu divnu decu u mojoj majci, video je svoju porodicu kako se muči, a nije učinio ništa."
     "Endru kaže da ga vaša majka nije pustila."
     "Tako je - a svi uvek rade onako kako majka kaže, zar ne?"
     "Novinja je vrlo dominantna žena."
     "Ona misli da je jedina na svetu koja je ikada patila", reče Olhado. "Kažem to bez gorčine. Naprosto sam video da je toliko puna bola da nije u stanju da ičiji bol ozbiljno shvati."
     "Sledeći put pokušaj da mi kažeš nešto sa gorčinom. Možda će biti ljubaznije."
     Olhado je iznenađeno pogleda. "Oh, pa ti me procenjuješ? Je li to nekakva solidarnost majki? Decu koja ružno govore o majci treba izudarati? Ali uveravam te da sam ovo ozbiljno mislio. Bez gorčine. Bez jeda. Samo poznajem svoju majku. Rekla si da želiš da ti kažem ono što sam video - eto, to sam video. To je video i Endru. Sav taj bol. To ga je privuklo. Bol ga je privukao kao magnet. A majka ga je imala toliko da ga je gotovo isisala. Osim što Endrua valjda niko ne može da isisa. Možda njegov bunar saosećanja nema dna."
     Iznenadio ju je tako žestok govor o Endruu. A i prijalo joj je. "Kažeš da se Kuim okrenuo Bogu kao savršenom, nevidljivom ocu. Kome si se ti okrenuo? Verovatno ne nekome nevidljivom."
     "Ne, ne nekome nevidljivom."
     Valentina ga je ćutke gledala.
     "Ja sve vidim u bareljefu", reče Olhado. "Imam slabu percepciju dubine. Da sam tražio da mi sočiva budu u oba oka umesto samo u jednom, binokularnost bi bila znatno bolja. Ali ja sam hteo priključak. Za kompjuter. Hteo sam da snimam slike, da mogu da ih delim sa drugima. Zato sve vidim u bareljefu. Kao da su svi samo blago zaobljene kartonske figure, koje klize preko ravne obojene pozadine. Zato svi deluju nekako zbliženije. Klize jedni preko drugih kao listovi papira, trljajući se u prolazu."
     Ona je slušala, ali nije govorila.
     "Ne nekoga nevidljivog", reče on ponovo. "Tako je. Video sam šta je Endru postigao sa našom porodicom. Video sam kako je došao, slušao, gledao i razumeo ko smo, svakog pojedinačno. Pokušao je da otkrije naše potrebe i da ih podmiri. Preuzeo je odgovornost za druge ljude, i kao da mu nije bilo važno koliko to njega košta. I na kraju, mada nije uspeo da porodica Ribeira postane normalna, dao nam je mir, ponos i identitet. Stabilnost. Oženio se majkom i bio je dobar prema njoj. Sve nas je voleo. Uvek je bio tu kad nam je bio potreban, i kao da mu nije smetalo kad nam nije bio potreban. Bio je vrlo čvrst prema nama kad je posredi bilo civilizovano ponašanje, ali nikada se nije iživljavao na nama. I ja sam pomislio: ovo je mnogo važnije od nauke. Ili politike. Ili bilo koga drugog zanimanja ili ičega čime možeš da se baviš. Pomislio sam: kad bih mogao da stvorim dobru porodicu, kad bih mogao da naučim da budem drugoj deci, čitavog njihovog života, ono što je Endru, tako kasno, postao nama, to bi onda, na duge staze, bilo daleko značajnije i bolje od svega što bih ikada mogao da stvorim umom ili rukama."
     "I zato si postao profesionalni otac", reče Valentina.
     "Koji radi u ciglani kako bi hranio i oblačio porodicu. Ne kao ciglar koji uz to ima i decu. Lini se potpuno slaže sa mnom."
     "Lini?"
     "Žaklina. Moja žena. Ona je svojim putem stigla do istog zaključka. Radimo ono što moramo da zaradimo svoje mesto u društvu, ali živimo za vreme provedeno kod kuće. Jedno za drugo, za decu. Tako nikada neću dospeti u istorijske knjige."
     "Iznenadio bi se", reče Valentina.
     "Takav život je dosadan za čitanje", reče Olhado. "Ali nije za življenje."
     "Znači, tajna koju čuvaš od svoje izmučene braće i sestara jeste - sreća."
     "Mir. Lepota. Ljubav. Velike apstrakcije. Vidim ih samo u bareljefu, ali ih dobro vidim."
     "A to si naučio od Endrua. Da li on to zna?"
     "Mislim da zna", reče Olhado. "Hoćeš li da znaš moju najbolje čuvanu tajnu? Kada smo sami, samo on i ja, ili ja i Lini i on - kada smo sami, zovem ga 'tata', a on mene zove 'sine'."
     Valentina nije ni pokušala da zaustavi suze, kao da su tekle i za njega i za nju. "Znači, Ender ipak ima decu", reče ona.
     "Od njega sam naučio kako da budem otac, i mislim da sam prokleto dobar otac."
     Valentina se naže napred. Bilo je vreme da se pređe na stvar. "To znači da ti, više od bilo koga drugog, možeš da izgubiš nešto zaista divno i dragoceno ako ne uspemo u svojim naporima."
     "Znam", reče Olhado. "Moj izbor je, dugoročno gledano, sebičan. Srećan sam, ali ne mogu ničim pomoći da se Luzitanija spase."
     "Pogrešno", reče Valentina. "Samo to još ne znaš."
     "Šta ja mogu da radim?"
     "Hajde da još malo pričamo, pa da vidimo hoćemo li otkriti. I ako se slažeš, Lauro, tvoja Žaklina bi mogla da prestane da prisluškuje iz kuhinje i da dođe i pridurži nam se."
     Žaklina plašljivo uđe i sede kraj muža. Valentini se dopalo što su se uhvatili za ruke. Posle toliko dece - to ju je podsetilo kako se držala za ruke sa Jaktom, i koliko joj je to prijalo.
     "Lauro", reče ona, "Endru mi je rekao kako si, dok si bio mlađi, bio najbistriji od sve dece Ribeirinih. Da si razgovarao s njim o neverovatnim filozofskim temama. U ovom trenutku, Lauro, usvojeni nećače moj, upravo nam je neverovatna filozofija potrebna. Jesi li pustio mozak na pašu otkako si se oženio? Ili se još baviš dubokim mislima?"
     "Imam ja svoje misli", reče Olhado. "Ali ni sam ne verujem mnogo u njih."
     "Radimo na putovanju bržem od svetlosti, Lauro. Radimo na otkrivanju duše kompjuterske ličnosti. Pokušavamo da izgradimo veštački virus koji ima ugrađenu sposobnost samoodbrane. Radimo na magiji i čudima. Bilo bi mi drago ako bi mogao da mi pružiš neki novi pristup prirodi života i stvarnosti."
     "Ne znam o kakvim razgovorima je govorio Endru", reče Olhado. "Prestao sam da učim fiziku. Ja..."
     "Da sam htela učenje, čitala bih knjige. Reći ću ti ono što je kazala jedna veoma pametna kineska sluškinja na planeti Staza: pusti da čujem tvoje misli, pa ću sama odlučiti šta mi je od koristi, a šta nije."
     "Kako? Ni ti nisi fizičar."
     Valentina priđe kompjuteru koji je tiho čekao u uglu. "Smem li da ga uključim?"
     "Pois nao", reče on. Naravno.
     "Kad to učinim, sa nama će biti i Džejn."
     "Enderov lični program."
     "Kompjuterska ličnost čiju dušu pokušavamo da lociramo."
     "Ah", reče on. "Možda bi ti trebalo meni da objašnjavaš."
     "Već znam šta ja znam. Prema tome, počni da pričaš. O onim idejama koje si imao kao dete, i šta je potom bilo sa njima."

     Kuara je isturila bodlje istog časa kad je Miro ušao kod nje. "Ne trudi se", reče ona.
     "Oko čega?"
     "Ne trudi se da mi govoriš o mojoj dužnosti prema čovečanstvu ili o porodici - što su inače dve odvojene grupe, bez ikakvih dodirnih tačaka."
     "Jesam li zato došao?" upita Miro.
     "Ela te je poslala da me ubediš da ti kažem kako da kastrirate deskoladu."
     Miro pokuša humorom. "Ja nisam biolog. Je li to uopšte moguće?"
     "Ne budi sladak", reče Kuara. "Ako im odsečemo mogućnost prenošenja informacija od virusa do virusa, to je isto kao da im odsečemo jezik i pamćenje i sve što ih čini inteligentnim. Ako hoće da zna ovo, neka uči što sam ja učila. Trebalo mi je samo pet godina rada da stignem dovde."
     "Dolazi flota."
     "Znači, jesi izaslanik."
     "A deskolada može otkriti način da..."
     Prekinula ga je i završila njegovu rečenicu. "Da zaobiđe sve naše strategije kontrole, znam."
     Miro je bio povređen, ali navikao se da ljudi postanu nestrpljivi zbog njegovog sporog govora i da ga prekidaju. Ona je barem pogodila šta je hteo da kaže. "Bilo kada", reče on. "Ela oseća nedostatak vremena."
     "Onda bi trebalo da mi pomogne da naučim kako da razgovaram sa virusom. Da ga ubedim da nas ostavi na miru. Da sklopim dogovor, kao Endru sa pekeninjosima. Umesto toga, ona me je isključila iz laboratorije. E, to može da se igra i udvoje. Ona je isključila mene, a ja sam isključila nju."
     "Izdavala si tajne pekeninjosima."
     "Oh, da, majka i Ela kao čuvari istine! One hoće da odlučuju ko šta sme da zna. E, Miro, hajde da ti kažem jednu tajnu. Ne možeš zaštititi istinu sprečavajući druge da je saznaju."
     "To znam", reče Miro.
     "Majka je potpuno uništila našu porodicu time što je čuvala svoje proklete tajne. Nije čak htela da se uda za Liba jer je bila rešena da čuva glupu tajnu, koja mu je, da je znao, mogla spasti život."
     "Znam", reče Miro.
     Ovog puta progovorio je sa tolikom žestinom da se Kuara trgla. "Oh, dobro, valjda je ta tajna bila važnija vama nego meni. Ali onda bi trebalo da budeš na mojoj strani, Miro. Tvoj život bio bi mnogo bolji, svima nama bilo bi mnogo bolje, da se majka lepo udala za Liba i rekla mu sve svoje tajne. On bi verovatno još bio živ."
     Vrlo zgodna rešenja. Lepo složeno šta-bi-bilo-kad-bi-bilo. A sve potpuno pogrešno. Da se Libo oženio Novinjom, ne bi se oženio Bruhinjom, Ouandinom majkom, i tako se Miro ne bi neoprezno zaljubio u sopstvenu polusestru, jer nje uopšte ne bi ni bilo. To mu je, ipak, bilo suviše teško da kaže, svojim mucavim govorom. Zato se ograničio da kaže: "Ouanda se ne bi rodila", u nadi da će ona shvatiti ostatak.
     Ona se malo zamislila i uspela je da shvati. "U pravu si", reče ona. "Izvini. Ja sam tada bila samo dete."
     "Sve je to prošlost", reče Miro.
     "Ništa nije prošlost", reče Kuara. "I dalje se tako ponašamo. Uvek iste greške, ponovo i ponovo. Majka i dalje misli da možeš sačuvati ljude krijući od njih tajne."
     "A ti se slažeš", reče Miro.
     Kuara se opet zamisli. "Ela je pokušavala da spreči pekeninjose da saznaju kako radi na uništenju deskolade. To je tajna koja je mogla uništiti čitavu zajednicu pekeninjosa, a da ih niko ništa nije pitao. Sprečavali su pekeninjose da štite sami sebe. Ali ja čuvam tajnu zato što je to - možda - način da se deskolada intelektualno kastrira, da se svede na nešto poluživo."
     "Da se spasu ljudi bez uništenja pekeninjosa."
     "Ljudi i pekeninjosi, udruženi u dogovoru kako da zbrišu bespomoćnu treću vrstu!"
     "Ne baš bespomoćnu."
     Pretvarala se da ga nije čula. "Isto kao što su Španija i Portugalija naterale papu da podeli svet između njihovih katoličkih veličanstava, u davna vremena, odmah posle Kolumba. Linija na mapi, i puf - eto Brazila, u kome se ne govori španski, već portugalski. Nije važno što je pri tom moralo da umre devet od deset Indijanaca, i što su ostali izgubili sva moguća prava, čak i svoj jezik..."
     Sada je bio red na Mira da postane nestrpljiv. "Deskolada nema veze sa Indijancima."
     "To je razumna vrsta."
     "Nije", reče Miro.
     "Oh?" upita Kuara. "A otkuda si tako siguran? Gde ti je diploma iz mikrobiologije i ksenogenetike? Mislila sam da su sva tvoja znanja iz oblasti ksenologije. Od pre trideset godina."
     Miro nije odgovorio. Znao je da je ona svesna koliko je naporno radio po povratku da bi nadoknadio propušteno vreme. Bio je to nepravedan napad i glupo pozivanje na birokratiju. Nije vredelo odgovarati. Zato je samo sedeo i gledao je. Čekao je da se ona vrati u razumne okvire razgovora.
     "U redu", reče ona. "To je bio nizak udarac. Ali nisko je i što su poslali tebe da pokušaš da me nagovoriš. Pokušavaju da igraju na sentimentalnost."
     "Kakvu sentimentalnost?" upita Miro.
     "Zato što si... što si..."
     "Invalid", reče Miro. Nije ni pomislio na činjenicu da sažaljenje sve komplikuje. Ali šta on tu može? Šta god da radi, svi vide kako to radi bogalj.
     "Ovaj, da."
     "Nije me poslala Ela", reče Miro.
     "Onda majka."
     "Nije ni majka."
     "Oh, znači ti si svojevoljno smetalo? Ili ćeš mi sad reći kako te je poslalo čitavo čovečanstvo? Ili da si izaslanik apstraktnih vrednosti? 'Šalje me pristojnost'."
     "Da je tako, videlo bi se da sam došao na pogrešno mesto."
     Trgla se kao da ju je ošamario.
     "Oh, znači ja sam nepristojna?"
     "Poslao me je Endru", reče Miro.
     "Još jedan veliki manipulator."
     "Došao bi on lično."
     "Ali strašno je zauzet svojim uplitanjima. Nossa Senhora, on je sveštenik, a meša se u naučna pitanja koja su toliko iznad njega da..."
     "Umukni", reče Miro.
     Rekao je to tako silovito da je zaista umuknula - mada joj nije bilo pravo.
     "Ti znaš šta je Endru", reče Miro. "Napisao je 'Kraljicu-maticu' i..."
     "'Kraljicu-maticu' i 'Hegemona' i 'Život Ljudskog'."
     "Nemoj mi tvrditi da on nema pojma."
     "Neću. Znam da nije tako", reče Kuara. "Ali strašno se ljutim. Osećam se kao da su svi protiv mene."
     "Protiv onoga što radiš, da", reče Miro.
     "Zašto niko ne vidi stvari iz mog ugla?"
     "Ja ih vidim", reče Miro.
     "Pa kako onda možeš..."
     "Takođe ih vidim i iz mog ugla."
     "Da. Gospodin Nepristrasni. Potrudiš se da mislim da me razumeš. Pristup pun saosećanja."
     "Sadiša umire, pokušavajući da sazna ono što ti verovatno već znaš."
     "Nije tačno. Ne znam da li inteligencija pekeninjosa potiče od virusa ili ne."
     "Potkresani virus mogao bi da se testira, a da ga ne ubije."
     "Potkresani - jesi li tu reč namerno odabrao? Baš zgodno. Bolje zvuči nego kastrirani. Odseci mu sve udove. I glavu. Ostavi samo trup. Bespomoćan. Bezuman. Srce koje kuca, bez ikakve svrhe."
     "Sadiša..."
     "Sadiša je zaljubljen u pomisao da postane mučenik. On želi da umre."
     "Sadiša te moli da dođeš i razgovaraš sa njim."
     "Ne."
     "Zašto?"
     "Ma hajde, Miro. Šalju mi bogalja. Hoće da dođem i razgovaram sa umirućim pekeninjom. Kao da bih izdala čitavu jednu vrstu ako me prijatelj na samrti - a pri tom dobrovoljac - zamoli na izdisaju."
     "Kuara."
     "Da, slušam te."
     "Sigurno?"
     "Disse due sim!" obrecnu se ona. Rekla sam da slušam.
     "Možda si sasvim u pravu."
     "Baš ljubazno od tebe."
     "Ali možda su u pravu oni."
     "Stvarno si nepristrasan."
     "Rekla si da je pogrešno donositi odluku koja bi mogla ubiti pekeninjose, a da nismo razgovarali sa njima. Pa zar ti..."
     "Ne radim istu stvar? A šta bi, po tvome, trebalo da uradim? Da objavim svoje mišljenje i organizujem referendum? Nekoliko hiljada ljudi, milioni pekeninjosa na tvojoj strani - ali postoje bilioni virusa deskolade. Odluka većine. Slučaj okončan."
     "Deskolada nije razumna", reče Miro.
     "Za tvoju informaciju", reče Kuara, "znam sve o najnovijem razvoju događaja. Ela mi je poslala prepise. Neka kineska devojka u provincijskoj koloniji, koja nema pojma o ksenogenetici, dolazi do neverovatne hipoteze, a vi se svi ponašate kao da je to već dokazano."
     "Dobro - dokaži da je pogrešna."
     "Ne mogu. Isključena sam iz laboratorije. Dokaži ti da je tačna."
     "Okamova oštrica pokazuje da je tačna. Najjednostavnije objašnjenje koje se uklapa u činjenice."
     "Okam je srednjovekovni matori krelac. Najjednostavnije objašnjenje koje se uklapa u činjenice uvek je - Božje delo. Ili možda da je ona starica u komšiluku veštica. Ona je to učinila. Eto šta je ta vaša hipoteza - samo čak ne znate ni gde je veštica."
     "Deskolada se prenaglo pojavila."
     "Nije evoluirala, znam. Morala je doći odnekuda. Dobro. Čak i ako je veštačka, ne znači da sada nije razumna."
     "Pokušava da nas ubije. To je varels, a ne raman."
     "Oh, da, Valentinina hijerarhija. Dobro, po čemu da znam da je deskolada varels, a mi ramani? Koliko ja vidim, inteligencija je inteligencija. Varels je samo reč koju je Valentina smislila kako bi rekla 'inteligencija koju smo rešili da ubijemo', a raman znači 'inteligencija koju nismo rešili da ubijemo'."
     "To je neprijatelj s kojim se ne može razgovarati."
     "Postoji li neka druga vrsta neprijatelja?"
     "Deskolada nema poštovanja prema drugim oblicima života. Želi da nas ubije. Već vlada pekeninjosima. A sve to samo da bi regulisala ovu planetu i širila se na druge svetove."
     Začudo, pustila ga je da završi podužu izjavu. Da li to znači da ga zaista sluša?
     "Priznajem deo hipoteze te Vang-mu", reče Kuara. "Zvuči logično da deskolada reguliše luzitanijsku gealogiju. Zapravo, kad malo razmislim, to je očigledno. To objašnjava većninu razgovora koje sam primetila - prenošenje podataka od virusa do virusa. Verovatno je dovoljno svega nekoliko meseci da poruka dospe do svakog virusa na planeti - to bi moglo da bude. Ali to što deskolada reguliše gealogiju ne znači da nije razumna. Zapravo, pre bi bilo obrnuto - deskolada, preuzimajući odgovornost za regulaciju gealogije čitave planete, pokazuje altruizam. I želju da štiti - ako vidiš lavicu kako zamahuje kandžama na uljeza kako bi zaštitila svoje mlade, diviš joj se. Deskolada upravo to čini - zamahuje kandžama na ljude kako bi zaštitila ono što joj je najveća odgovornost. Živu planetu."
     "Lavica koja štiti svoje mlade."
     "Valjda."
     "Ili besan pas koji proždire naše bebe."
     Kuara zaćuta i zamisli se. "Ili oboje. Zašto ne bi bilo oboje? Deskolada ovde pokušava da reguliše planetu. No, ljudi postaju sve opasniji i opasniji. Za nju, mi smo besni psi. Čupamo iz korena biljke koje su deo njenog sistema regulacije, i sadimo naše, potpuno drugačije. Zbog nas se neki pekeninjosi ponašaju čudno i ne slušaju je. Spalili smo šumu u vreme kada je ona želela da širi šume. Naravno da želi da nas se oslobodi!"
     "Prema tome, rešena je da nas uništi."
     "Njeno je pravo da pokuša! Kad ćeš uvideti da deskolada ima svoja prava?"
     "A imamo li ih mi? Ili pekeninjosi?"
     Opet pauza. Bez trenutnog protivargumenta. To mu je pružilo nadu da ga ona možda zaista sluša.
     "Znaš šta, Miro?"
     "Šta?"
     "Bili su u pravu što su te poslali."
     "Otkud to?"
     "Zato što nisi jedan od njih."
     To je sasvim tačno, pomisli Miro. Ja nikada više neću biti 'jedan od' bilo čega.
     "Možda ne možemo da razgovaramo sa deskoladom. Možda je ona stvarno veštački stvorena. Biološki robot koji radi ono za šta je programiran. Ali možda i nije tako. A oni me sprečavaju da to saznam."
     "Šta ako ti otvore laboratoriju?"
     "Neće hteti", reče Kuara. "Ako misliš da hoćeš, onda ne poznaješ Elu i majku. One su odlučile da meni ne treba verovati, i to je gotovo. E, ja sam rešila da ni njima ne treba verovati."
     "Pa će čitava jedna vrsta izumreti zbog porodičnog ponosa."
     "Stvarno misliš da je samo to, Miro? Ponos? Da sam uporna samo zbog glupe porodične svađe?"
     "Naša porodica ima ogromne količine ponosa."
     "Pa, ma šta ti mislio, ja ovo radim zbog savesti, bez obzira na to hoćeš li ti to proglasiti za ponos, tvrdoglavost ili nešto treće."
     "Verujem ti", reče Miro.
     "Ali da li ja verujem tebi kada kažeš da mi veruješ? Kakva zbrka." Ona se okrete ka terminalu. "Idi sad, Miro. Rekla sam ti da ću razmisliti, i učiniću to."
     "Idi kod Sadiše."
     "Razmisliću i o tome." Držala je prste nad tastaturom. "On mi jeste prijatelj, da znaš. Nisam čudovište. Ići ću kod njega, budi siguran."
     "Dobro."
     On pođe ka vratima.
     "Miro", reče ona.
     On se okrete, iščekujući.
     "Hvala što mi nisi zapretio da će onaj vaš kompjuterski program da mi razbije šifre ako ih ne sklonim sama."
     "Naravno da ne bi", reče on.
     "Endru bi mi pretio time, znaš. Svi misle da je on svetac, ali on uvek zastrašuje ljude koji se ne slažu s njim."
     "On ne preti."
     "Viđala sam ga da to radi."
     "On upozorava."
     "Oh, izvini. Ima li razlike?"
     "Da", reče Miro.
     "Jedina razlika između upozorenja i pretnje jeste u tome da li ga primaš ili daješ", reče Kuara.
     "Ne", reče Miro. "Razlika je šta misliš pod tim."
     "Odlazi", reče ona. "Moram da radim, čak i dok razmišljam. Zato idi."
     On otvori vrata.
     "Ali, hvala", reče ona.
     On zatvori vrata za sobom.
     Dok se udaljavao od Kuarinog stana, Džejn mu se javi u uhu. "Vidim da si odlučo da joj ne kažeš da sam provalila njene šifre i pre nego što si došao."
     "Pa, dobro", reče Miro. "Osećam se kao licemer što je slušam kako se zahvaljuje na tome što joj nisam zapretio da ću učiniti ono što sam već učinio."
     "Ja sam to učinila."
     "Mi. Ti, ja i Ender. Podla grupa."
     "Hoće li ona stvarno razmisliti?"
     "Možda", reče Miro. "Ili je možda već razmislila i odlučila da sarađuje, pa joj je samo trebao neki izgovor. Ili je možda već odlučila da neće sarađivati, pa je samo bila ljubazna jer joj je bilo žao mene."
     "Šta misliš, šta će uraditi?"
     "Ne znam šta će raditi", reče Miro. "Znam šta ću ja uraditi. Stideću se sebe svaki put kad pomislim kako sam pustio da ona veruje kako poštujem njenu privatnost, mada smo joj već iskopirali sve dokumente. Ponekad mislim da uopšte nisam dobar čovek."
     "Obrati pažnju na to da ti nije rekla da svoje prave nalaze drži negde izvan kompjuterksog sistema, tako da sam mogla da dođem jedino do beskorisnog smeća. Nije ni ona bila baš iskrena prema tebi."
     "Da, ali ona je fanatik bez ikakvog osećanja za ravnotežu i uzajamnost."
     "To sve objašnjava."
     "Neke osobine se stalno ponavljaju u porodici", reče Miro.

     Kraljica-matica je ovog puta bila sama. Možda je bila iznurena od nečega - parenja? Polaganja jaja? Izgledalo je da ona stalno to radi. Nije imala izbora. Sad kad je trebalo koristiti radnike i za patroliranje oko ljudske kolonije, morala je da ih proizvodi još više. Njeno potomstvo nije trebalo ničemu učiti - brzo su ulazili u zrelost, pošto su imali sva znanja potrebna odraslim jedinkama. No, proces začinjanja, polaganja jaja, izleganja i učaurivanja ipak je zahtevao vremena. Nedelje za svaku odraslu jedinku. Stvarala je ogroman broj mladih, u poređenju sa jednim ljudskim bićem. No, u poređenju sa gradom Milagrom, sa više od hiljadu žena u godinama pogodnim za rađanje, kolonija insekata imala je samo jednu plodnu ženku.
     Enderu je uvek bilo nelagodno od pomisli da postoji samo jedna kraljica. Šta ako joj se nešto desi? No, kraljici-matici je, opet, bilo nelagodno od pomisli da ljudska bića mogu imati samo šačicu dece - šta ako se njima nešto desi? Obe vrste upražnjavale su kombinaciju nege i brojnosti da bi zaštitile svoje genetsko nasleđe. Ljudi su imali brojnost roditelja, sa pažljivom negom malobrojnog potomstva. Kraljica-matica imala je brojnost potomstva, koje potom neguje roditelja. Svaka vrsta je našla svoju ravnotežu strategija.
     Zašto nas gnjaviš time?
     "Zato što smo se našli u ćorsokaku. Zato što se svi trude, a ti si ugrožena koliko i mi."
     Jesam li?
     "Deskolada preti tebi koliko i nama. Jednog dana verovatno više nećeš biti u stanju da je kontrolišeš, i onda ćeš propasti."
     Ali ti me ne pitaš za deskoladu.
     "Ne." Pitao ju je za problem putovanja bržeg od svetlosti. Grego je naprezao mozak. U zatvoru i nije imao o čemu drugom da misli. Kad je Ender poslednji put razgovarao sa njim, rasplakao se - koliko od iznurenosti, toliko od osujećenosti. Hrpe papira ispunio je jednačinama, rasipajući ih po sobi određenoj za ćeliju. "Zar ti nije stalo do putovanja bržeg od svetlosti?"
     To bi bilo vema lepo.
     Ravnodušnost odgovora gotovo ga je zabolela, toliko se razočarao. Ovako izgleda očajanje, pomisli on. Kuara neće da nam da podatke o prirodi inteligencije deskolade. Sadiša umire od nedostatka deskolade. Han Fei-cu i Vang-mu trude se da dostignu godine učenja u nekoliko oblasti, sve odjednom. Grego iznuren. A nikakvog rezultata.
     Mora da je čula njegovu patnju, jasno kao da je urliknuo.
     Nemoj.
     Nemoj.
     "Vi ste uspeli", reče on. "Mora da je moguće."
     Nikada nismo putovali brže od svetlosti.
     "Vi ste projektovali delovanje preko mnogih svetlosnih godina. Našli ste me."
     Ti si našao nas, Endere.
     "Nije tako", reče on. "Nisam ni znao za naš mentalni dodir dok nisam našao poruku koju ste mi ostavili." To je bio najčudniji trenutak u njegovom životu, kada je stajao na tuđinskom svetu i gledao model, kopiju predela koji je postojao na samo još jednom jedinom mestu - u kompjuteru na kome je igrao svoju ličnu verziju Fantazijske igre. Kao kad ti priđe potpuno nepoznata osoba i ispriča ti šta si noćas sanjao. Oni su bili u njegovoj glavi. Bio je i uplašen i uzbuđen. Prvi put u životu bio je poznat. Ne čuven - bio je čuven u čitavom čovečanstvu, i u to vreme samo po dobru, bio je najveći heroj svih vremena. Svi drugi ljudi znali su za njega. Ali pred ovim delom insekata, prvi put je otkrio da ga neko poznaje.
     Razmisli, Endere. Da, posegnuli smo ka našem neprijatelju, ali nismo tražili tebe. Tražili smo nekoga nalik na nas. Mrežu povezanih umova, sa središnjim umom koji je kontroliše. Mi nalazimo umove jedni drugih bez pokušavanja, jer poznajemo sistem. Naći sestru isto je kao da nađeš sebe.
     "Pa, kako ste me onda našli?"
     Nikada nismo razmišljali kako. Naprosto smo to učinili. Našli smo blistavo vreli izvor. Mrežu, ali veoma čudnu, sa promenljivim učesnicima. A u središtu nije bio neko nalik na nas, nego samo još jedna... obična jedinka. Ti. Ali tako snažna. Usmerena u mrežu, ka ostalim ljudima. Usmerena ka unutra, ka svojoj kompjuterskoj igri. I usmerena ka napolje, dalje od svega, ka nama. Tragao si za nama.
     "Nisam tragao za vama. Pručavao sam vas." Gledao je svaki video što je postojao u Borbenoj Školi, pokušavajući da razume kako dejstvuje um insekata. "Zamišljao sam vas."
     To i mi kažemo. Tražio si nas. Zamišljao si nas. Tako mi tražimo jedni druge. Znači, prizivao si nas.
     "I to je bilo sve?"
     Ne, ne. Bio si tako čudan. Nismo znali šta si. Nismo mogli ništa da pročitamo u tebi. Tvoj vid bio je tako ograničen. Tvoje ideje tako su se brzo menjale, i mogao si da misliš samo na jednu po jednu stvar. A mreža oko tebe veoma se menjala, veza svakog učesnika sa tobom s vremenom je jačala ili slabila, ponekad veoma brzo...
     Bilo mu je teško da pojmi o čemu je reč. U kakvu je to mrežu bio uključen?
     Drugi vojnici. Tvoj kompjuter.
     "Nisam bio povezan. Oni su samo bili moji vojnici."
     Kako misliš da smo mi povezani? Vidiš li neke žice?
     "Ali ljudi su pojedinci, ne kao vaši radnici."
     Mnogo kraljica, mnogo radnika, svi se premeštaju, vrlo zbunjujuće. Užasno, jezivo vreme. Kakva su to čudovišta što su zbrisala naš kolonijski brod? Kakva su to stvorenja? Bili ste toliko čudni da nismo uopšte mogli da vas zamislimo. Mogli smo da te osetimo tek kada si počeo da tražiš nas.
     To mu nimalo nije pomoglo. To nije imalo nikakve veze sa putovanjem bržim od svetlosti. Sve je bilo zbrkano, nimalo nalik na nauku. Ništa što bi Grego mogao da matematički izrazi.
     Da, tako je. Mi ne radimo ovo kao nauku. Nije to tehnologija. Nema brojeva, čak ni misli. Našli smo te kao da smo iznedrili novu kraljicu. Kao da smo zasnovali novo stanište.
     Ender i dalje nije shvatao kako uspostavljanje ansibl-veze sa njegovim mozgom može ličiti na izleganje nove kraljice. "Objasni mi."
     Mi ne razmišljamo o tome. Naprosto radimo tako.
     "Ali šta radite?"
     Ono što uvek radimo.
     "A šta to uvek radite?"
     Kako uspeš da ti se penis ispuni krvlju da bi se pario, Endere? Kako navedeš svoj pankreas da luči enzime? Kako započinješ pubertet? Kako dovodiš pogled u žižu?
     "Onda se seti kako to radiš, pa mi pokaži."
     Zaboravljaš da ti se ne dopada kad ti pokazujemo stvari preko tvojih očiju.
     To je bilo tačno. Pokušala je to svega par puta, kada je on još bio vrlo mlad, kad je tek našao njenu čauru. Nije mogao to da podnese, nije mogao da se razabere. Bleskovi, poneka jasna scena, ali toliko se dezorijentisao da se upaničio, i verovatno i onesvestio; bio je, međutim, sam i nije bio sasvim siguran šta se desilo, klinički govoreći.
     "Ako ne možeš da mi kažeš, moramo nešto da učinimo."
     Jesi li ti kao Sadiša? Pokušavaš da umreš?
     "Ne. Reći ću ti kad da staneš. Ako ne umrem pre toga."
     Pokušaćemo - nešto između. Nešto blaže. Mi ćemo se sećati, i reći ćemo ti šta se dešava. Pokazaćemo ti deliće. Zaštitićemo te. Bezbednost.
     "Dobro, pokušaj."
     Nije mu dala vremena da se pripremi. Smesta se osetio kao da gleda složenim očima, ne jednim okom sa mnogo prelomljenih prikaza iste slike, nego je svako sočivo davalo sopstvenu sliku. To je izazvalo isti osećaj vrtoglavice kao i pre mnogo godina. No, ovog puta malo je bolje razumeo - delom zato što je ona pazila da slika bude manje intenzivna nego ranije, a delom zato što je sada ipak znao nešto o kraljici-matici, o onome što mu upavo čini.
     Mnoge različite slike prikazivale su šta vidi svaki od mnogobrojnih radnika, kao da je svaki od njih posebno oko povezano sa istim mozgom. Nije bilo nade da će Ender moći da se snađe u tolikom broju slika.
     Pokazaćemo ti jednu. Jednu koja je važna.
     Većina slika smesta nestade. Potom, jedna po jedna, skloniše se i ostale. Pretpostavljao je da ona ima nekakav sistem organizacije za radnike. Mogla je da zanemari one koji nisu deo procesa stvaranja kraljice. Potom je, zbog Endera, morala da probere čak i one koji jesu deo tog procesa, a to je bilo teže, jer je ona obično sortirala slike po zadacima, a ne po pojedinačnim radnicima. No, na kraju je uspela da mu pokaže glavnu sliku, a on je mogao da se usmeri na nju, zanemarivši bleskove i titranje perifernog vida.
     Izlegala se kraljica. To mu je već pokazivala, pažljivo planiranom slikom kada su se tek sreli, dok je pokušavala da mu objasni stvari. No, sada to nije bila pročišćena, pažljivo usklađena prezentacija. Nije bilo čistoće. Slika je bila mračna, izlomljena, stvarna. Ovo je bilo sećanje, a ne umetnost.
     Vidiš da imamo telo kraljice. Znamo da je kraljica jer je počela da poseže za radnicima još dok je bila larva.
     "Možeš da razgovaraš sa njom?"
     Veoma je glupa. Kao radnik.
     "Ne razvija inteligenciju dok se ne učauri?"
     Ne. Ima je - kao tvoj mozak. Pamćenje i mišljenje. Samo je prazna.
     "Znači, moraš da je učiš."
     Čemu bi korisitlo učenje? Onaj koji misli nije tu. Nalaženje stvari. Povezivanje.
     "Nemam pojma o čemu govoriš."
     Onda prestani da gledaš i pokušaj da misliš. To se ne radi očima.
     "Onda prestani da mi išta pokazuješ, ako sve zavisi od drugih čula. Ljudima su oči suviše važne; ako išta vidim, to pokriva sve sem jasnog govora, a mislim da u stvaranju kraljice toga nema baš mnogo."
     Ovako?
     "I dalje nešto vidim."
     Tvoj mozak to pretvara u viđenje.
     "Onda mi objasni. Pomozi mi da se snađem."
     Tako mi osećamo jedni druge. Nalazimo mesto za posezanje u telu kraljice. I radnici ga imaju, ali ono poseže samo za kraljicom, a kada je nađe, nema više posezanja. Kraljica uvek poseže. Doziva.
     "I kada je nađeš?"
     Mi znamo gde je ona. Telo kraljice. Prizivač radnika. Čuvar pamćenja.
     "Pa šta onda tražite?"
     Mi-stvar. Vezu. Ono što stvara smisao.
     "Znači, postoji još nešto? Nešto osim tela kraljice?"
     Da, naravno. Kraljica je samo telo, kao i radnici. Zar nisi znao?
     "Ne, nikad to nisam video."
     Ne može se videti. Bar ne očima.
     "Nisam znao da treba da tražim još nešto. Video sam stvaranje kraljice kada si mi ga prvi put pokazala, pre mnogo godina. Mislio sam da sam razumeo."
     I mi smo mislili.
     "Ako je kraljica samo telo, šta si onda ti?"
     Mi smo kraljica-matica. I svi radnici. Mi dolazimo i od svih stvaramo jednu ličnost. Telo kraljice nam se pokorava kao i tela radnika. Mi ih držimo na okupu, štitimo ih, udešavamo da rade savršeno, kad je ko potreban. Mi smo središte. Svako od nas.
     "Ali uvek si govorila kao da si ti kraljica-matica."
     I jesmo. I svi radnici. Mi smo svi zajedno.
     "Ali ta stvar u središtu, to što povezuje..."
     Mi ga pozivamo da dođe i preuzme telo kraljice, kako bi mogla da postane mudra, da bude naša sestra.
     "Pozivate ga. Šta je to?"
     Ono što pozivamo.
     "Da, šta je to?"
     Šta to pitaš? To je ono što se poziva. Mi ga pozivamo.
     To je bilo gotovo nepodnošljivo. Ogroman deo onoga što čini kraljica-matica potpuno je nagonsko. Ona nema jezik, i zato nije imala potrebu ni da razvija jasna objašnjenja onoga što nikada do sada nije morala da objašnjava. Mora joj pomoći da nađe način kako bi razjasnila ono što on ne može neposredno da primi.
     "Gde ga nalazite?"
     Čuje naš poziv i dolazi.
     "Ali kako ga zovete?"
     Kao što si ti pozvao nas. Zamislimo stvar u koju treba da se pretvori. Sistem staništa. Kraljicu i radnike i povezivanje. Potom dolazi ono što razume sistem i može da ga održi. Mi mu dajemo telo kraljice.
     "Znači, pozivate neko drugo stvorenje da dođe i zaposedne kraljicu."
     Da postane kraljica i radnici i sve. Da održi sistem koji zamislimo.
     "Odakle to dolazi?"
     Odande gde je bilo dok ne oseti da ga pozivamo.
     "Ali gde je to?"
     Nije ovde.
     "Dobro, verujem ti. Ali odakle dolazi?"
     Ne mogu da smislim mesto.
     "Zaboravila si?"
     Ne, nego to mesto ne može da se zamisli. Kad bismo mogli da ga zamislimo, oni bi već mislili o sebi i niko nikada ne bi morao da prihvati sistem koji im pokažemo.
     "Kakva je stvar taj povezivač?"
     Ne vidiš ga. Ne znaš ga dok ne nađe sistem, a onda, kad je tu, onda je kao mi.
     Ender se i nehotice strese. Sve ovo vreme mislio je da razgovara sa samom kraljicom-maticom. Sada je shvatio da ono što govori u njegovom umu samo koristi njeno telo onako kako već koristi insekte. Simbioza. Parazit koji kontroliše, zaposedne čitav sistem kraljice-matice, koristi ga.
     Ne. To je ružno i strašno, to što misliš. Mi nismo nešto drugo. Mi smo ovo. Mi jesmo kraljica-matica, isto onako kako si ti telo. Ti kažeš - moje telo, ali ti jesi tvoje telo, ali si isto tako i vlasnik tela. Kraljica-matica smo mi, ovo telo sam ja, ne nešto drugo iznutra. Ja. Ja nisam bila ništa dok nisam našla slike.
     "Ne razumem. Kako to izgleda?"
     Kako da se setim? Nisam ni imala sećanja dok nisam pošla za slikama i došla ovamo i postala kraljica-matica.
     "Kako onda znaš da nisi samo kraljica-matica?"
     Zato što sam, posle dolaska, dobila sva sećanja. Videla sam telo kraljice pre nego što sam došla, a onda sam videla telo kraljice kad sam bila u njemu. Bila sam dovoljno snažna da održim sistem u umu, i onda sam mogla da ga zauzmem. Da postanem to. Potrajalo je mnogo dana, ali onda smo bili celina i mogli su da nam daju sećanja jer sam imala celovito pamćenje.
     Slika kraljice-matice koju mu je slala sada je izbledela. Ionako mu nije bila od pomoći, ili barem ne na način koji bi mogao da shvati. Ipak, mentalna slika sada mu je bila jasna, ona koja je dolazila iz njegovog uma kao objašnjenje svega što je ona govorila. Druge kraljice-matice - ne fizički prisutne, uglavnom, nego filotički povezane sa kraljicom koja mora biti prisutna - sadrže u umu sistem odnosa između kraljice-matice i radnika, sve dok neko od tih tajanstvenih stvorenja bez pamćenja ne bude u stanju da zadrži sistem u svom umu i stoga da preuzme kontrolu nad njim.
     Da.
     "Ali odakle te stvari potiču? Kuda idete da ih dovedete?"
     Ne idemo nikuda. Pozovemo, i one dođu.
     "Znači, ona su svuda?"
     Ovde svakako nisu. Ni negde blizu. Na drugom mestu.
     "Ali rekla si da ne morate da idete nikuda po njih."
     Vrata. Ne znamo gde su oni, ali svuda postoje vrata.
     "Kako izgledaju ta vrata?"
     Tu reč je smislio tvoj mozak. Vrata. Vrata.
     Sada je shvatio da je reč vrata prizvao njegov mozak, kako bi dao smisao pojmu koji mu je ubačen u um. I odjednom je mogao da pojmi razumljivo objašnjenje.
     "Oni nisu u istom vremenskoprostornom kontinuumu kao mi. Ali mogu da uđu u njega na bilo kom mestu."
     Za njih su sva mesta isto mesto. Sva 'gde' su isto 'gde'. Oni mesto dobijaju u sistemu.
     "Ali to je neverovatno. Prizivate neko biće sa drugog mesta, i..."
     Prizivanje nije bitno. Svi to mogu. Sve novonastalo. I vi to radite. Svaka ljudska beba ima tu stvar. I pekeninjosi ih imaju. I trava i sunčevo svetlo. Sve stvoreno ih priziva, i oni dolaze po sistem. Ako već ima nekoga ko razume sistem, oni dođu i zauzmu ga. Mali sistemi su vrlo laki. Naš sistem je težak. Samo vrlo mudri mogu da ga zauzmu.
     "Filote", reče Ender. "Stvari od kojih je stvoreno sve drugo."
     Reč koju kažeš nema značenje kao što smo mi mislili.
     "Zato što tek povezujem. Mi nikada nismo pomislili na to što vi opisujete, ali stvar na koju jesmo mislili mogla bi da bude to što opisujete."
     Vrlo nejasno.
     "Dobro došla u klub."
     Nema na čemu smeh srećno.
     "Znači, kad stvarate kraljicu-maticu, vi već imate biološko telo, a ta nova stvar - ta filota koju pozivate sa ne-mesta gde filote prebivaju - ona mora biti takva da razume složeni sistem koji vi imate u umu, ono što kraljica-matica jeste, i kada se nađe neko ko to može, on preuzima takav sistem i zauzima telo i postaje ličnost tog tela..."
     Svih tela.
     "Ali još nema radnika, dok je kraljica-matica sasvim nova."
     On postaje ličnost budućih radnika.
     "Govorimo o prolasku iz neke druge vrste prostora. Sa mesta gde se filote već nalaze."
     Sve su na istom ne-mestu. To mesto jeste ne-mesto. Nema 'gde'. Svi su gladni mesta. Svi su žedni sistema. Svi čeznu za ličnošću.
     "I kažeš da smo i mi načinjeni od tog istog...?"
     Kako bismo te našli da niste?
     "Ali rekla si da ste me našli isto kao kad stvarate novu kraljicu-maticu."
     Nismo mogli da nađemo sistem u tebi. Pokušavali smo da sklopimo sistem između tebe i drugih ljudi, ali taj se stalno menjao i preoblikovao, pa nismo mogli da se snađemo u njemu. A ni ti nisi mogao da se snađeš u nama, pa ni tvoje posezanje ka nama nije moglo da stvori sistem. Zato smo našli treći sistem. Ti si posegnuo u mašinu. Toliko si čeznuo za njom. Kao žeđ za životom novog tela kraljice. Vezao si se za program u kompjuteru. On ti je pokazivao slike. Mogli smo da nađemo slike u kompjuteru, i našli smo ih i u tvom umu. Mogli smo da ih upoređujemo. Kompjuter je bio veoma složen, a ti si bio još složeniji, ali taj sistem se održavao. Kretali ste se zajedno, i dok ste bili zajedno posedovali ste jedno drugo, imali ste istu viziju. I kada bi ti nešto zamislio i učinio, kompjuter je obrađivao to i zamišljao nešto zauzvrat. Vrlo primitivno je zamišljao, taj kompjuter. Nije bio ličnost. Ali ti si ga pretvorio u ličnost time što si čeznuo za životom. Posezao si i delovao.
     "Fantazijska igra", reče Ender. "Stvorili ste sistem od Fantazijske igre."
     Zamislili smo isto ono što si i ti zamišljao. Svi mi zajedno. Prizivali smo. Sve je bilo vrlo složeno i čudno, ali ipak mnogo jednostavnije od svega drugog što smo našli u tebi. Od tada smo saznali - vrlo malo ljudi je sposobno da se usmeri onako kako si se ti usmerio na tu igru. I nismo videli nijedan drugi kompjuterski program koji bi reagovao na ljude onako kako je ta igra reagovala na tebe. I to je bila čežnja. Ciklusi, jedan za drugim, pokušaji da nađe nešto što bi napravio za tebe.
     "A kada ste pozvali..."
     Došlo je. Most koji nam je trebao. Povezivač za tebe i kompjuterski program. On je zadržao sistem, tako da je ostajao živ čak i kad ti nisi obraćao pažnju na njega. Bio je povezan sa tobom, ti si bio deo njega, ali i mi smo mogli da ga razumemo. To je bio most.
     "Ali kada filota preuzme novu kraljicu-maticu, ona je kontroliše, i telo kraljice i tela radnika. Zašto taj most što ste ga stvorili nije kontrolisao mene?"
     Misliš da nismo probali?
     "Zašto nije uspelo?"
     Nisi bio sposoban da prepustiš kontrolu takvom sistemu. Mogao si da svojom voljom postaneš deo sistema koji je stvaran i živ, ali on nije mogao da te kontroliše. Niti da te uništi. A u sistemu je bilo toliko tebe da ni mi nismo mogli da ga kontrolišemo. To nam je bilo suviše strano.
     "Ali i dalje ga koristite da mi čitate um."
     Koristimo ga da ostanemo povezani sa tobom uprkos svim razlikama. Proučavali smo te, naročito dok si igrao igru. I kako smo te postepeno razumevali, počeli smo da poimamo pojam čitave tvoje vrste. Da je svaka vaša jedinka živa, da uopšte nemate kraljicu-maticu.
     "Mnogo složenije nego što ste očekivali?"
     Da, i mnogo jednostavnije. Vaši pojedinačni umovi bili su jednostavniji tamo gde smo očekivali da budu složeniji, i složeniji tamo gde smo očekivali da budu jedonstavni. Shvatili smo da ste zaista živi i divni, na svoj izopačeni i tragični usamljenički način, i odlučili smo da više ne šaljemo kolonijske brodove na vaše svetove.
     "Ali mi to nismo znali. Kako smo mogli da znamo?"
     Takođe smo shvatili da ste užasni i opasni. Pogotovo ti, bio si opasan zato što si našao sve naše sisteme, a mi nismo mogli da smislimo ništa dovoljno složeno da te zbunimo. Zato si nas uništio, sve sem mene. Sada te bolje razumem. Imala sam mnoge godine da te proučavam. Nisi toliko užasno veličanstven kao što smo mislili.
     "Baš šteta. Užasna veličanstvenost sada bi mi veoma koristila."
     Mi više cenimo prijatan sjaj inteligencije.
     "Mi ljudi postajemo sporiji kako starimo. Daj mi još koju godinu i postaću sasvim udoban."
     Znamo da ćeš jednog dana umreti. Iako si uspeo da to toliko dugo odlažeš.
     Ender nije hteo da se ovo pretvori u još jedan razgovor o smrtnosti, niti o bilo kom drugom vidu ljudskog života koji su toliko čudili kraljicu-maticu. Ostalo je još jedno pitanje koje mu je palo na pamet za vreme kraljičine priče. Vrlo zanimljiva mogućnost.
     "Taj most što ste ga napravili. Gde je bio? U kompjuteru?"
     U tebi. Onako kako sam ja u telu kraljice-matice.
     "Ali nije deo mene."
     Deo tebe, a ipak ne-ti. Drugo. Izvan, ali unutra. Vezan za tebe, ali slobodan. Ne može da te kontroliše, a ti ne možeš da kontrolišeš njega.
     "Može li on da kontorliše kompjuter?"
     Nismo razmišljali o tome. Nije nam bilo važno. Možda može.
     "Koliko dugo ste koristili taj most? Koliko dugo je postojao?"
     Prestali smo da razmišljamo o tome. Razmišljali smo o tebi.
     "Ali dok god ste me proučavali, on je postojao."
     Kuda bi otišao?
     "Koliko dugo bi mogao da traje?"
     Nikad nismo napravili ništa slično tome. Kako da znamo? Kraljica-matica umire kad umre telo kraljice.
     "Ali u kome telu se nalazio most?"
     U tvom. U središtu sistema.
     "Ta stvar je bila u meni?"
     Naravno. Ali i dalje je bila ne-ti. Razočarali smo se, pošto nismo mogli da te kontrolišemo preko toga, pa smo prestali da mislimo o tome. Ali sada vidimo da je to bilo veoma važno. Trebalo je da ga istražujemo. Trebalo je da ga se setimo.
     "Ne. Za vas je to bilo kao.... telesna funkciuja. Kao kad stegneš pesnicu da nekome zapretiš. Uradiš to, i posle, kad ti više ne treba, ne primećuješ je li pesnica još tu ili nije."
     Ne razumemo kakve to ima veze, ali izgleda da u tebi veza postoji.
     "Još je živ, zar ne?"
     Može biti. Pokušavamo da ga osetimo. Nađemo. Gde da tražimo? Stari sistem nije više tu. Odavno ne igraš Fantazijsku igru.
     "Ali most bi još mogao biti povezan sa kompjuterom, zar ne? Veza između mene i kompjutera. Samo što je sistem mogao da razraste, zar ne? Mogao bi da uključi i druge ljude. Možda sa Mirom - mladićem koga sam jednom doveo ovamo..."
     Onaj oštećeni.
     "A umesto da bude povezan samo sa onim jednim kompjuterom, možda je sistem povezan sa hiljadama i hiljadama kompjutera, preko veza između svetova, preko ansibla."
     To je moguće. Most je bio živ. Mogao je da raste. Kao što mi rastemo kad stvaramo nove radnike. Sve ovo vreme. Sad kad si to pomenuo, sigurni smo da most još postoji jer smo mi još povezani sa tobom, a to je moguće samo preko tog sistema koji smo povezali sa tobom. Veza je sada vrlo snažna - i to je zbog toga. Mi smo mislili da veza postaje jača jer smo te bolje upoznali. Ali možda je jača zato što most raste.
     "A ja sam uvek mislio... Džejn i ja smo uvek mislili da je ona... da je nekako nastala u ansibl-vezama između svetova. Da je to verovatno mesto na kome ona oseća sebe, mesto koje je središte njenog... tela, umalo da kažem."
     Pokušavamo da osetimo da li most između nas još postoji. Teško ga je osetiti.
     "Kao da pokušavaš da nađeš neki određeni mišić koji koristiš čitavog života, ali nikada svesno."
     Zanimljivo poređenje. Ne vidimo kakve veze ima, ali ne, sada vidimo.
     "Poređenje?"
     Most. Veoma veliki. I sistem mu je ogroman. Više ne možemo da ga pojmimo. Veoma veliki. Pamćenje - vrlo zbunjujuće. Mnogo je teže nego kad smo tebe prvi put našli - vrlo zbunjujuće. Gubi se. Ne možemo više da ga držimo u umu.
     "Džejn", šapnu Ender. "Sada si sasvim odrasla."
     "Varaš, Endere", začu on Džejnin glas. "Ne mogu da čujem šta ti ona govori. Osećam samo da ti srce udara sve brže i da ubrzano dišeš."
     Džejn. Mnogo puta smo sreli to ime u tvom umu. Ali most nije osoba sa licem...
     "Nije ni Džejn."
     Kad pomisliš na to ime, u tvom umu vidimo lice. I dalje ga vidimo. Uvek smo mislili da je to neka osoba, ali sada...
     "Ona je most. Vi ste je stvorili."
     Prizvali smo je. Ti si stvorio sistem. Ona ga je preuzela. To što ona jeste, ta Džejn, taj most, počelo je od sistema koji smo našli u tebi i Fantazijskoj igri, da, ali ona je uspela da znatno poraste. Mora da je bila veoma snažna i moćna - filota, ako je tvoja reč tačna - kad je mogla da tvoj sistem toliko izmeni, a da i dalje pamti ko je.
     "Posegnuli ste preko mnogih svetlosnih godina i našli mene, jer sam ja tražio vas. A onda ste našli sistem i prizvali stvorenje iz drugog svemira koje je razumelo sistem i preuzelo ga i postalo Džejn. I sve to u jednom trenutku. Brže od svetlosti."
     Ali to nije putovanje brže od svetlosti. To je zamišljanje i prizivanje brže od svetlosti. I dalje ne može da te uzme sa jednog mesta i stavi na neko drugo.
     "Znam, znam. Ovo nam možda neće pomoći da odgovorimo na pitanje sa kojim sam došao. Ali imao sam još jedno pitanje, meni jednako važno, premda sam mislio da to nema nikakve veze sa vama, a ispalo je da ste sve vreme imali odgovor na njega. Džejn je stvarna, sve vreme je bila živa, i njena ličnost nije negde napolju u svemiru, nego u meni. Povezana je sa mnom. Ne mogu je ubiti ako je isključe. To je već nešto."
     Ako unište sistem, ona će umreti.
     "Ali ne mogu da unište čitav sistem, zar ne shvataš? To nimalo ne zavisi od ansibla. Zavisi od mene i od veze između mene i kompjutera. Ne mogu preseći vezu između mene i kompjutera, ovih kompjutera ovde i na satelitima oko Luzitanije. A njoj možda ansibli i nisu potrebni. Uostalom, vama nisu bili potrebni da biste me dosegnuli preko nje."
     Moguće su mnoge čudne stvari. Ne možemo sve da ih zamislimo. Deluju vrlo glupo i čudno, te stvari što ti se nalaze u umu. Veoma si nas zamorio tim zamišljanjem glupih, imaginarnih, nemogućih stvari.
     "Onda odlazim. Ali ovo mi je velika pomoć. Mora biti. Ako Džejn zbog ovoga nađe načina da preživi, to će biti prava pobeda. Prava pobeda, kad sam već pomislio da ne može biti nikakve pobede."
     Čim je napustio kraljicu-maticu, počeo je da priča sa Džejn; ispričao je sve čega se mogao setiti od objašnjenja kraljice-matice. Ko je Džejn i kako je stvorena.
     Dok je pričao, ona je analizirala sebe u svetlosti onoga što je saznala. Počela je da otkriva o sebi stvari na koje nije ni pomišljala. Dok se Ender vraćao među ljude, ona je proverila najveći deo priče. "Nikad nisam naišla na to jer sam uvek počinjala od pogrešnih pretpostavkiu", reče ona. "Mislila sam da je moje središte ko zna gde u svemiru. Mogla sam pomisliti da je u tebi, već po tome što, čak i kad sam besna na tebe, moram da ti se vratim da bih se smirila."
     "A sada kraljica-matica kaže da si toliko porasla i razvila se da ne može više da drži u umu tvoj sistem."
     "Mora da sam u pubertetu naglo porasla."
     "Tako je."
     "Možda je bilo od pomoći to što su ljudi stalno dodavali i povezivali nove kompjutere?"
     "Ali nije reč o mašinama, Džejn. Reč je o programima. O razmišljanju."
     "Moram imati fizičku memoriju za sve to."
     "Imaš je. Pitanje je hoćeš li imati pristupa do nje bez ansibla."
     "Mogu da pokušam. Kao što si rekao njoj, to je kao kad naučiš da pokreneš mišić za koji nisi ni znao da ga imaš."
     "Ili da naučiš da živiš bez njega."
     "Videću šta se može."
     Šta se može. Čitavim putem do kuće, u autu koji je lebdeo nad kapimom, i on je leteo, oduševljen saznanjem da je nešto ipak moguće, jer dosad je osećao samo očajanje. No, kad je stigao kući, kad je ugledao spaljenu šumu, dva usamljena očinska drveta kao jedine preostale zelene tačke, eksperimentalnu farmu, novu kolibu sa sterilnom sobom u kojoj Sadiša leži na samrti, shvatio je koliko toga se još može izgubiti, koliko njih još može umreti, čak i ako nađu načina da Džejn preživi.

     Dan se bližio kraju. Han Fei-cu je bio iznuren, oči su ga bolele od silnog čitanja. Desetak puta je podešavao boje na kompjuteru, pokušavajući da nađe nešto smirujuće, ali nije vredelo. Poslednji put je ovako naporno radio još kao student, a tada je bio mlad. Osim toga, tada je uvek postizao nešto. Bio sam mlađi i bistriji. Mogao sam da nagradim sebe nekim dostignućem. Sada sam star i spor, radim u oblastima koje su mi nove, a može biti i da ovi problemi nemaju rešenje, i da nema nagrade koja bi me podstakla. Samo umor. Bol u vratu i crvene, otečene oči.
     Pogledao je Vang-mu, sklupčanu na podu kraj njega. Toliko se trudila, ali počela je da uči tek nedavno i uglavnom nije mogla da prati dokumenta koja su preletala preko ekrana dok je on tragao za nekim pojmovnim okvirom za putovanje brže od svetlosti. Na kraju je umor pobedio volju; bila je sigurna da je beksorisna, pošto nije mogla razumeti ni toliko da postavlja pitanja. Zato je odustala i zaspala.
     Ali nisi ti beskorisna, Si Vang-mu. Čak i ovako mi pomažeš. Blistavi um kome je sve novo. Kao da mi moje izgubljeno dete kleči kraj ruke.
     Takva je bila Čing-jao, dok je bila mala, pre nego što su je opseli pobožnost i ponos.
     Nije pošteno. Nije pravo tako suditi o svojoj kćeri. Do pre par nedelja, zar nije bio savršeno zadovoljan njome? Neverovatno ponosan na nju? Najbolja i najpametnija od svih bogorečenih, sve na čemu je njen tac radio, sve čemu se njena majka nadala.
     To ga je najviše bolelo. Do pre par nedelja najviše se ponosio činjenicom da je održao zavet dat Džiang-čing. To nije bilo lako postići, da vaspita kćer toliko pobožno da ona nikada ne prođe kroz razdoblje sumnje ili pobune protiv bogova. Istina, bilo je druge jednako pobožne dece - ali njihova pobožnost obično je bila na račun obrazovanja. Han Fei-cu je pustio Čing-jao da uči sve, a potom ju je tako vešto vodio da su se sva njena znanja dobro uklopila sa verom u bogove.
     Sada je žnjeo ono što je sejao. Dao joj je pogled na svet koji toliko savršeno čuva veru da sada, kada je otkrio kako 'glasovi' bogova nisu ništa drugo do genetski okovi kojima ih je Kongres porobio, nju ništa nije moglo da ubedi u to. Da je Džiang-čing živa, Fei-cu bi svakako bio u sukobu sa njom zbog gubitka vere. Pošto je više nije bilo, on je tako uspešno vaspitao njihovu kćer u skladu sa voljom Džiang-čing da je Čing-jao uspela da besprekorno usvoji majčine poglede.
     Džiang-čing bi me isto napustila, pomisli Han Fei-cu. Čak i da nisam udovac, danas bih bio bez žene.
     Jedino društvo mi je ova sluškinja, koja se probila u moje domaćinstvo tačno na vreme da mi u starosti bude jedina iskra svetlosti, jedini titraj nade u mom tamnom srcu.
     Nije mi kćer po telu, ali možda će biti vremena i prilike, kada ova kriza prođe, da mi Vang-mu postane kćer po umu. Moj rad za Kongres je okončan. Zašto ne bih postao učitelj, sa jednim jedinim učenikom, ovom devojkom? Zar ne bi trebalo da je pripremim za revolucionara koji će povesti prost narod u slobodu od tiranije bogorečenih, a potom povesti i Stazu ka oslobođenju od Kongresa? Neka ona bude ta, i onda ću moći mirno da umrem, znajući da sam na kraju života uspeo da raščinim sve što sam ranije činio kako bih ojačao Kongres, pomažući mu da savlada sve protivnike.
     Tiho disanje usnule Vang-mu ličilo je na njegov dah, na disanje bebe, na zvuk povetarca u visokoj travi. Ona je sva od pokreta, od nade, od svežine.
     "Han Fei-cu, mislim da ne spavaš."
     Nije spavao; ali bio je zapao u dremež, jer zvuk Džejninog glasa iz kompjutera trgao ga je kao da se probudio.
     "Ne, ali Vang-mu spava", reče on.
     "Onda je probudi", reče Džejn.
     "Šta se desilo? Zaslužila je odmor."
     "Zaslužila je i pravo da čuje ovo."
     Kraj Džejninog lica na ekranu pojavi se i Elino. Han Fei-cu je smesta prepoznao u njoj ksenobiologa zaduženog za proučavanje genetskih uzoraka koje su prikupili on i Vang-mu. Mora da su nešto otkrili.
     Sagnuo se i pružio ruku da blago prodrma usnulu devojku. Promeškoljila se. Protegnula se. Potom, svakako se setivši svoje dužnosti, naglo je sela. "Jesam li se uspavala? Šta je bilo? Oprostite mi što sam zaspala, gospodaru Han."
     Onako zbunjena, možda bi počela i da se klanja, ali Han Fei-cu nije joj to dopustio. "Džejn i Ela su me zamolile da te probudim. Žele da i ti čuješ."
     "Prvo ću vam reći", poče Ela, "da je moguće ono čemu smo se nadali. Genetske izmene su vrlo grube i lako uočljive - nikakvo čudo što se Kongres trudio da spreči ozbiljne genetičare da rade sa ludima na Stazi. Gen OKP nije na uobičajenom mestu, i zato natolozi nisu mogli da ga odmah otkriju, ali dejstvuje gotovo istovetno kao prirodni gen OKP. Lako se može uticati samo na njega, bez uticaja na gene koji daju bogorečenima povećane intelektualne i kreativne sposobnosti. Već sam smislila bakteriju za kalemljenje koja bi, ako se unese u krv, našla spermu ili jajne ćelije dotične osobe, prodrla u njih, uklonila gen OKP i zamenila ga običnim, ne utičući na ostali genetski materijal. Bakterija bi potom brzo izumrla. Zasnovala sam je na običnim bakterijama koje svakako već postoje u mnogim laboratorijama na Stazi, za uobičajene postupke u imunologiji i prevenciji urođenih poremećaja. Prema tome, svako bogorečen, ko želi da ima decu bez OKP, moći će to da učini."
     Han Fei-cu se nasmeja. "Ja sam jedini na ovoj planeti koji bi želeo takvu bakteriju. Bogorečeni ne žale sebe. Ponose se svojim poremećajem. On im daje počasti i moć."
     "Onda da vam kažem šta smo još otkrili. Zapravo, otkrio je moj pomoćnik, pekeninjos po imenu Staklo - priznajem da nisam obraćala mnogo pažnje na ovaj projekat, pošto je srazmerno jednostavan u odnosu na problem deskolade kojim se bavimo."
     "Nemojte se izvinjavati", reče Fei-cu. "Zahvalni smo na svemu. Ionako to nismo zaslužili."
     "Da. Dobro." Izgledala je postiđena njegovom učtivošću. "U svakom slučaju, Staklo je okrio da se svi uzorci, sem jednog, uklapaju u podelu na bogorečene i nebogorečene. Testovi su vođeni slepo, i tek kasnije smo proverili koji uzorak odgovara kom imenu - sve se savršeno uklapalo. Svaki bogorečeni ima izmenjeni gen. Svaki uzorak bez izmenjenog gena pripadao je osobi koja nije bogorečena."
     "Rekli ste - svi sem jednog."
     "To nas je zbunilo. Staklo je vrlo metodičan - ima strpljenje kao drvo. Bio je siguran da je taj jedan izuzetak nekakva greška, bilo u spiskovima bilo u tumačenju genetskih podataka. Više puta ga je proverio, kao i drugi moji pomoćnici. Nema nikakve sumnje. Taj jedan izuzetak je očito mutacija gena bogorečenih. Prirodno mu nedostaje OKP, ali i dalje je zadržao sve ostale promene koje su genetičari Kongresa tako smišljeno obezbedili."
     "Znači, ta jedna osoba već je ono što bi vaša bakterija za kalemljenje trebala da stvori."
     "Postoji još nekoliko mutiranih oblasti za koje u ovom trenutku nismo sasvim sigurni, ali one nemaju nikakve veze sa OKP ili sa drugim izmenama. Niti su uključene u bilo koji vitalni proces, prema tome ta osoba će biti u stanju da ima zdravo potomstvo koje prenosi osobinu dalje. Zapravo, ukoliko se ta osoba spoji sa osobom koja je tretirana bakterijom za kalemljenje, njihovo potomstvo gotovo bi sigurno nosilo sva poboljšanja, a ne bi bilo izgleda da iko od njih ima OKP."
     "Srećnog li čoveka", reče Han Fei-cu.
     "Ko je to?" upita Vang-mu.
     "Ti", reče Ela. "Si Vang-mu."
     "Ja?" Izgledala je zapanjeno.
     No, Han Fei-cu se nije zbunio. "Ha!" uzviknu on. "Trebalo je da znam. Trebalo je da pogodim! Nikakvo čudo što si učila jednako brzo kao moja kćer. Nikakvo čudo što si umela da nam pomogneš, iako si jedva razumela ono što si čitala. Ti si bogorečena, Vang-mu - osim što si oslobođena okova obreda pročišćenja."
     Si Vang-mu se trudila da odgovori, ali umesto reči navreše suze, tiho joj klizeći niz lice.
     "Nikada više ti neću dozvoliti da se prema meni ponašaš kao prema višem biću", reče Han Fei-cu. "Od sada više nisi sluga u ovoj kući, nego moj đak, moj mladi kolega. Neka drugi misle šta hoće. Mi znamo da si sposobna koliko i bilo ko bogorečen."
     "A gospodarica Čing-jao?" šapnu Vang-mu.
     "Kao i drugi", reče Fai-cu. "Učtivost će zahtevati da se mnogima klanjaš. Ali u svom srcu ne treba da se klanjaš nikome."
     "Nisam dostojna", reče Vang-mu.
     "Svi su dostojni svojih gena. Takva mutacija je vrlo lako mogla da te obogalji. Ali umesto toga, postala si najzdravija osoba na svetu."
     No, ona je i dalje tiho plakala.
     Džejn mora da je sve to pokazivala Eli, jer je ona neko vreme ćutala. Na kraju je ipak progovorila. "Oprostite mi, ali imam još mnogo posla", reče ona.
     "Da", reče Han Fei-cu. "Možeš ići."
     "Niste me razumeli", reče Ela. "Nisma tražila dozvolu da odem. Treba još nešto da kažem pre nego što odem."
     Han Fei-cu pognu glavu. "Oprostite. Slušamo."
     "Da", šapnu Vang-mu. "I ja slušam."
     "Postoji mogućnost - vrlo neizvesna, videćete, ali je ipak mogućnost - da ukoliko uspemo da dešifrujemo deskoladu i ukrotimo je, takođe možemo da izvedemo prilagođavanje koje bi bilo od koristi na Stazi."
     "Kako to?" upita Han Fei-cu. "Zašto bismo želeli da dobijemo taj užasni veštački virus?"
     "Deskolada dejstvuje tako što ulazi u ćelije organizma domaćina, čita njegove genetske šifre i preuređuje ih u skladu sa planovima deskolade. Kada je izmenimo, ako uspemo, uklonićemo iz nje njen plan. Takođe ćemo ukloniti i sve njene mehanizme samoodbrane, ukoliko budemo mogli da ih nađemo. Tada ćemo moći da je koristimo kao super-kalemara. Izazvala bi promenu, ali ne samo na reproduktivnim ćelijama, nego u svim ćeliljama živog bića."
     "Oprositite", reče Han Fei-cu, "ali u poslednje vreme sam dosta čitao o tome, i znam da je koncept super-kalema odbačen, jer telo počinje da odbacuje svoje ćelije čim budu genetski izmenjene."
     "Da", reče Ela. "Tako deskolada ubija. Telo odbacuje samo sebe, i rezultat je smrt. Ali to se dešava samo zato što deskolada nema plan za ljude. Ona proučava ljudsko telo u hodu, stvara slučajne promene i posmatra šta će se desiti. Za nas nema jedinstven plan, i zato svaka žrtva dobija različite genetske šifre u svojim ćelijama. Šta ako bismo napravili super-kalemara koji radi prema jedinstvenom planu, menjajući svaku ćeliju u telu tako da odgovara jednom novom sistemu? U tom slučaju, naša proučavanja deskolade jemče da bi se promena odigrala u svakoj pojedinoj osobi u roku od šest sati - najviše pola dana."
     "Što je dovoljno brzo da telo ne reaguje odbacivanjem..."
     "I postaće savršeno jednoobrazno, tako da će novi sistem prepoznavati kao svoj."
     Vang-mu je prestala da plače. Sada je bila jednako uzbuđena kao Fei-cu i uprkos svoj samodisciplini nije mogla da se suzdrži. "Možete da promenite sve bogorečene? Da oslobodite čak i one koji već postoje?"
     "Ako budemo uspeli da dešifrujemo deskoladu, onda ne samo da ćemo moći da uklonimo OKP iz bogorečenih, nego ćemo biti u stanju da ugradimo poboljšanja u običan svet. To će, naravno, imati najviše uticaja na decu - stariji ljudi su već prošli fazu rasta kada bi novi geni imali najviše uticaja. Ali od tada pa nadalje, svako dete rođeno na Stazi imalo bi poboljšanja."
     "A onda? Hoće li deskolada nestati?"
     "Nisam sigurna. Mislim da bi u novi gen trebalo da ugradimo način za samouništenje kada obavi posao. Ali za model ćemo koristiti gene Vang-mu. Bez imalo preterivanja, Vang-mu, ti bi postala pramajka čitavog stanovništva svog sveta."
     Ona se nasmeja. "Kakva divna šala! Tako su ponosni što su odabrani, a ipak će lek dobiti od nekoga kao ja!" No, smesta se uozbiljila i pokrila lice dlanovima. "Kako sam mogla da kažem tako nešto? Postala sam uobražena i gruba kao najgori od njih."
     Fei-cu joj položi ruku na rame. "Nemoj biti stroga prema sebi. Takva osećanja sasvim su prirodna. Brzo dolaze i brzo nestaju. Osudu zaslužuju samo oni koji od njih stvore sebi način života." Potom se obratio Eli. "Tu postoje etički problemi."
     "Znam. Mislim da bi o tome trebalo razmišljati sada, mada možda nikad neće biti moguće da se sve ovo izvede. Govorimo o genetskoj izmeni čitave populacije. Bilo je bezdušno to što je Kongres tajno učinio Stazi bez znanja i pristanka populacije. Možemo li da popravimo nečiju bezdušnost koristeći isti pristup?"
     "Ima još nešto", reče Han Fei-cu. "Čitav naš društveni sistem zasnovan je na bogorečenima. Većina sveta protumačila bi takvu promenu kao božiju kaznu. Ako se sazna da smo to mi započeli, možda će nas ubiti. Takođe je moguće da se narod, kad sazna da su bogorečeni izgubili glas bogova - OKP - okrene protiv njih i pobije ih. Kako će im oslobađanje od OKP pomoći, ako budu mrtvi?"
     "Raspravljali smo o tome", reče Ela. "Nemamo pojma šta bi bilo najbolje. Za sada je pitanje čisto akademsko, jer nismo dešifrovali deskoladu, i možda nikad ni nećemo. Ali ako steknemo mogućnost, verujemo da odluka o njenom korišćenju treba da bude vaša."
     "Naroda Staze?"
     "Ne", reče Ela. "Prvu odluku treba da donesete vi: Han Fei-cu, Si Vang-mu i Han Čing-jao. Samo vi znate šta vam je učinjeno, i mada vaša kćer ne veruje u to, ona ipak predstavlja gledište vernika i bogorečenih na Stazi. Ako budemo došli do mogućnosti, pitajte je. Pitajte sebe. Postoji li neki plan, neki način da se promena uvede na Stazu, a da ne bude uzrok uništenja? I ako to može da se izvede, da li treba da se izvede? Ne - nemojte ništa reći sada, nemojte sada da odlučujete. Razmislilte. Mi nismo deo toga. Samo ćemo vam javiti kada i ako otkrijemo kako to da izvedemo. Od tada će sve zavisiti od vas."
     Elino lice nestade.
     Džejn je ostala još trenutak. "Je li vredelo probuditi se?" upita ona.
     "Da!" uzviknu Vang-mu.
     "Prilično je lepo otkriti da si mnogo više nego što si ikada mislila da jesi, zar ne?" upita Džejn.
     "Oh, da", reče Vang-mu.
     "Sad spavaj dalje, Vang-mu. I vi, gospodaru Han - jasno se vidi koliko ste izmoreni. Ako vam zdravlje bude narušeno, nećete moći da nam pomognete. Kao što mi je Endru mnogo puta ponovio - moramo činiti sve što možemo, ali da ne izgubimo sposobnost da to činimo i dalje."
     Potom i ona nestade.
     Vang-mu smesta poče ponovo da plače. Han Fei-cu joj priđe i sede na pod kraj nje, zagrli je i poče blago da je ljulja. "Ššš, kćeri moja, mila moja, ti si u svom srcu već znala ko si, a znao sam i ja, znao sam i ja. Tvoje ime ti zaista odgovara. Ako na Luzitaniji uspeju da izvedu svoje čudo, ti ćeš biti Kraljevska Majka ovog sveta."
     "Gospodaru Han", šapnu ona. "Plačem i zbog Čing-jao. Dobila sam mnogo više nego što sam se nadala. Ali ko će biti ona, ako izgubi glas bogova?"
     "Nadam se", reče Fei-cu, "da će ponovo postati moja prava kćer. Da će biti slobodna kao i ti, kćer koja mi je došla kao latica na zimskoj reci, doneta iz zemlje večitog proleća."
     Još dugo ju je grlio, sve dok mu nije zadremala na ramenu. Tada ju je položio natrag na dušek i povukao se na svoj ležaj u uglu, zaspavši sa nadom u srcu, prvi put posle mnogo dana.

     Kada je Valentina došla da poseti Grega u zatvoru, gradonačelnik Kovano rekao joj je da je i Olhado kod njega. "Zar ne bi trebalo da je na poslu?"
     "Ne mislite valjda ozbiljno", reče Kovano. "On je dobar upravnik ciglane, ali mislim da je spasavanje sveta dovoljan razlog da ga za jedno popodne zameni neko drugi."
     "Nemojte premnogo očekivati", reče Valentina. "Ja sam htela da se i on uključi. Nadala sam se da bi mogao da pomogne. Ali on nije fizičar."
     Kovano sleže ramenima. "Ni ja nisam tamničar, ali svako mora da radi ono što nalaže situacija. Nemam pojma da li je to u nekoj vezi sa Olhadovim dolaskom, ali tamo unutra vlada veće uzbuđenje - pa, veće nego što sam ikada čuo, pod uslovom da su cimeri trezni. Naravno, u ovom gradu ljudi obično i bivaju uhapšeni zbog pijanstva na javnom mestu."
     "Je li Ender dolazio?"
     "Od kraljice-matice. Hteo je da razgovara sa vama. Nisam znao gde ste."
     "Da. Pa, posle ovoga ću ići kod njega." Do maločas je bila sa svojim mužem. Jakt se spremao za povratak u svemir, šatlom, kako bi pripremio njihov brod za brzi odlazak, ukoliko bude potrebe, i da proveri može li se nekadašnji luzitanijski kolonijski brod osposobiti za još jedan let posle toliko decenija bez održavanja zvezdanog pogona. Korišćen je samo kao skladište semena, gena i embriona zemaljskih vrsta, u slučaju da jednog dana ustrebaju. Jakt će biti odsutan najmanje nedelju dana, možda i duže, i Valentina nije mogla da ga pusti da ode, a da ne provedu neko vreme zajedno. On bi je razumeo, naravno - znao je pod kakvim se strašnim pritiskom ona nalazi. No, Valentina je znala da u ovim događajima ne predstavlja ključnu figuru. Mogla bi da bude od korsti tek kasnije, kad bude pisala knjigu o ovome.
     No, kada je otišla od Jakta, nije došla pravo u gradonačelnikovu kancelariju da poseti Grega. Prošetala je centrom grada. Bilo je teško poverovati da je pre vrlo kratkog vremena - koliko je prošlo dana... ili nedelja? - ovde nastala rulja, pijana i besna, spremna na ubilački gnev. Sada je sve bilo tako mirno. Čak se i trava oporavila od gaženja, osim u jednom blatištu gde više nije rasla.
     No, ovde nije vladao mir. Upravo suprotno. Dok je grad bio miran, kada je Valentina tek stigla, tu, u srcu kolonije, čitavog dana je vladala gužva. I sada je napolju bilo ljudi, da, ali malo, i bili su mračni, gotovo su se šunjali. Svi su držali oboren pogled, kao da se boje da će pasti ako ne budu dobro pazili kuda koračaju.
     To je delom verovatno i zbog stida, pomisli Valentina. Sada je na svakoj zgradi u koloniji zjapila rupa, odakle su istrgnute cigle i blokovi za izgradnju kapele. Mnoge su se videle i sa trga po kome je Valentina šetala.
     No, podozrevala je da je živahnost ubio pre strah nego stid. Niko to nije otvoreno pominjao, ali uhvatila je dovoljno prikrivenih pogleda ka brdima severno od grada - i znala je. Nad ovom kolonijom nije vladao strah od dolaska flote. Niti stid zbog ubistva šume pekeninjosa. Sve je bilo zbog insekata. Tamne prilike koje su se samo ponekad videle u brdima ili u travi oko grada. To je budilo košmare u deci koja su ih videla. Mučan strah u srcima odraslih. Istorijske trake o razdoblju ratova protiv insekata stalno su bile van biblioteke, jer su svi postali opsednuti gledanjem pobede ljudi nad insektima. A dok su gledali, pothranjivali su u sebi najgore strahove. Teorijsko poimanje kulture insekata kao lepe i vredne, kao što ju je Ender opisao u svojoj prvoj knjizi 'Kraljica-matica', za mnoge od ovih ljudi potpuno je nestalo, možda i kod većine, jer su se nalazili u nemilosti kraljice-matice, opkoljeni njenim radnicima.
     Je li sav naš trud bio uzaludan? - pomisli Valentina. Ja, istoričar, filozof Demosten, pokušavala sam da naučim ljude kako ne treba da se plaše tuđinaca, nego da ih vide kao ramane. A Ender, sa svojim emfatičnim knjigama, 'Kraljica-matica', 'Hegemon', 'Život Ljudskog' - kakvu snagu one uopšte imaju u poređenju sa nagonskim užasom pri pogledu na te opasne, ogromne insekte? Civilizacija je samo pretvaranje; u krizi opet postajemo majmuni, zaboravljamo svo racionalno pretvaranje i postajemo dlakavi primat na ulazu u pećinu koji krešti na neprijatelja u želji da ga otera, opipavajući teški kamen koji će upotrebiti ako ovaj priđe dovoljno blizu.
     Sada se ponovo nalazila na čistom, bezbednom mestu, ne preterano uznemirujućem, iako služi i kao zatvor i kao središte gradske vlade. Mesto na kome se insekti smatraju za saveznike - ili barem za nezamenljivu silu za očuvanje mira, koja razdvaja sukobljene strane za njihovo dobro. Ima ljudi, pomisli Valentina, koji su u stanju da prevaziđu svoje životinjsko poreklo.
     Kada je otvorila vrata ćelije, Olhado i Grego bili su opruženi na krevetima, a sto i pod između njih bili su prekriveni papirima, i urednim i izgužvanim. Papiri su pokrivali čak i kompjuterski terminal; ako je kompjuter i uključen, svakako ne može da prikazuje slike. Sve je ličilo na tipičnu omladinsku sobu, pogotovo što je Grego podigao noge uza zid, poigravajući bosim stopalima u nekom suludom ritmu, napred i nazad, nazad i napred. Kakva li je njegova unutrašnja muzika?
     "Boa tarde, tia Valentina", reče Olhado.
     Grego nije ni podigao pogled.
     "Da li smetam?"
     "U pravi čas", reče Olhado. "Sad smo na ivici preuređenja našeg pojma o svemiru. Otkrili smo prosvetljujuće načelo da svaka želja može da se ostvari i da živa bića iskaču iz ništavila kad god su potrebna."
     "Ako se želje ostvaruju", reče Valentina, "možemo li poželeti putovanje brže od svetlosti?"
     "Grego upravo računa", reče Olhado, "tako da je funkcionalno mrtav. Ali, da. Mislim da je na tragu nečega - još maločas je vikao i skakao. Imali smo iskustvo šivaće mašine."
     "Molim?" upita Valentina.
     "To je stara priča za đake", reče Olhado. "Ljudi koji su želeli da pronađu mašinu za šivenje nikako nisu uspevali jer su uvek pokušavali da oponašaju pokrete pri ručnom šivenju: igla prolazi kroz tkaninu i vuče za sobom konac u ušici na drugom kraju, dalje od vrha. Izgledalo je tako očito. Sve dok se neko nije setio da stavi ušicu tik kraj vrha igle i da koristi dve niti konca umesto jedne. Potpuno neprirodno, posredno, i za mene, kad bolje razmislim, još nerazumljivo."
     "Znači, proštepaćemo sebi put kroz svemir?"
     "Na neki način. Najkraće rastojanje između dve tačke ne mora biti prava linija. Počelo je od nečeg što je Endruu rekla kraljica-matica. Oni prizivaju nekakvo biće iz alternativnog prostorvremena kad pokušavaju da stvore novu kraljicu-maticu. Grego je skočio na to kao na dokaz o postojanju pravog nepravog prostora. Ne pitaj me šta mu to znači. Ja živim od pravljenja cigli."
     "Nestvarni stvarni prostor", reče Grego. "Naopačke si zapamtio."
     "Mrtvi se bude", reče Olhado.
     "Sedi, Valentina", reče Grego. "Moja ćelija nije ništa naročito, ali mi je dom. Ova matematika je još suluda, ali izgleda da se uklapa. Moraću da provedem neko vreme sa Džejn, kako bismo izveli zaista precizne proračune i simulacije, ali ako je kraljica-matica u pravu i ako postoji svemir sa univerzalnim pristupom našem svemiru, i ako filote mogu da prelaze u naš svemir na bilo kom mestu, i ako pretpostavimo da se može prolaziti u oba smera, i ako je kraljica-matica u pravu kad kaže da se i u tom drugom svemiru nalaze filote isto kao i u našem, samo što u tom drugom svemiru - nazovimo ga Spolja - filote nisu organizovane u skladu sa zakonima prirode, nego su samo mogućnosti, onda evo šta bi se moglo..."
     "To je strašno mnogo ako", reče Valentina.
     "Zaboravila si", reče Olhado. "Pošli smo od pretpostavke da se želje ostvaruju."
     "Tako je, to sam zaboravio da kažem", reče Grego. "Takođe pretpostavljamo da je kraljica-matica u pravu i da neorganizovane filote reaguju na sisteme u nečijem umu, smesta zauzimajući sve raspoložive uloge u tom sistemu. Zato sve što Spolja razumeju, smesta počinje da postoji ovde."
     "Sve je to potpuno jasno", reče Valentina. "Čudim se da se niste i ranije setili."
     "Tačno", reče Grego. "I evo kako ćemo. Umesto da pokušamo da fizički premestimo sve čestice koje čine vasionski brod sa teretom i putnicima od zvezde A do zvezde B, mi ih jednostavno sve zamislimo - čitav sistem, uključujući i ljude - kao postojeće, ne Unutra, nego Spolja. U tom trenutku, sve filote koje čine vasionski brod i ljude u njemu se dezorganizuju, prebacuju se u Spolja, i tamo se ponovo organizuju u skladu sa već poznatim sistemom. Potom ponovo učinimo isto to, i upadnemo nazad unutra - samo što se sad nalazimo kod zvezde B. Po mogućnosti na orbiti, na bezbednoj udaljenosti."
     "Ako svaka tačka u našem svemiru odgovara tački Spolja", reče Valentina, "zar ne bi trebalo da putovanje obavimo ovde, umesto tamo?"
     "Tamo vladaju drugačija pravila", reče Grego. "Tamo ne postoji gde. Pretpostavimo da u našem svemiru to gde - relativni položaj - predstavlja običan artefakt u sistemu koji su usvojile filote. To je samo pojam. Kao i razdaljina, uostalom. Merimo razdaljinu prema vremenu potrebnom da se ona pređe - ali to vreme je potrebno samo zato što filote od kojih se sastoje materija i energija poštuju pojmove prirodnih zakona. Kao što je brzina svetlosti."
     "Samo poštuju ograničenje brzine."
     "Da. Osim ograničenja brzine, i veličina našeg svemira je nametnuta. Kad bi gledala naš svemir kao sferu, pa ako staneš izvan nje, mogla bi imati u prečniku ili centimetar, ili milijardu svetlosnih godina, ili mikron, svejedno."
     "A kada iziđemo Spolja..."
     "Ona je svemir Unutra upravo one veličine kao bilo koja neorganizovana filota - to jest, uopšte nema veličinu. Štaviše, pošto tamo ne postoji gde, sve filote u tom svemiru jednako su blizu ili neblizu lokaciji našeg svemira. Prema tome, možemo ući unutra na bilo kom mestu."
     "Zvuči gotovo lako", reče Valentina.
     "Pa, eto", reče Grego.
     "Najteže je poželeti", reče Olhado.
     "Da bi zadržao sistem, moraš ga zaista razumeti", reče Grego. "Svaka filota koja vlada sistemom razume samo svoj deo stvarnosti. Od filota unutar tog sistema zavisi da obave svoj posao i zadrže svoj sistem, a od filote koja kontroliše sistem zavisi da ih sve zadrži na pravim mestima. Filota atoma mora prepustiti filotama neutrona, protona i elektrona da očuvaju svoju unutrašnju strukturu, i filoti molekula da drži atom na njegovom mestu, dok se filota atoma usmerava samo na svoj posao, a to je da održi atom na okupu. Eto, izgleda da stvarost tako dejstvuje - barem po ovom modelu."
     "Prema tome, čitavu stvar prebaciš Spolja, pa onda opet Unutra", reče Valetnina. "To mi je jasno."
     "Da, ali ko? Pošto mehanizam slanja zahteva da čitav sistem broda i svega u njemu bude ustanovljen kao zaseban sistem, a ne samo slučajni spoj. Hoću da kažem, kad utovaraš teret na brod i kad se ukrcavaju putnici, time se ne stvara živi sistem, filotički organizam. To nije kao rađanje bebe - to je organizam koji može da se održava. Brod i sve na njemu samo je skup. Može da se rasturi u bilo kom trenutku. Šta biva kad premestiš sve te filote u neorganizovani svemir, gde nema ni gde ni ovo ni bilo koje načelo organizacije - kako će se ponovo sastaviti? A čak i ako se sastave u poznate strukture, šta dobijaš? Gomilu atoma. Možda čak i žive ćelije i organizme - ali bez svemirskih odela ili vasionskog broda, jer oni nisu živi. Svi atomi, i možda i molekuli, lebde okolo, verovatno se umnožavajući kao ludi kad neorganizovane filote spolja počnu da kopiraju sistem, ali nemaš brod."
     "Kobno."
     "Ne, verovatno nije", reče Grego. "Ko zna? Tamo su pravila sasvim drugačija. Poenta je da ih ne možeš nikako vratiti u naš svemir u takvom stanju, jer bi to svakako bilo kobno."
     "Prema tome, ne možemo."
     "Ne znam. Stvarnost opstaje u svemiru Unutra zato što se sve filote u njemu slažu sa pravilima. Sve poznaju sisteme i poštuju ih. Možda bi sve zajedno opstalo u svemiru Spolja dok god su vasionski brod i njegov teret i putnici potpuno poznati. Dok god postoji znalac koji može da drži u glavi čutavu strukturu."
     "Da, a ko?"
     "Ona."
     "Ona?"
     "Kao što rekoh, moramo čekati da Džejn izvrši proračune. Videće ima li pristupa dovoljnoj memoriji da drži u njoj sistem odnosa unutar vasionskog broda. Potom treba da vidi može li da uzme taj sistem i zamisli njegovu novu lokaciju."
     "To je ono sa željom", rče Olhado. "Vrlo sam ponosan na to, jer sam ja smislio da nam treba znalac koji će pomeriti brod."
     "Čitava ova stvar je, zapravo, Olhadovo delo", reče Grego, "ali ja namervam da svoje ime stavim kao prvo u radu zato što njemu nije stalo do napredovanja u karijeri, a ja moram dobro delovati pred ljudima kako bi mi pogledali kroz prste za ovu osudu, pa da mogu da dobijem posao na univerzitetu na nekom drugom svetu."
     "O čemu ti to govoriš?" upita Valentina.
     "Govorim o odlasku sa ove sićušne kolonijske planete. Zar ne shvataš? Ako je sve ovo tačno, ako uspe, mogu da odletim na Rems ili Baiju ili... ili na Zemlju i da dolazim ovamo za vikende. Utrošak energije je nula, jer potpuno izlazimo iz svih prirodnih zakona. Amortizacija vozila je nebitna."
     "Nije nebitna", reče Olhado. "I dalje moramo koristiti pogon do same odredišne planete."
     "Kao što rekoh, sad sve zavisi šta će smisliti Džejn. Mora biti u stanju da razume čitav brod i sve na njemu. Mora biti u stanju da nas zamisli Spolja, a potom ponovo Unutra. Mora biti u stanju da zamisli tačne relativne položaje i početka i kraja putovanja."
     "Prema tome, putovanje brže od svetlosti u potpunosti zavisi od Džejn", reče Valentina.
     "Da nje nema, bilo bi nemoguće. Čak i kad bismo povezali sve kompjutere, čak i kad bi neko mogao da napiše takav program, ne bi vredelo. Jer program je samo skup, a ne jedinstvo. To su samo delovi. Nije... koju je ono reč Džejn našla za to? Nije aiua."
     "Život na sanskritu", objasni Olhado Valentini. "Reč za filotu koja kontroliše sistem u kome su uređene druge filote. Reč za jedinstvo - kao što je planeta, ili atom, ili životinja, ili zvezda - koje ima precizan, trajan oblik."
     "Džejn je aiua, nije samo program. Zato može da bude znalac. Može da uključi sistem vasionskog broda u svoj sistem. Može da ga svari i da ga sadrži i da i dalje bude stvaran. Učiniće ga delom sebe i poznavaće ga, savrešeno i nesvesno, onako kako tvoja aiua poznaje tvoje telo i drži ga na okupu. Potom će ga poneti sa sobom Spolja, i ponovo nazad Unutra."
     "Znači, Džejn mora da ode?" upita Valentina.
     "Ako je ovo uopšte moguće, biće moguće zato što i Džejn putuje sa brodom, da", reče Grego.
     "Kako?" upita Valentina. "Ne bih rekla da možemo da je uzmemo i ponesemo sa sobom u kofi."
     "I to je Endru saznao od kraljice-matice", reče Grego. "Ona zaista postoji na određenom mestu - to jest, njena aiua ima određenu lokaciju u našem svemiru."
     "Gde?"
     "Unutar Endrua Vigina."
     Potrajalo je dok su joj objasnili šta je Ender saznao od kraljice-matice o Džejn. Bilo je čudno pomisliti kako je kompjuterska ličnost smeštena unutar Enderovog tela, ali zvučalo je prilično logično da su Džejn stvorile kraljice-matice tokom Enderovog rata protiv njih. No, za Valentinu je postojalo još jedno značenje. Ako brod brži od svetlosti može da ide samo onamo kuda ga Džejn odvede, a Džejn je unutar Endera, znači da postoji samo jedan zaključak.
     "Znači, i Ender mora da ide?"
     "Claro. Naravno", reče Grego.
     "On je malo prestar da bude probni pilot", reče Valentina.
     "U ovom slučaju samo je probni putnik", reče Grego. "Samo slučajno u sebi sadrži pilota."
     "Ovo putovanje neće predstavljati fizički napor", reče Olhado. "Ako Gregova teorija bude tačno dejstvovala, on će samo sedeti i posle nekoliko minuta, ili verovantije mikrosekundi, nalaziće se na drugom mestu. A ako ne uspe, naprosto će ostati tu gde je, da se sa svima nama oseća glupo što smo mislili da možemo poželeti i otići na drugo mesto."
     "A ako se pokaže da Džejn može da ga odvede Spolja, ali ne može tamo da održi stvari na okupu, onda će ostati zaglavljen na mestu na kome čak nema ni mesta", reče Valentina.
     "Pa, da", reče Grego. "Ako uspe dopola, putnici će, zapravo, biti mrtvi. Ali pošto ćemo se nalaziti na mestu bez vremena, nama to i neće biti važno. To će biti večiti trenutak. Verovatno neće biti vremena ni da naši mozgovi primete da je eksperiment propao. Stazno stanje."
     "Naravno, ako uspe", reče Grego, "onda ćemo poneti sa sobom prostorvreme, pa će postojati trajanje. Prema tome, nećemo saznati ako stvar propadne. Primetićemo samo ako uspemo."
     "Ali ja ću znati ako se ne bude vratio", reče Valentina.
     "Tačno", reče Grego. "Ako se ne vrati, onda ćeš imati nekoliko meseci vremena da to znaš, dok ne dođe flota i sve i svakoga otpraši pravo u pakao."
     "Ili dok deskolada ne pobrka svačije gene i time nas pobije", dodade Olhado.
     "Valjda ste u pravu", reče Valentina. "Od neuspeha neće biti ništa mrtviji nego što bi bili kad bi ostali ovde."
     "Ali smo mi pod velikim vremenskim pritiskom", reče Grego. "Imamo još samo malo vremena dok Džejn ne izgubi svoje veze preko ansibla. Endru kaže da bi i posle toga mogla da ostane u životu - ali će biti obogaljena. Oštećenje mozga."
     "Znači, čak i ako uspe, prvi let bi mogao da bude i poslednji."
     "Ne", reče Olhado. "Letovi su trenutni. Ako uspe, moći će da preveze sve sa ove planete za onoliko vremena koliko je potrebno da se svi ukrcaju i iskrcaju."
     "Hoćeš da kažeš da mogu poleteti sa površine planete?"
     "To je još pod znakom pitanja", reče Grego. "Možda će biti u stanju da proračuna položaj samo unutar, recimo, deset hiljada kilometara. Nema eksplozije niti problema premeštanja, pošto se filote vraćaju u svemir Unutra spremne da se ponovo povinuju zakonima prirode. Ali ako se vasionski brod pojavi usred planete, ipak će biti prilično teško dospeti do površine."
     "Ali ako može da bude zaista precizna - recimo, reda veličine centimetra - onda letovi mogu da počinju i završavaju se na površini planete", reče Olhado.
     "Naravno, to mi samo sanjamo", reče Grego. "Džejn će se vratiti i reći nam da, čak i kad bi pretvorila čitavu masu Galaksije u kompjuterske čipove, ne bi mogla da smesti u njih sve podatke koje mora znati da bi vasionski brod mogao tako da putuje. Ali u ovom trenutku sve još zvuči moguće i ja se osećam sjajno!"
     Na to i Grego i Olhado počeše da podvriskuju i smeju se toliko glasno da je gradonačelnik Kovano došao do vrata kako bi proverio je li Valentina dobro. Postidela se kad ju je zatekao kako podvriskuje i smeje se zajedno sa njima.
     "Znači, srećni smo?" upita Kovano.
     "Valjda", reče Valentina, pokušavajući da povrati dostojanstvo.
     "Koji od mnogih problema smo rešili?"
     "Verovatno nijedan", reče Valentina. "Bilo bi suviše idiotski pogodno kad bi Vaseljena mogla da se navede da tako dejstvuje."
     "Ali nešto ste smislili."
     "Ovde prisutni metafizički geniji došli su do vrlo malo verovatne mogućnosti", reče Valentina. "Osim ako ste im ubacili u ručak nešto vrlo čudno."
     Kovano se nasmeja i ostavi ih. No, njegova poseta ih je sve uozbiljila.
     "Je li moguće?" upita Valentina.
     "Nikad ne bih pomislio da jeste", reče Grego. "Hoću da kažem, ostaje problem porekla."
     "Ovo je, zapravo, odgovor na problem porekla", reče Olhado. "Teorija Velikog Praska postoji još od..."
     "Od pre mog rođenja", reče Valentina.
     "Verujem", reče Olhado. "Niko nikad nije uspeo da shvati zašto se Veliki Prasak uopšte dogodio. Ovako ima nekog naopakog smisla. Ako bi neko ko ume da u svojoj glavi sadrži sistem čitavog svemira izišao Spolja, onda bi se sve tamošnje filote složile na najveće mesto u tom sistemu koje mogu da kontrolišu. Pošto tamo nema vremena, možda bi im bilo potrebno milijardu godina, možda jedna mikrosekunda, koliko god vremena im treba, a onda, kad se lepo poređaju, bam, evo ih, čitav svemir uskače u novi prostor Unutra. A pošto nema razdaljina niti položaja - nema gde - onda bi čitava stvar počela od veličine geometrijske tačke..."
     "Od nikakve veličine", upade Grego.
     "Pamtim ponešto iz geometrije", reče Valentina.
     "I smesta bi se širilo, stvarajući prostor pri rastu. A dok raste, vreme bi izgledalo kao da usporava - ili bi trebalo da kažem da ubrzava?"
     "Nije bitno", reče Grego. "Sve zavisi od toga da li si Unutra, u novom svemiru, ili si Spolja, ili si u nekom drugom Napolju."
     "U svakom slučaju, svemir sada izgleda kao da ima konstantno vreme, dok se prostorno širi. Ali ako poželiš, možeš ga videti kao svemir sa konstantnim prostorom, a koji se širi vremenski. Brzina svetlosti se smanjuje, pa je potrebno sve duže vreme da svetlost otputuje sa jednog mesta na drugo, samo što mi ne vidimo da je usporeno zato što se i sve drugo usporava tačno srazmerno brzini svetlosti. Razumeš? Sve je pitanje perspektive. Kad smo već kod toga, kao što Grego reče maločas, svemir u kome živimo i dalje je, apsolutno posmatrano, veličine geometirjske tačke - kad ga gledaš Spolja. Sve što Unutra izgleda kao rast samo je pitanje relativnog položaja i vremena."
     "A mene najviše muči", reče Grego, "što je ova ideja Olhadu bila godinama u glavi. Slika svemira kao bezdimenzione tačke u svemiru Spolja - on je stalno tako mislio. Naravno, nije on prvi koji se toga setio. On je prvi koji je stvarno verovao u to i koji je video vezu između toga i ne-mesta na kome Endru kaže da kraljica-matica nalazi aiue."
     "Kad se već igramo metafizičkih igara", reče Valentina, "od čega je sve ovo počelo? Ako je ono što mi smatramo za stvarnost samo sistem koji je neko izneo Spolja, i ako je svemir samo iskočio u postojanje, onda taj neko verovatno još luta okolo stvarajući nove Vaseljene. Odakle to potiče? I gde je bilo pre nego što je počelo time da se bavi? I kako je nastalo Spolja?"
     "To je Unutrašnje mišljenje", reče Olhado. "Tako poimamo stvari kada još verujemo u prostor i vreme kao apsolutne vrednosti. Zamišljaš da sve mora da stane ili krene, da potiče odnekud, jer tako stoje stvari u nama primetnom svemiru. Činjenica je da Spolja nema nikakva slična pravila. Spolja je uvek postojalo i uvek će postojati. Broj filota Spolja je beskonačan, i sve one su oduvek postojale. Bez obzira na to koliko njih izvučeš napolje i staviš u organizovane Vaseljene, uvek će ih ostati jednako mnogo kao što ih je oduvek bilo."
     "Ali neko je morao da počne stvaranje svemira."
     "Zašto?" upita Olhado.
     "Zato... zato što..."
     "Niko nikad nije počeo. To je oduvek trajalo. Hoću da kažem, da nije oduvek trajalo, ne bi moglo da počne. Spolja, tamo gde nema nikakvih sistema, ne bi mogao da se smisli sistem. Oni ne mogu da deluju, po definiciji, zato što bukvalno ne mogu da nađu sebe."
     "Ali kako je moguće da je to trajalo oduvek?"
     "Pokušaj da zamisliš kako je ovaj trenutak u vremenu, stvarnost u kojoj živimo ovog trenutka, ovo stanje čitavog svemira - svih svemira..."
     "Misliš sada."
     "Tačno. Zamisli da je ovo sada površina kugle. Vreme se kreće napred, kroz haos Spolja, kao površina šireće kugle, kao balon koji se naduvava. Spolja je haos. Iznutra je stvarnost. I stalno raste - kao što si ti rekla. Stalno se pojavljuju novi svemiri."
     "Ali otkuda potiče balon?"
     "Dobro, imaš balon. Kuglu koja se širi. Samo je sad zamisli kao kuglu sa beskonačnim prečnikom."
     Valentina pokuša da zamisli šta bi to značilo. "Površina bi bila potpuno ravna."
     "Tako je."
     "I nikada ne bi mogao da je skroz obiđeš."
     "I to je tačno. Beskonačno veliki. Nemoguće je čak i izbrojati sve svemire koji postoje na strani stvarnosti. A sad, počev od ivice, ulaziš u vasionski brod i polaziš ka središtu. Što dublje ulaziš unutra, sve je starije. Sve stariji svemiri, sve dublje i dublje. Kada ćeš stići do prvog?"
     "Nikada", reče Valentina. "Pošto putuješ konačnom brzinom."
     "Ne možeš stići do središta kugle beskonačnog prečnika, polazeći od površine, jer ma koliko duboko zalazila, ma koliko se brzo kretala, središte, početak, uvek je beskonačno daleko."
     "I tada je počeo svemir."
     "Ja tako verujem", reče Olhado. "Mislim da je to tačno."
     "Prema tome, svemir dejstvuje ovako zato što je oduvek tako dejstvovao", reče Valentina.
     "Stvarnost dejstvuje ovako zato što je to stvarnost. Sve što ne dejstvuje ovako vraća se u haos. Sve što dejstvuje vraća se u stvarnost. Granica je uvek tu."
     "Meni se najviše sviđa", reče Grego, "ideja da počnemo da lunjamo okolo trenutnom brzinom naše stvarnosti. Šta će nas sprečiti da nađemo druge? Čitave nove Vaseljene?"
     "Ili da ih napravimo", reče Olhado.
     "Tačno", reče Grego. "Kao da bismo ti ili ja stvarno mogli da držimo u glavi sistem čitavog svemira."
     "Ali možda bi Džejn to mogla", reče Olhado. "Zar ne bi?"
     "Ti, zapravo, kažeš", reče Valentina, "da je Džejn možda Bog."
     "Ona nas verovatno sluša", reče Grego. "Kompjuter je uključen, iako je slika blokirana. Kladim se da će se uobraziti."
     "Možda svaki svemir traje dovoljno dugo da stvori nešto nalik na Džejn", reče Valentina. "A potom ona izlazi napolje i stvara nove i..."
     "I to tako traje i traje", reče Olhado. "Zašto ne?"
     "Ali ona je slučajan događaj", reče Valentina.
     "Ne", reče Grego. "To je jedna od stvari koje je Endru danas saznao. Moraš da razgovaraš sa njim. Džejn nije slučajno nastala. Koliko znamo, nema slučajnih događaja. Koliko znamo, sve je od samog početka deo sistema."
     "Sve osim nas samih", reče Valentina. "Naša... kako se ono zove filota koja nas kontroliše?"
     "Aiua", reče Grego.
     "Da", reče ona. "No, naša volja, koja je oduvek postojala, sa svim svojim snagama i slabostima. I zato smo slobodni, iako smo deo sistema stvarnosti."
     "Zvuči kao da je etičar prešao u akciju", reče Olhado.
     "Ovo je verovatno potpuno bobagem", reče Grego. "Džejn će nam se smejati kad se vrati. Ali, Nossa Senhora, baš je zabavno, zar ne?"
     "Hej, po svemu što znamo, možda Vaseljena zato i postoji", reče Olhado. "Zato što je muvanje kroz haos i iskakanje stvarnosti lud provod. Možda se Bog sjajno zabavlja."
     "Ili možda samo čeka da Džejn iziđe napolje, pa da mu pravi društvo", reče Valentina.

     Bila je Mirova smena kod Sadiše. Kasno posle ponoći. Nije mogao da sedi kraj njega i drži ga za ruku. Unutar sterilne sobe Miro je morao da nosi zaštitno odelo, ne da se ne bi zarazio, nego da njegovi virusi deskolade ne bi dospeli do Sadiše.
     Kad bih samo malo oštetio odelo, pomisli Miro, mogao bih da mu spasem život.
     U odsustvu deskolade, Sadišino telo brzo je propadalo. Svi su znali da se deskolada uplela u reproduktivni ciklus pekeninjosa, dajući im treći život u obliku drveća, ali do sada nisu tačno znali koliko njihov svakodnevni život takođe zavisi od deskolade. Ko god je načinio taj virus, bilo je hladnokrvno čudovište delotvornosti. Bez upliva deskolade svakog dana, sata i minuta, ćelije su postajale trome, proizvodnja molekula za skladištenje vitalne energije je prestajala, a - toga su se najviše plašili - sinapse u mozgu sporije su okidale. Sadiša je bio načičkan cevima i elektrodama, i ležao je unutar nekoliko polja za skeniranje, tako da su Ela i njeni pomoćnici pekeninjosi mogli spolja da nadgledaju svaki vid njegovog umiranja. Osim toga, svakih sat su mu uzimali uzorke tkiva. Trpeo je tolike bolove da ga, kad bi uopšte uspeo da zaspi, uzimanje uzoraka uopšte nije budilo. A ipak, tokom svega toga - bola, lažnog moždanog udara - Sadiša je ostajao pri sebi. Kao da je rešio da čistom snagom volje pokaže kako, čak i bez deskolade, pekeninjos može da ostane inteligentan. Sadiša nije to činio radi nauke, naravno. Činio je to iz dostojanstva.
     Pravi istraživači nisu imali vremena da se smenjuju u sterilnoj sobi, gde bi nosili odelo i samo sedeli, gledali ga, pričali sa njim. Samo ljudi kao Miro i Jaktova i Valentinina deca - Sifta, Lars, Ro i Varsam - i ona čudna, ćutljiva Plikt; ljudi koji nisu imali nikakvih hitnih poslova, dovoljno strpljivi da čekaju i dovoljno mladi da mogu precizno da izvršavaju dužnost - samo takvi su mogli da dežuraju. Mogli su dodati u svaku smenu i po jednog pekeninjosa, ali sva braća koja su dovoljno poznavala ljudsku tehnologiju bila su zauzeta u Elinoj ili Ouandinoj ekipi, i imali su previše posla. Od svih onih koji su provodili vreme u sterilnoj sobi sa Sadišom, uzimajući uzorke tkiva, hraneći ga, menjajući boce, čisteći ga, samo je Miro dovoljno poznavao pekeninjose da bi razgovarao sa njim. Miro je mogao da govori sa njim na Jeziku Braće. To bi trebalo da mu bude kakva-takva uteha, iako se, zapravo, ne poznaju. Sadiša je rođen posle Mirovog odlaska sa Luzitanije, na tridesetogodišnje putovanje.
     Sadiša nije spavao. Oči su mu bile poluotvorene, zagledane u prazno, ali Miro je po pokretima usana znao da on govori. Recituje sam sebi odlomke iz nekog plemenskog epa. Ponekad je pevao odlomke plemenske genealogije. Kada je prvi put počeo sa tim, Ela se zabrinula da zapada u bunilo. No, on je tvrdio da to čini kako bi testirao pamćenje. Da se uveri kako izgubivši deskoladu nije izgubio svoje pleme - što bi bilo isto kao da je izgubio samog sebe.
     Sada, kad je Miro pojačao jačinu tona unutar odela, čuo je Sadišu kako priča priču o nekom užasnom ratu sa šumom Nebodera, 'drveta koje je prizvalo grmljavinu'. Usred ratne priče nastupila je digresija o tome kako je Neboder dobio ime. Taj deo priče delovao je kao vrlo star, mitski, kao magijska priča o bratu koji je nosio male majke na mesto gde se nebo rascepilo i zvezde padale po tlu. Iako je Miro bio zadubljen u svoje misli o otkrićima tog dana - poreklu Džejn, o Gregovoj i Olhadovoj ideji o putovanju željom - zbog nečega je uhvatio sebe kako pažljivo sluša Sadišine reči. Kada se priča završila, Miro je morao da progovori.
     "Koliko je stara ta priča?"
     "Stara je", šapnu Sadiša. "Slušao si?"
     "Do kraja." Sa Sadišom se moglo nadugačko pričati. Ili mu nije smetao Mirov spori govor - Sadiša, uostalom, nikuda nije žurio - ili mu se saznajni proces toliko usporio da se sasvim uklopio sa Mirovom sporošću govora. U svakom slučaju, Sadiša je puštao Mira da sam završi rečenice i odgovarao mu je kao da ga je pažljivo slušao. "Jesam li dobro razumeo kad si rekao da je taj Neboder nosio sa sobom male majke?"
     "Tako je", šapnu Sadiša.
     "Ali on nije išao kod očinskog drveta."
     "Samo je imao male majke u svojim držačima. Odavno sam naučio tu priču. Pre nego ljudsku nauku."
     "Znaš li kako mi to zvuči? Kao da priča potiče iz vremena kada niste nosili male majke kod očinskog drveća. Kada male majke nisu lizale svoju hranu sa unutrašnje strane majčinskog drveta. Umesto toga, visile su sa držača na trbuhu mužjaka sve dok bebe ne sazreju toliko da iziđu i preuzmu majčino mesto na bradavici."
     "Zato sam ti to i pevao", reče Sadiša. "Pokušavao sam da zamislim kako je sve moglo izgledati da smo bili inteligentni i pre dolaska deskolade. I setio sam se ovog dela priče o Neboderovom ratu."
     "Otišao je na mesto gde se nebo rascepilo?"
     "Deskolada je nekako stigla ovamo, zar ne?"
     "Koliko je stara ta priča?"
     "Neboderov rat je bio pre dvadeset devet pokolenja. Naša šuma nije toliko stara. No, poneli smo pesme i priče iz naše očinske šume."
     "Deo priče o nebu i zvezdama mogao bi da bude još mnogo stariji, zar ne?"
     "Veoma. Očinsko drvo Neboder odavno je umrlo. Možda je bilo vrlo staro i za vreme tog rata."
     "Misliš li da je moguće da je ovo, zapravo, sećanje pekeninjosa koji je prvi otkrio deskoladu? Da ju je doneo vasionski brod, i da je on, zapravo, video neku vrstu šatla?"
     "Zato sam to i pevao."
     "Ako je to tačno, onda ste definitivno bili inteligentni i pre dolaska deskolade."
     "Sad je sve nestalo", reče Sadiša.
     "Šta je nestalo? Ne razumem."
     "Naši tadašnji geni. Ne mogu ni da pogađam šta je deskolada uzela od nas i bacila."
     To je bilo tačno. Svaki virus deskolade može sadržati u debi potpune genetske šifre svakog životnog oblika na Luzitaniji, ali to je bila genetska šifra kakva je sada, u stanju koje kontroliše deskolada. Kakva je šifra bila pre dolaska deskolade - to nikada neće moći da se sazna niti rekonstruiše.
     "Ipak, zanimljivo je", reče Miro. "Znači da ste već imali jezik, pesme i priče, i pre virusa." A onda, mada je znao da ne bi trebalo, ipak je dodao. "Možda više i nije potrebno da dokazuješ nezavisnost inteligencije pekeninjosa."
     "Još jedan pokušaj spasavanja svinjčića", reče Sadiša.
     Začu se glas preko zvučnika. Glas spolja.
     "Sada možeš da iziđeš", reče Ela. Ona je trebalo da spava tokom Mirove smene.
     "Smena mi traje još tri sata", reče Miro.
     "Ući će neko drugi."
     "Ima dovoljno odela."
     "Trebaš mi ovde napolju, Miro." Elin glas nije dopuštao nikakvu neposlušnost. Uostalom, ona je bila naučnik zadužen za ovaj eksperiment.
     Kada je nekoliko minuta kasnije izišao, shvatio je šta se dešava. Napolju je bila Kuara, ledenog pogleda, a Ela je bila jednako besna kao ona. Očito su se opet svađale - nikakvo čudo. Čudo je bilo što je Kuara uopšte došla.
     "Možeš mirno i da se vratiš unutra", reče Kuara čim se Miro pojavio iz komore za sterilizaciju.
     "Ne znam ni zašto sam izlazio", reče on.
     "Zahteva da razgovara nasamo", reče Ela.
     "Pristala je da pozove tebe napolje", reče Kuara, "ali neće da isključi mikrofone."
     "Trebalo bi da dokumentujemo svaki Sadišin razgovor. Zbog lucidnosti."
     Miro uzdahnu. "Odrasti, Ela."
     Ona je gotovo eksplodirala. "Ja! Ja da odrastem! Ona dolazi ovamo kao da misli da je Nossa Senhora na prestolu..."
     "Ela", reče Miro. "Ćuti i slušaj me. Kuara je Sadišina jedina nada da preživi ovaj eksperiment. Možeš li iskreno da kažeš kako ne bi išlo u prilog eksperimentu da je pustiš..."
     "Dobro", reče Ela, prekinuvši ga jer je već shvatila njegove razloge i složila se s njima. "Ona je neprijatelj svakog živog razumnog bića na ovoj planeti, ali isključiću mirkofone zato što želi da nasamo razgovara sa bratom koga ubija."
     To je Kuari bilo previše. "Ne moraš ništa da isključuješ zbog mene", reče ona. "Žao mi je što sam uopšte došla. Bila je to glupa greška."
     "Kuara!" dreknu Miro.
     Ona zastade na vratima laboratorije.
     "Oblači odelo i ulazi kod Sadiše. Šta on ima sa njom?"
     Kuara ponovo pogleda Elu, ali ipak pođe ka komori za sterilizaciju iz koje je Miro upravo izišao.
     On oseti veliko olakšanje. Pošto je znao da ovde nema nikakva ovlašćenja, i da su obe mogle i da mu kažu kuda da se nosi sa svojim naređenjima, činjenica da su poslušale govorila je da su, zapravo, želele da poslušaju. Kuara je zaista želela da razgovara sa Sadišom. A Ela je zaista želela da je pusti. Možda će ipak dovoljno odrasti da prestanu da svojim ličnim razmiricama ugrožavaju tuđe živote. Možda za ovu porodicu ipak ima nade.
     "Ona će naprosto uključiti mikrofon čim uđem", reče Kuara.
     "Ne, neće", reče Miro.
     "Pokušaće", reče Kuara.
     Ela je besno pogleda. "Ja umem da održim reč."
     Više nisu govorile. Kuara uđe u sterilizacionu komoru da se obuče. Nekoliko minuta kasnije nalazila se u sterilnoj sobi, još mokra od antideskoladnog rastvora koji je poprskao čitavo odelo čim ga je obukla.
     Miro začu Kuarine korake.
     "Isključi to", reče on.
     Ela pritisnu dugme. Koraci prestaše.
     On u uhu začu Džejnin glas. "Hoćeš li da ti prenesem sve što kažu?"
     "Ti čuješ i unutra?" podglasno je upita on.
     "Kompjuter je povezan sa nekoliko monitora koji su osetljivi na vibracije. Naučila sam nekoliko štosova za dešifrovanje ljudskog govora na osnovu najslabijih vibracija. A instrumenti su veoma precizni."
     "Samo napred", reče Miro.
     "Nema moralnih dilema o narušavanju privantosti?"
     "Nimalo", reče Miro. U pitanju je bio opstanak planete. A on je održao reč - mikrofoni su bili isključeni. Ela nije mogla da čuje šta se priča.
     Razgovor je u početku bio beznačajan. Kako si? Vrlo loše. Boli te? Da.
     Sadiša je prvi odbacio prijatne formalnosti i prešao na stvar.
     "Zašto hoćeš da moj narod ostane u ropstvu?"
     Kuara uzdahnu - ali, mora se priznati, bez durenja. Mirovom izvežbanom uhu zvučalo je kao da je emocionalno rastrzana. Ni nalik onoj tvrdoglavosti koju pokazuje pred porodicom. "Ne želim", reče ona.
     "Možda nisi ti napravila okove, ali imaš ključ i nećeš da ga upotrebiš."
     "Deskolada nije okov", reče ona. "Okov nije ništa. Deskolada je živa."
     "I ja sam. I sav moj narod. Zašto je njihov život vredniji od našeg?"
     "Deskolada vas ne ubija. Vaši neprijatelji su Ela i moja majka. One bi vas sve pobile samo da bi sprečile da deskolada ubije njih."
     "Naravno", reče Sadiša. "Naravno. Kao što bih i ja ubio sve njih da zaštitim svoj narod."
     "Znači, nisi u svađi sa mnom."
     "Jesam. Da nije onoga što znaš, ljudi i pekeninjosi bi završili međusobno se ubijajući, ovako ili onako. Ne bi imali izbora. Dok god deskolada ne može biti ukroćena, ona će morati da uništi čovečanstvo ili će čovečanstvo morati da uništi nju - i nas zajedno sa njom."
     "Nikad je neće uništiti", reče Kuara.
     "Zato što im ti ne daš."
     "Razumni život je razumni život."
     "Ne", reče Sadiša. "Sa ramanima možeš da živiš i da ih pustiš da žive. Sa varelsima nema dijaloga. Samo rat."
     "Ni slučajno", reče Kuara i upusti se u iste one argumente koje je iznela i Miru.
     Kada je završila, neko vreme je vladala tišina.
     "Da li još pričaju?" šapatom upita Ela one koji su gledali u monitore. Miro nije čuo odgovor - mora da je neko odrečno odmahnuo glavom.
     "Kuara", šapnu Sadiša.
     "Još sam tu", odgovori ona. Za divno čudo, glas joj nije bio svađalački. Dakle, ipak nije uživala u svojoj okrutnoj moralnoj ispravnosti.
     "Ne odbijaš ti zato da pomogneš", reče on.
     "Baš zato."
     "Pomogla bi istog časa kad to ne bi značilo da popuštaš pred svojom porodicom."
     "Nije istina!" dreknu ona.
     Znači, Sadiša ju je pogodio u živac.
     "Sigurna si da si u pravu samo zato što su oni sigurni da nisi."
     "U pravu sam!"
     "Kada si videla nekoga ko nimalo ne sumnja da je u pravu u bilo čemu?"
     "I ja sumnjam", šapnu Kuara.
     "Slušaj svoje sumnje", reče Sadiša. "Spasi moj narod. I svoj."
     "Ko sam ja da odlučujem između deskolade i svog naroda?"
     "Upravo tako", reče Sadiša. "Ko si ti da donosiš takvu odluku?"
     "Ne donosim je", reče ona. "Samo je odlažem."
     "Znaš šta deskolada može. Znaš šta će učiniti. Odlaganje odluke jeste odluka."
     "To nije odluka. To nije delovanje."
     "Ako ni ne pokušaš da sprečiš ubistvo koje bi lako sprečila - zar to nije ubistvo?"
     "Jesi li zato hteo da me vidiš? Da budeš još jedna osoba koja mi govori šta da radim?"
     "Imam pravo na to."
     "Zato što si odlučio da postaneš mučenik i umreš?"
     "Još nisam sišao s uma", reče Sadiša.
     "Tako je. Dokazao si šta si hteo. Sada pusti da ti vrate deskoladu i da te spasu."
     "Ne."
     "Zašto? Zar si tako siguran da si u pravu?"
     "Mogu da odlučujem o svom životu. Nisam kao ti - ne odlučujem da li drugi treba da umru."
     "Ako čovečanstvo umre, umreću i ja sa njima", reče Kuara.
     "Da li znaš zašto želim da umrem?" upita Sadiša.
     "Zašto?"
     "Da ne bih morao da gledam ljude i pekeninjose kako se ponovo ubijaju."
     Kuara pognu glavu.
     "Ti i Grego - potpuno ste isti."
     Njoj su suze kapale na vizir odela. "To je laž."
     "Oboje odbijate da saslušate ikog drugog. Vi sve znate najbolje. A kada bude po vašem, stradaće mnogo mnogo nedužnog sveta."
     Ona ustade kao da će otići. "Onda umri", reče. "Pošto sam već ubica, zašto bih plakala nad tobom?" Ali nije pošla. Ne želi da ode, pomisli Miro.
     "Kaži im", reče Sadiša.
     Ona odmahnu glavom, toliko silovito da su joj se suze otkidale sa trepavica, prskajući unutrašnju stranu vizira. Ako nastavi tako, uskoro više ništa neće moći da vidi.
     "Ako im kažeš sve što znaš, svi će biti mudriji. Ako zadržiš tajnu, svi će biti budale."
     "Ako im kažem, deskolada će umreti!"
     "Neka!" kriknu Sadiša.
     Napor ga je iznurio. Instrumenti u laboratoriji poludeli su na nekoliko trenutaka. Ela je poluglasno mrmljala dok se savetovala sa tehničarima.
     "Zar hoćeš da tako mislim o tebi?" upita Kuara.
     "Ti već tako misliš o meni", šapnu Sadiša. "Neka umre."
     "Ne", reče ona.
     "Deskolada je došla i porobila moj narod. Svejedno je li razumna ili nije! Ona je tiranin. Ubica. Kad bi se ljudsko biće ponašalo tako kao deskolada, čak i ti bi se složila da se to mora sprečiti, čak i kad bi jedini način bio da se ono ubije. Zašto bi se prema drugoj vrsti trebalo ponašati blagonaklonije nego prema pripadniku sopstvene?"
     "Zato što deskolada ne zna šta čini", reče Kuara. "Ona ne razume da smo inteligentni."
     "Nije joj važno", reče Sadiša. "Ko god je stvorio deskoladu i poslao je ovamo, nije mu bilo važno da li su vrste koje će porobiti ili ubiti razumne ili nisu. Zar želiš da čitav moj i tvoj narod umru zbog takvog stvorenja? Zar si toliko puna mržnje prema sopstvenoj porodici da ćeš biti na strani čudovišta kakvo je deskolada?"
     Kuara nije imala odgovor na to. Skljokala se na stolicu kraj Sadišinog kreveta.
     Sadiša pruži ruku i položi joj je na rame. Odelo nije bilo toliko debelo i nepropusno da ne bi osetila njegov dodir, iako je bio vrlo slab.
     "Ne smeta mi što ću umreti", reče on. "Možda zbog trećeg života, mi pekeninjosi nemamo isti strah od smrti kao vi, kratkovečni ljudi. Ali iako ja neću imati treći život, Kuara, imaću neku vrstu besmrtnosti, onakve kakvu imate vi ljudi. Moje ime će živeti u pričama. Čak i ako ne budem imao nikakvo drvo, moje ime će živeti. I to što sam učinio. Vi ljudi možete reći da sam bez razloga odlučio da postanem mučenik, ali moja braća me razumeju. Pošto sam ostao priseban i inteligentan do samog kraja, pokazao sam da su oni to što jesu. Pomogao sam da se dokaže kako nas nisu naši robovlasnici stvorili takvim kakvi smo, i da nas ne mogu sprečiti da budemo to što jesmo. Deskolada nas može naterati na mnogo šta, ali ne poseduje nas do srži. U nama postoji mesto koje je naša prava ličnost. Zato mi ne smeta što umirem. Živeću zauvek u svakom slobodnom pekeninjosu."
     "Zašto to govoriš kad samo ja mogu da te čujem?" upita Kuara.
     "Zato što samo ti imaš moć da me potpuno ubiješ. Samo ti imaš moć da mojoj smrti oduzmeš značenje, ako moj narod umre posle mene i ako ne ostane niko ko bi me pamtio. Zašto ne bih tebi saopštio svoj testament? Tako ćeš samo ti odlučiti da li to ima ikakvu vrednost."
     "Mrzim te zbog ovog", reče ona. "Znala sam da ćeš mi to učiniti."
     "Šta to?"
     "Naterao si me da se tako grozno osećam da moram... da se predam!"
     "Ako si znala da ću to učiniti, zašto si došla?"
     "Nije trebalo! Kajem se što sam došla!"
     "Reći ću ti zašto si došla. Došla si da bih te naterao da se predaš. Zato da, kad se predaš, to učiniš mene radi, a ne zbog svoje porodice."
     "Znači, ja sam tvoja marioneta?"
     "Upravo suprotno. Odabrala si da dođeš. Ti si mene iskoristila da te nateram na ono što zaista želiš. Ti si u srcu i dalje ljudsko biće, Kuara. Želiš da tvoja rasa opstane. Da nije tako, bila bi čudovište."
     "To što umireš ne znači da si mudrac", reče ona.
     "Znači, znači", reče Sadiša.
     "Šta ako ti kažem da nikad neću sarađivati u ubijanju deskolade?"
     "Verovaću ti", reče Sadiša.
     "I mrzećeš me."
     "Da."
     "Ne možeš."
     "Mogu. Nisam ja neki naročit hrišćanin. Nisam u stanju da volim one koji žele da ubiju i mene i sav moj narod."
     Ona je ćutala.
     "Idi sad", reče on. "Rekao sam sve što sam mogao. Sada hoću da pevam svoje pesme i da ostanem inteligentan sve dok smrt ne dođe."
     Ona polako iziđe u komoru za sterilizaciju.
     Miro se okrete ka Eli. "Neka svi iziđu iz laboratorije", reče on.
     "Zašto?"
     "Zato što postoje izgledi da ona iziđe i kaže ti sve što zna."
     "Onda bi ja trebalo da odem, a svi drugi da ostanu", reče Ela.
     "Ne", reče Miro. "Ti si jedina kojoj bi ikada rekla."
     "Ako tako misliš, onda si običan..."
     "Kad bi rekla ikome drugom, to je ne bi dovoljno povredilo da je zadovolji", reče Miro. "Svi napolje."
     Ela se za trenutak zamisli. "U redu", reče ostalima. "Vratite se u glavnu laboratoriju i nadgledajte kompjutere. Ako mi išta bude rekla, odmah ću to uneti u mrežu, pa ćete odmah sve saznati. Čak i ako zaista nešto zna, i dalje nećemo imati mnogo vremena da sklopimo skraćenu deskoladu na vreme da je damo Sadiši pre nego što umre. Idite."
     Svi odoše.
     Kada je Kuara izišla iz sterilizacione komore, zatekla je samo Elu i Mira.
     "I dalje mislim da je pogrešno ubiti deskoladu pre nego što smo uopšte pokušali da razgovaramo sa njom", reče ona.
     "Sasvim moguće", reče Ela. "Ja samo znam da nameravam da to učinim, ako mogu."
     "Pozovi svoje spise", reče Kuara. "Reći ću ti sve što znam o inteligenciji deskolade. Ako uspe i ako Sadiša preživi ovo, pljunuću mu u lice."
     "Pljuni hilljadu puta", reče Ela. "Samo neka preživi."
     Njeni spisi se pojaviše nad terminalom. Kuara poče da pokazuje pojedine oblasti modela virusa deskolade. Kroz nekoliko minuta, pred terminalom je sedela Kuara, pišući, pokazujući, pričajući, a Ela je postavljala pitanja.
     Miro ponovo začu Džejnin gla u uhu. "Kučka mala", reče ona. "Nije imala spise u drugom kompjuteru. Sve što je znala držala je u glavi."

     Sutradan, kasno po podne, Sadiša je bio na ivici smrti, a Ela na granici snage. Njena ekipa radila je čitave noći; Kuara im je pomagala, neprekidno, neumorno čitajući sve do čega bi došli Elini saradnici, kritikujući, ukazujući na greške. Sredinom prepodneva imali su plan za sklapanje skraćenog virusa koji bi mogao da dejstvuje. To je značilo isključenje svih jezičkih sposobnosti, što je opet značilo da novi virusi neće moći da međusobno komuniciraju. Takođe su isključili i sve analitičke sposobnosti, koliko su mogli da vide. No, svi delovi virusa koji održavaju telesne funkcije domaćih vrsta Luzitanije bili su na svom mestu. Koliko su mogli da utvrde bez probne verzije virusa, novi sklop bio je upravo ono što im je trebalo - deskolada koja je poptuno delotvorna u životnim ciklusima luzitanijskih vrsta, uključujući i pekeninjose, ali potpuno nesposobna za globalnu regulaciju i manipulaciju. Novi virus nazvali su rekolada. Stari je dobio ime po tome što sve rastrže; novi po svojoj preostaloj funkciji, da održava postojanje vrsta koje čine prirodni život na Luzitaniji.
     Ender je imao jedan prigovor - pošto je deskolada u poslednje vreme zahtevala od pekeninjosa ratoborno ponašanje i širenje, novi virus bi ih mogao zauvek ostaviti u takvom stanju. No, Ela i Kuara odgovorile su uglas da su namerno koristile kao model stariji oblik deskolade, iz vremena kada su pekeninjosi bili miroljubiviji - više su 'ličili na sebe'. Pekeninjosi koji su radili na projektu složili su se sa tim; nije bilo vremena da se posavetuju sa bilo kim osim sa Ljudskoim i Korenkom, koji su se takođe složili.
     Uz znanje o delovanju deskolade koje im je prenela Kuara, Ela je odredila ekipu koja će raditi na bakteriji-ubici koja će se brzo proširiti kroz gealogiju čitave planete, nalazeći običnu deskoladu na svakom mestu i u svakom obliku, razarati je i ubijati. Prepoznavaće staru deskoladu upravo po onim elementima koje nova deskolada neće imati. Ako istovremeno oslobode rekoladu i bakteriju ubicu, to bi trebalo da bude dovoljno.
     Ostao je još samo jedan problem - da se zaista napravi novi virus. Ela se od sredine prepodneva bavila samo time. Kuara se predala i zaspala, kao i većina pekeninjosa. No, Ela se borila i dalje, pokušavajući da koristi sve raspoloživo oruđe da rasparča virus i preuredi ga kako treba.
     No, kada je kasno po podne došao Ender da joj kaže kako je poslednji čas da spasu Sadišu, mogla je jedino da se preda i rasplače od premora i osujećenosti.
     "Ne mogu", reče ona.
     "Onda mu reci da si uspela, ali ne možeš da završiš na vreme i..."
     "Hoću da kažem, to se ne može izvesti."
     "Projektovala si ga."
     "Planirali smo ga, napravili smo model, da. Ali ne mogu da ga napravim. Deskolada ima zaista opaku strukturu. Ne možemo je sklopiti od ostataka jer ima premnogo delova koji se ne mogu držati na okupu ako nedostaju upravo oni delovi koje želimo da odbacimo, koji se međusobno dograđuju. A ne možemo izvesti modifikaciju postojećeg virusa osim ako je deskolada barem delimično aktivna, u kom slučaju smesta popravlja sve što mi učinimo pre nego što to i završimo. Načinjena je tako da stalno proverava samu sebe kako se ne bi izmenila, i da bude toliko nestabilna u svakom svom delu da je potpuno nemoguće napraviti je."
     "Ali oni su uspeli."
     "Da, ali ne znam kako. Za razliku od Grega, ja ne mogu da potpuno preskočim čitavu svoju nauku i da se bacim u metafizička razmatranja, pa da zamislim nešto i poželim da postoji. Opkoljena sam prirodnim zakonima onakvim kakvi su sada i ovde, i nema zakona koji će mi dozvoliti da je napravim."
     "Znači, znamo kuda treba da pođemo, ali odavde ne možemo dospeti tamo."
     "Do sinoć nisam znala dovoljno da bih i naslutila treba li da konstruišemo ovu novu rekoladu ili ne, i zato nisam mogla da znam hoćemo li moći da je napravimo. Mislila sam, ako se može napraviti, moći će i da se napravi. Bila sam spremna da je napravim, spremna da delujem istog časa kad se Kuara predomisli. A na kraju smo uspeli samo da saznamo, konačno i potpuno, da ne možemo. Kuara je u pravu. Definitivno smo od nje saznali dovoljno da bismo mogli da ubijemo sve viruse deskolade na Luzitaniji. Ali ne možemo napraviti rekoladu koja bi ih zamenila i očuvala život na planeti."
     "Znači, ako bismo upotrebili viricidnu bakteriju..."
     "Za nedelju ili dve svi pekeninjosi na Luzitaniji bili bi u istom stanju kao Sadiša sada. I sva trava, ptice, puzavice i sve ostalo. Spržena zemlja. Grozota. Kuara je bila u pravu." Ona ponovo zaplaka.
     "Samo si umorna." Bila je to Kuara. Bila je budna i užasno je izgledala, san je nije nimalo osvežio.
     Ela nije mogla da joj odgovori.
     Kuara je izgledala kao da bi lako mogla reći nešto okrutno, u smislu lepo sam ti kazala. No, ipak se predomislila, pa je umesto toga prišla i položila ruku sestri na rame. "Umorna si, Ela. Treba da spavaš."
     "Da", reče Ela.
     "Ali prvo da kažemo Sadiši."
     "Milsiš, da se oprostimo."
     "Da, to mislim."
     Zajedno su otišli do laboratorije u kojoj je bila Sadišina sterilna soba. Pomoćnici pekeninjosi, koji su ranije spavali, sad su opet bili budni; svi su se pridružili bdenju u Sadišinim poslednjim satima. Miro je ponovo bio unutra sa njime, i ovog puta nisu tražili da iziđe, mada je Ender znao da i Ela i Kuara žele da budu unutra, sa njim. Umesto toga, razgovarale su sa njim preko zvučnika i ispričale šta su ustanovile. Polovični uspeh bio je, u ovom slučaju, gori od potpunog neuspeha, jer je lako mogao dovesti do uništenja svih pekeninjosa, ukoliko ljudi na Luzitaniji postanu dovoljno očajni.
     "Nećete je upotrebiti", šapnu Sadiša. Mikrofoni, ma koliko osetljivi, jedva su mogli da uhate njegov glas.
     "Mi nećemo", reče Kuara. "Ali mi nismo jedini ljudi ovde."
     "Nećete je upotrebiti", reče on. "Ja sam jedini koji će ovako umreti."
     Poslednje reči bile su potpuno nečujne; kasnije su ih pročitali sa njegovih usana, na holo snimku, kako bi bili sigurni šta je rekao. A pošto je to rekao, i pošto je čuo njihove reči oproštaja, umro je.
     Istog trenutka kad su monitori potvrdili njegovu smrt, pekeninjosi istraživači jurnuše u sterilnu sobu. Sada nije bilo potrebe za sterilizaicjom. Želeli su da unesu deskoladu. Brzo sklonivši Mira s puta, dali su se na posao, ubrizgavajući injekcije virusa u svaki deo Sadišinog tela, stotine injekcija svakog trenutka. Očito su se pripremali za ovo. Poštovali su Sadišinu žrtvu za života - ali čim je umro, zadovoljene časti, nisu se ustručavali da ga spasu za treći život, ukoliko uzmognu.
     Izneli su ga na otvoreno, kraj Korenka i Ljudskog, i položili ga na unapred označeno mesto, stvarajući jednakostranični trougao sa ta dva mlada očinska drveta. Tu su mu rasporili telo. Kroz nekoliko sati već je raslo drvo, i bilo je nade, zakratko, da će možda postati očinsko drvo. No, posle svega nekoliko dana, braća, vična raspoznavanju očinskog drveta, objaviše da je napor bio uzaludan. Bilo je neke vrste života, sa njegovim genima, da; ali sećanja, volja, osoba koja je bio Sadiša, bili su izgubljeni. Drvo je bilo nemo; njegov um neće se pridružiti stalnom saboru očinskog drveća. Sadiša je odlučio da se oslobodi deskolade, makar to značilo da će izgubiti treći život koji deskolada daruje onima koje zauzme. Uspeo je i, gubeći, pobedio.
     Uspeo je i u još nečemu. Pekeninjosi nisu, kao obično, brzo zaboravili ime običnog bratskog drveta. Iako male majke nikada neće puzati njegovom korom, bratsko drvo koje je izraslo iz njegovog leša biće poznato po imenu Sadiša i prema njemu će se odnositi sa poštovanjem, kao da je očinsko drvo, kao da je ličnost. Štaviše, njegova priča već se prepričavala širom Luzitanije, gde god je bilo pekeninjosa. Dokazao je da su pekeninjosi inteligentni i bez deskolade; to je bila plemenita žrtva, i Sadišino ime ostaće stalno podsećanje svim pekeninjosima da su u osnovi slobodni od virusa koji ih je stavio u okove.
     No, Sadišina smrt nije nimalo usporila pripreme za put pekeninjosa na druge svetove. Ratotvorčevi sledbenici sada su imali većinu, i kako su se širile glasine da ljudi imaju bakteriju koja može da ubije sve viruse deskolade, oni su bili u sve većoj hitnji. Požuri, neprekidno su govorili kraljici-matici. Požuri, da možemo da se oslobodimo ovoga sveta pre nego što ljudi odluče da nas sve ubiju.

     "Mislim da bih mogla", reče Džejn. "Ako je brod mali i jednostavan, ako tereta gotovo i nema, i ako je posada što malobrojnija, moći ću da držim čitav sistem u umu. Ako putovanje bude brzo i boravak u Spolja vrlo kratak. Što se tiče određivanja položaja za polazak i povratak, to je lako, dečija igra, mogu biti precizna u milimetar, da. Da mogu da spavam, učinila bih to i u snu. Prema tome, nema potrebe da brod bude sposoban za naglo ubrzanje ili za održavanje života. Može da bude sasvim jednostavan. Zatvorena sredina, sedišta, svetlo, grejanje. Ako zaista možemo da stignemo tamo i ako budem mogla da nas održim na okupu i vratim nazad, nećemo biti napolju dovoljno dugo da potrošimo kiseonik ni iz male prostorije."
     Svi su se okupili u biskupovoj kancelariji da je saslušaju - čitava porodica Ribeira, Jaktova i Valentinina porodica, istraživači pekeninjosi, nekoliko sveštenika i Dece, i možda još desetak predvodnika ljudske kolonije. Biskup je zahtevao da se sastanak održi u njegovoj kancelariji. "Zato što je dovoljno prostrana", rekao je, "i zato što, ako želite da iziđete kao Nerod i da lovite pred Gospodom, ako želite da pošaljete brod kao Vavilonci u nebesa, da tražite lice Božije, onda hoću da budem tu i da molim Gospoda da bude milostiv prema vama."
     "Koliko sposobnosti će ti ostati?" upita Ender Džejn.
     "Ne mnogo", reče ona. "Zapravo, svi kompjuteri na Stotinu Svetova čudno će se ponašati dok se budemo bavili ovim, jer ću koristiti njihove memorije da očuvam sistem."
     "Pitao sam te jer hoćemo da izvedemo eksperiment dok smo tamo napolju."
     "Ne brbljaj koješta, Endru", reče Ela. "Hoćemo da izvedemo čudo dok smo tamo napolju. Ako stignemo Spolja, to će značiti da su Grego i Olhado verovatno bili u pravu o tamošnjim uslovima. A to znači da su pravila drugačija. Stvari se mogu stvoriti samo time što ćeš dobro poznavati njihov sistem. Zato hoću da idem. Postoje izgledi da, dok sam tamo i držim u umu sistem virusa rekolade, možda uspem da ga stvorim. Možda ću moći da donesem odande virus koji se ne može načiniti u pravom svemiru. Možeš li me povesti? Možeš li me držati tamo dovoljno dugo da stvorim virus?"
     "Koliko je to dugo?" upita Džejn.
     "Trebalo bi da bude trenutno", reče Grego. "Onog časa kad stignemo, svi kompletni sistemi koje imamo u umu trebalo bi da budu stvoreni za vreme kraće nego što ljudi mogu uopšte da primete. Biće potrebno malo stvarnog vremena za analizu, da se vidi je li dobila virus kakav želi. Možda pet minuta."
     "Da", reče Džejn. "Ako uopšte mogu ovo da postignem, mogu da izdržim pet minuta."
     "Ostatak posade", reče Ender.
     "Ostatak posade bićete ti i Miro", reče Džejn. "I niko više."
     Grego se najglasnije bunio, ali nije bio jedini.
     "Ja sam pilot", reče Jakt.
     "Ja sam jedini pilot tog broda", odgovori Džejn.
     "Olhado i ja smo sve smislili", reče Grego.
     "Ender i Miro idu zato što bez njih to ne može da se izvede. Ja obitavam unutar Endera - kuda god ide, nosi i mene sa sobom. Miro mi je, opet, postao toliko blizak da mislim da bi mogao biti deo sistema koji sam ja. Hoću da pođe zato što bez njega možda ne bih bila cela. Niko drugi. Ne mogu nikoga drugog da uključim u sistem. Ela je jedina sem njih dvojice."
     "Znači, to je posada", reče Ender.
     "Bez ikakvih rasprava", dodade gradonačelnik Kovano.
     "Hoće li kraljica-matica izgraditi brod?" upita Džejn.
     "Hoće", reče Ender.
     "Onda imam da zamolim samo za jednu uslugu. Ela, ako mogu da ti dam tvojih pet minuta, možeš li ti u umu da držiš sistem za još jedan virus?"
     "Virus za Stazu?" upita ona.
     "Dugujemo im to, ako možemo, za pomoć koju su nam pružili."
     "Mislim da mogu", reče ona. "Ili barem razlike između njega i normalne deskolade. To je sve što mogu da pamtim od bilo čega - razlike."
     "A kada će se sve to odigrati?" upita gradonačelnik.
     "Onoliko brzo koliko kraljica-matica može da izgradi brod", reče Džejn. "Imamo samo četrdeset osam dana dok Stotinu Svetova isključe svoje ansible. Preživeću taj dan, to sada znamo, ali ću ostati obogaljena. Potrajaće dok ponovo steknem sva izgubljena sećanja, ako ikada i uspem u tome. Dok se to ne desi, neću moći da održavam sistem broda za izlazak Spolja."
     "Kraljica-matica može da pripremi ovako jednostavan brod mnogo pre toga", reče Ender. "U tako malom brodu nema govora o prevozu svih ljudi i pekeninjosa sa Luzitanije pre dolaska flote, a kamoli pre isključenja ansibla, što će onemogućiti Džejn da upravlja brodom. Ali biće vremena da se povedu nove, od deskolade oslobođene zajednice pekeninjosa - jedan brat, jedna žena i mnogo trudnih malih majki - na desetine planeta i da se tamo nasele. Biće vremena da se nove kraljice-matice, učaurene i već oplođene, kako bi položile prve stotine jaja, takođe prenesu na desetine svetova. Ako ovo uopšte uspe, ako ne budemo samo sedeli unutra kao idioti u kartonskoj kutiji koji žele da polete, onda ćemo se vratiti donoseći ovom svetu mir, oslobođenje od deskolade i bezbedno širenje genetskog nasleđa ostalih ramanskih vrsta odavde. Pre nedelju dana, to je delovalo nemoguće. Sada ima nade."
     "Gratas a deus", reče biskup.
     Kuara se nasmeja.
     Svi je pogledaše.
     "Izvinjavam se", reče ona. "Samo sam pomislila - čula sam molitvu, pre nekoliko nedelja. Molitvu Os Veneradosima, dedi Gustu i baki Cidi. Da se, ako nema načina da se reše nemogući problemi sa kojima smo suočeni, obrate Bogu i zahtevaju da stvori način."
     "To je bila sasvim dobra molitva", reče biskup. "A možda ju je Bog i uslišio."
     "Znam", reče Kuara. "Na to sam i mislila. Šta ako sva ova priča o svemiru Spolja i Unutra ranije nije ni postojala. Šta ako je postala istina zbog te molitve?"
     "Pa šta?" upita biskup.
     "Pa, zar ne mislite da bi bilo smešno?"
     Očito niko nije tako mislio.









16. PUTOVANJE
     Znači, ljudi imaju svoj vasionski brod spreman sada, dok je onaj koji ste gradili za nas još nedovršen.
     Oni su hteli samo kutiju sa vratima. Bez pogona, bez sistema održanja života, bez teretnog prostora. Vaš i naš su daleko složeniji. Ne odugovlačimo, i uskoro će biti spremni.
     Ne žalim se. I hteo sam da Enderov brod bude prvi gotov. On nudi pravu nadu.
     Nama takođe. Slažemo se sa Enderom i njegovima da deskolada ovde, na Luzitaniji, nikada ne sme biti uništena, osim ako ne bude postojala rekolada da je zameni. Ali kada pošaljemo nove kraljice-matice na nove svetove, uništićemo deskoladu na njihovom vasionskom brodu, tako da ne može da zagadi naš novi dom. Tako da možemo da živimo bez straha da će nas taj veštački varels uništiti.
     Ne tiče nas se šta ćete raditi na svom brodu.
     Uz malo sreće, sve to neće ni biti važno. Njihov novi vasionski brod naći će put ka Spolja, vratiće se sa rekoladom, oslobodiće i vas i nas, a onda će nas novi brod sve prevesti na koliko god svetova želimo.
     Hoće li to uspeti? Ta kutija koju ste napravili za njih?
     Znamo da mesto na koje su se uputili stvarno postoji; mi prizivamo odande svoju ličnost. A most koji smo načinili, onaj što ga Ender zove Džejn, ima sistem kakav nikad dosad nismo sreli. Ako se to može učiniti, onda to može samo neko takav. Mi nikad ne bismo mogli.
     Hoćeš li ti otići? Ako novi brod bude uspeo?
     Načinićemo kćeri-kraljice koje će poneti moja sećanja na nove svetove. Ali mi lično ostaćemo ovde. Ovo mesto, na kome sam izišla iz svoje čaure, zauvek će biti moj dom.
     Znači, ukorenjena si ovde kao i ja.
     Tome služe kćeri. Da idu tamo gde mi nikada nećemo stići, da nose naša sećanja na mesta koja nikada nećemo videti.
     Ali hoćemo, videćemo ih. Zar ne? Rekla si da će filotičke veze opstati.
     Mislili smo na putovanje kroz vreme. Mi živimo vrlo dugo, mi insekti i vi drveće. Ali naše kćeri i njihove kćeri će nas nadživeti. To se ničim ne menja.
     Čing-jao ih je slušala dok su joj izlagali pred kakvim se izborom nalaze.
     "Zašto bih marila šta ćete odlučiti?" upita kad su završili. "Bogovi će vam se smejati."
     Otac odmahnu glavom. "Neće, kćeri moja, Blistavo Sjajna. Bogovi ne mare za Stazu ništa više do za bilo koji drugi svet. Narod Luzitanije je na ivici stvaranja virusa koji bi nas sve oslobodio. Nikad više obredi, nikad više poremećaj unutar mozga. Zato te ponovo pitam, ako možemo to da uradimo, da li smemo? To bi moglo da izazove nemire. Vang-mu i ja smo planirali šta da radimo, kako da objavimo šta se dešava kako bi narod razumeo, pa da bogorečeni ne budu pobijeni, nego da postepeno odustanu od svojih povlastica."
     "Povlastice nisu ništa", reče Čing-jao. "To si me sam učio. To je samo način da narod izrazi poštovanje prema bogovima."
     "Avaj, kćeri moja, da sam samo znao da više bogorečenih deli to skromno mišljenje. Premnogo njih smatra da im je pravo da budu zahtevni i grubi, jer se bogovi obraćaju njima, a ne i drugima."
     "Onda će ih bogovi kazniti. Ne bojim se tog vašeg virusa."
     "Bojiš se, Čing-jao. Vidim to."
     "Kako da kažem svom ocu da ne vidi ono što tvrdi da vidi? Mogu jedino da kažem kako sam ja slepa."
     "Da, Čing-jao moja, jesi slepa. Namerno. Slepa si prema sopstvenom srcu. Jer, evo, i sad drhtiš. Nikada nisi bila sigurna da ja nisam u pravu. Od trenutka kada nam je Džejn otkrila pravu prirodu glasa bogova, nisi više bila sigurna šta je istina."
     "Onda nisam sigurna u izlazak sunca. Nisam sigurna u disanje."
     "Niko nije siguran u disanje, a sunce uvek stoji u mestu, danju i noću, niti izlazi niti zalazi. Mi se okrećemo, podižemo se i spuštamo."
     "Oče, ne bojim se tog virusa."
     "Onda smo doneli odluku. Ako Luzitanci mogu da nam pošalju virus, upotrebićemo ga."
     Han Fei-cu ustade da iziđe iz njene sobe.
     No, njen glas ga je zaustavio pre nego što je stigao do vrata. "Znači, u tom obliku će se pojaviti kazna bogova?"
     "Molim?"
     "Kada budu kaznili Stazu zbog tvoje upornosti da radiš protiv bogova, koji su dali svoje ovlašćenje Kongresu, hoće li prerušiti svoju kaznu tako da će izgledati kao da ih je virus ućutkao?"
     "Voleo bih da su mi psi iščupali jezik pre nego što sam te naučio da tako razmišljaš."
     "Psi meni kidaju srce", odvrati Čing-jao. "Oče, preklinjem te, ne čini to. Ne dozvoli da tvoje buntovništvo navede bogove da zaćute u čitavom svetu."
     "Učiniću ovo, Čing-jao, kako više ničije kćeri i sinovi ne bi postali robovi kao ti. Kada pomislim na tvoje lice tik iznad poda, dok pratiš godove, poželim da rastrgnem one koji su ti to nametnuli, da ih rastrgnem tako da njihova krv natopi godove, pa da ih ja sa zadovoljstvom pratim, kako bih znao da su kažnjeni."
     Ona zaplaka. "Oče, preklinjem te, ne izazivaj bogove."
     "Odlučniji sam nego ikada da raširim virus, ako ga dobijem."
     "Kako da te ubedim? Ako ništa ne kažem, učinićeš po svome, a kada progovorim i molim te, to si sve sigurniji da ćeš postupiti isto tako."
     "Znaš li kako možeš da me sprečiš? Tako što ćeš mi se obratiti kao da znaš da je glas bogova ishod moždanog poremećaja, a onda, kad budem video da su tvoje reči iskrene, možeš pokušati da me ubediš, pravim dokazima, da bi tako brza, potpuna i nepovratna promena bila štetna, ili ma kakav drugi dokaz budeš imala da izneseš."
     "Znači, da bih ubedila svog oca, moram da ga lažem?"
     "Ne, Blistavo Sjajna moja. Da bi ubedila svog oca, moraš mu pokazati da shvataš istinu."
     "Shvatam ja istinu", reče Čing-jao. "Shvatam da te je neki neprijatlej ukrao od mene. Shvatam da su mi sada ostali samo bogovi, i majka, koja je među njima. Molim bogove da me puste da umrem i da joj se pridružim, da ne bih više morala da trpim bol što mi ga nanosiš, ali oni me ipak ostavljaju ovde. Mislim da to znači kako žele da ih i dalje poštujem. Možda još nisam dovoljno čista. Ili možda znaju da ćeš se ti uskoro opet predomisliti i da ćeš doći kod mene kao nekada, govoreći s poštovanjem o bogovima i učeći me kako da im budem dobar sluga."
     "To nikada neće biti", reče Han Fei-cu.
     "Nekada sam mislila da ćeš jednog dana postati bog Staze. Sada vidim da ne samo što nisi zaštitnik ovog sveta, nego si njegov najgori neprijatelj."
     Han Fei-cu pokri lice i iziđe iz sobe, plačući za svojom kćeri. Neće moći da je ubedi dok god bude čula glas bogova. Ali možda, ako dobiju virus, ako bogovi zaćute, možda će onda hteti da ga sluša. Možda će onda moći da je vrati razumu.

     Sedeli su u vasionskom brodu - više je ličio na dve metalne činije, spojene po ivici, sa vraitma sa strane. Džejnin plan, koji su kraljica-matica i njeni radnici pažljivo ostvarili, uključivao je mnoge instrumente na spoljašnjoj strani broda. No, čak i načičkan senzorima, nimalo nije ličio ni na kakav vasionski brod. Bio je upadljivo premali, i nije se video nikakav znak postojanja pogona. Jedina energija koja će poneti ovaj brod bilo kuda bila je nevidljiva aiua koju je Ender uneo sa sobom.
     Seli su u krug. Bilo je šest sedišta, jer je Džejn predvidela mogućnost da brod bude ponovo upotrebljen, za prevoz između svetova. Zauzeli su svako drugo sedište, pa su stvorili trougao: Ender, Miro, Ela.
     Opraštanje je bilo gotovo. Došli su sestre i braća, drugi rođaci i mnogi prijatelji. No, jedna osoba je nedostajala. Novinja. Enderova žena, Mirova i Elina majka. Ona nije htela da učestvuje u ovome. To je bilo jedino tužno pri rastanku.
     Sve ostalo je bilo strah i uzbuđenje, nada i neverica. Možda su na samo trenutak od smrti. Možda su na samo trenutak od uspeha da ispune epruvete u Elinom krilu virusima koji će značiti oslobođenje dva sveta. Možda će postati pioniri nove vrste vasionskih letova, koji će spasti sve one kojima preti uništenje molekularnim oružjem.
     A možda su oni samo tri budale koje će sedeti na zemlji, na travnatoj zaravni tik van ljudske naseobine na Luzitaniji, sve dok im unutra ne postane toliko vrućina i zagušljivo da će morati da iziđu. Niko od onih napolju neće se smejati, naravno, ali biće mnogo smeha u gradu. Biće to očajnički smeh. To će značiti da nema spasa, niti slobode, nego samo još više straha dok ne dođe smrt u jednom od svojih mnogih obličja.
     "Jesi li sa nama, Džejn?" upita Ender.
     Glas u njegovom uhu bio je vrlo tih. "Dok radim ovo, Endere, nijedan deo mene neće biti slobodan za razgovore."
     "Znači, bićeš sa nama, ali nema", reče Ender. "Kako ću znati da si tu?"
     Ona se tiho nasmeja. "Glupi dečko. Ako si ti još tu, ja sam u tebi. A ako nisam u tebi, neće biti ni tebe."
     Ender zamisli kako se raspada na milijarde gradivnih čestica, rasutih kroz haos. Njegov lični opstanak nije zavisio samo od Džejn i njene sposobnosti da pamti tačnu strukturu broda, nego i od njegove sposobnosti da pamti sistem sopstvenog uma i tela. Samo što nije imao pojma je li njegov um zaista dovoljno snažan da očuva takav sistem, kad se nađe tamo gde ne važe prirodni zakoni.
     "Spremni?" upita Džejn.
     "Pita da li smo spremni", reče Ender.
     Miro je već klimao glavom. Ela pognu glavu. Trenutak kasnije se prekrstila, čvrsto stegla držač sa epruvetama u krilu, i onda je i sama klimnula glavom.
     "Ako odemo i vratimo se, Ela", reče Ender, "onda ovo neće biti neuspeh, čak i ako ne stvoriš virus koji želiš. Ako brod bude radio, možemo se vratiti još koji put. Nemoj misliti da sve zavisi od onoga što danas budeš uspela da zamisliš."
     Ona se osmehnu. "Neuspeh me ne bi začudio, ali spremna sam i na uspeh. Moja ekipa je spremna da pošalje u atmosferu stotine bakterija, ako se vratim sa rekoladom, pa budemo mogli da zamenismo deskoladu. Biće rizično, ali u roku od pedeset godina ovaj svet bi mogao da ponovo postane samoregulišuća gealogija. Mogu da zamislim jelene i stoku u visokoj travi Luzitanije, i orlove na nebu." Potom se ponovo zagleda u epruvete. "Pomolila sam se i Devici Mariji, da isti Sveti Duh koji je stvorio Boga u njenoj materici stvori život i u ovim posudama."
     "Amin", reče Ender. "A sad, Džejn, ako si ti spremna, možemo krenuti."

     Van malog vasionskog broda ostali su čekali. Šta su očekivali? Da brod počne da se dimi i podrhtava? Da se začuje grmljavina, nastupi blesak svetlosti?
     Brod je bio tu. Bio je tu, i dalje, nepokretan, nepromenjen. A onda nestade.

     U brodu nisu osetili ništa kad se to dogodilo. Nije bilo zvuka, niti pokreta pri prelasku iz Unutra u Spolja.
     Ali znali su istog časa kad se to desilo, jer ih više nije bilo troje, nego šestoro.
     Ender se nađe između dvoje ljudi, mladića i devojke. No, nije imao vremena ni da ih pogleda, jer je mogao da gleda samo u čoveka koji je sedeo na do maločas praznom sedištu preko puta njega.
     "Miro", šapnu on. Jer to je bio Miro. Ali ne Miro bogalj, mladi invalid koji se ukrcao zajendo sa njim. Taj je još sedeo na starom mestu, levo od Endera. Ovaj Miro je bio snažan mladić kakvog je Ender nekada poznavao. Čovek u čijoj snazi je počivala nada njegove porodice, čija je lepota bila ponos Ouandinog života, čiji su um i srce bili puni saosećanja prema pekeninjosima i koji je odbio da ih ostavi bez dobrobiti koju je smatrao da bi im mogla ponuditi ljudska kultura. Miro, zrav i obnovljen.
     Otkuda se stvorio?
     "Trebalo je da znam", reče Ender. "Trebalo je da pomislimo na to. Tvoj sistem, Miro, ono što imaš na umu kad pomisliš na sebe, to nije ono što jesi, već ono što si bio."
     Novi Miro, mladi Miro, podiže glavu i osmehnu se Enderu. "Ja sam pomislio na to", reče on, i glas mu je bio jasan i divan, reči su mu lako klizile sa jezika. "Nadao sam se ovome. Zato sam i molio Džejn da me povede. I pokazalo se tačno. Baš kao što sam čeznuo da bude."
     "Ali sada te ima dvojica", reče Ela. Zvučala je užasnuto.
     "Ne", reče novi Miro. "Samo ja. Samo pravi ja."
     "Ali, onaj je još tu", reče ona.
     "Ne zadugo, čini mi se", reče Miro. "Ta stara ljuska sada je prazna."
     Bio je u pravu. Stari Miro sedeo je mlitavo, kao mrtvac. Ender kleče pred njega i dodirnu ga. Pritisnu mu je prste na vrat, tražeći puls.
     "Zašto bi mu srce kucalo?" upita Miro. "Ja sam mesto na kome obitava Mirova aiua."
     Kad je Ender odvojio prste od vrata starog Mira, koža se sljušti u oblačiću prašine. Ender se trže. Glava leša otpade sa ramena i skotrlja se u krilo. Potom se rastvori u beličastu tečnost. Ender skoči na noge i ustuknu. Očepio je nečiju nogu.
     "Joj", reče Valentina.
     "Pazi gde staješ", reče muškarac.
     Valentina nije na ovom brodu, pomisli Ender. A i taj muški glas takođe poznajem.
     Okrenuo se ka njima, muškarcu i ženi koji su se pojavili na praznim sedištima kraj njega.
     Valentina. Neverovatno mlada. Onakva kakva je bila kada je, kao šiparica, plivala kraj njega na jezeru, na privatnom imanju na Zemlji. Onakva kakva je bila kada ju je voleo i kada mu je najviše trebala, kada je bila jedini razlog što je nastavio vojnu obuku; kada je bila jedini razlog što mu se činilo da se vredi truditi oko spasavanja sveta.
     "Ti nisi stvarna", reče on.
     "Naravno da jesam", odvrati ona. "Očepio si me, zar ne?"
     "Siroti Ender", reče mladić. "I trapav i glup. Ne baš sjajna kombinacija."
     Sada ga je Ender poznao. "Pitere", reče on. Njegov brat, neprijatelj iz detinjstva, u godinama kada je postao Hegemon. Slika koja se videla na svim ekranima kada je Piter uspeo da tako sredi stvari da se Ender, posle veličanstvene pobede, nikada više ne vrati na Zemlju.
     "Mislio sam da te više nikada neću videti oči u oči", reče Ender. "Odavno si umro."
     "Nikad ne veruj u govorkanja o mojoj smrti", reče Piter. "Imam mnogo života, kao mačka. I jednako mnogo zuba, i kandži, i jednako sam vedar i spreman na saradnju kao ona."
     "Otkuda si se pojavio?"
     "Mora da su došli iz sistema u tvom umu, Endere", reče Miro, "Pošto ih ti poznaješ."
     "Tako je", reče Ender. "Ali zašto? Trebalo je da sa sobom ponesemo pojam o sebi. Sistem kojim prepoznajemo sebe."
     "Zaista, Endere?" upita Piter. "Onda mora da si ti stvarno nešto naročito. Toliko složena ličnost da je potrebno još dvoje ljudi za nju."
     "U tebi nema ni dela mene", reče Ender.
     "I pazi da tako i ostane", reče Piter, kezeći se. "Ja volim devojke, a ne prljave starce."
     "Ne želim te", reče Ender.
     "Niko me nikad i nije želeo", odvrati Piter. "Želeli su tebe. Ali mene su dobili, zar ne? Dovde im je bilo mene. Zar misliš da ne znam svoju priču do kraja? Ti i ona tvoja knjiga laži, 'Hegemon'. Tako mudra i puna razumevanja. Kako je Piter Vigin omekšao. Kako je postao mudar i pošten vladar. Kakva smejurija. Pravi Govornik za Mrtve. Sve vreme dok si je pisao, znao si istinu. Posthumno si mi oprao krv sa ruku, Endere, ali ti i ja smo znali da sam, dok god sam bio živ, želeo tu krv."
     "Ostavi ga na miru", reče Valentina. "Napisao je istinu."
     "Još ga štitiš, anđelčiću?"
     "Ne!" dreknu Ender. "S tobom sam završio, Pitere. Ti si nestao iz mog života, još pre tri hiljade godina."
     "Možeš pobeći, ali se ne možeš sakriti!"
     "Endere! Endere, prekini! Endere!"
     On se okrete. To je vikala Ela.
     "Ne znam šta se dešava, ali prekini! Imamo još samo nekoliko minuta. Pomozi mi da izvršim testove."
     Bila je u pravu. Šta god da se desilo sa Mirovim novim telom, sa Piterovom i Valentininom pojavom, najvažnija je bila deskolada. Je li Ela uspela da je izmeni? Da stvori rekoladu? I virus koji će izmeniti ljude na Stazi? Ako je Miro mogao da preuredi svoje telo, i ako je Ender nekako prizvao duhove iz prošlosti i ponovo ih otelotvorio, onda je moguće, zaista moguće, da se u Elinim epruvetama sada nalaze virusi čije je sisteme držala u umu.
     "Pomozite mi", ponovo šapnu Ela.
     Ender i Miro - novi Miro, sa snažnim i sigurnim rukama - posegnuše, uzeše pružene epruvete i počeše testiranje. Test je bio negativan - ako bakterije, alge i sićušni crvi koje su stavili u epruvete ostanu živi nekoliko minuta, znači da u epruvetama nema deskolade. Pošto su pri ukrcavanju epruvete sadržale živi virus, to bi bio dokaz da se desilo nešto što ih je neutralisalo. Je li to zaista rekolada ili samo mrtva ili nedelotvorna deskolada, utvrdiće kad se vrate.
     Crvi, alge i bakterije nisu se ni u čemu promenili. U prethodnim testovima, na Luzitaniji, rastvor sa bakterijama menjao je boju u prisustvu deskolade iz plave u žutu. Sićušni crvi su na Luzitaniji brzo umirali i pretvarali se u sive, plutajuće ljušture; sada su se migoljili i dalje, zadržavajući smeđe-purpurnu boju koja je za njih, u najmanju ruku, značila život. A alge, umesto da se razlože i poptuno nestanu, zadržale su se u obliku tankih, živih niti.
     "Zači, gotovo", reče Ender.
     "Barem imamo nadu", reče Ela.
     "Sedite", reče Miro. "Ako smo završili, ona će nas vratiti."
     Ender sede. Pogledao je mesto gde je ranije sedeo Miro. Njegovo staro, obogaljeno telo biše nije bilo prepoznatljivo. Nastavilo je da se kruni, a komađe se pretvaralo u prašinu ili tečnost. Čak i odeća je nestajala.
     "To više nije deo mog sistema", reče Miro. "Ništa ga ne drži na okupu."
     "A ovi?" upita Ender. "Zašto se oni ne rastaču?"
     "Ili ti?" upita Piter. "Zašto se ti ne raspadneš? Sada više nikome nisi potreban. Ti si umorno matoro zakeralo koje čak nije moglo da zadrži ni sopstvenu ženu. I nikada nisi začeo dete, ti bedni, matori evnuše. Napravi mesta za pravog muškarca. Ti nikad nikome nisi bio potreban - sve što si ikada učinio, ja bih učinio bolje, a ono što sam ja učinio, ti nikada ne bi mogao da postigneš."
     Ender zagnjuri lice u dlanove. Ovakav ishod nije zamišljao ni u najgorim košmarima. Da, znao je da kreću na mesto gde se stvari mogu stvoriti iz uma. Ali nikad nije ni pomislio da u njegovom umu još postoji Piter. Mislio je da se odavno oslobodio te stare mržnje.
     A Valentina - zašto bi stvorio drugu Valentinu? Ova je bila tako mlada i savršena, ljupka i lepa. Prava Valentina čekala ga je na Luzitaniji - šta će pomisliti kad vidi šta je stvorio svojim umom? Možda bi joj laskalo kad dozna koliko mu je bliska, ali znaće i da on čuva u srcu ono što je bila nekada, a ne ono što je sada.
     I najmračnija i najsvetlija tajna njegovog srca biće otkrivene čim se otvore vrata, a on bude morao da ponovo stupi na površinu Luzitanije.
     "Nestanite", reče im on. "Pretvorite se u prah."
     "Prvo ti, matori", reče Piter. "Tvoj život je gotov, a moj tek počinje. Sve što sam imao na početku bila je Zemlja, umorna stara planeta - to je bilo lako kao što bih sada lako mogao da pružim ruku i ubijem te, ovog časa, kad bih to želeo. Da ti slomim taj tanki vrat kao presušeni rezanac."
     "Pokušaj", šapnu Ender. "Više nisam uplašeni dečačić."
     "Ali nisi mi ni dorastao", reče Piter. "Nikad nisi bio i nikad nećeš biti. Imaš suviše srca. Ti si kao Valentina. Ustežeš se da učiniš ono što se mora učiniti. Zato si mek i slab. Lako te je uništiti."
     Nagli blesak svetlosti. Je li to - to, ipak smrt Spolja? Je li Džejn izgubila sistem? Da li se rastaču, ili padaju u sunce?
     Ne. To su se otvarala vrata. To se svetlo luzitanijskog jutra probijalo u srazmernu tamu unutrašnjosti broda.
     "Hoćete li već izići?" viknu Grego, zavirivši u brod. "Jeste li..."
     A onda ih ugleda. Ender ga vide kako ih prebrojava.
     "Nossa Senhora", šapnu Grego. "Odakle su se, do đavola, stvorili?"
     "Iz Enderove razjebane glave", odvrati Piter.
     "Iz starih i nežnih sećanja", reče nova Valentina.
     "Pomozite mi sa virusima", reče Ela.
     Ender pruži ruke, ali ona ih dade Miru. Nije objašnjavala, samo je odvratila pogled od njega, ali shvatio ju je. Ono što mu se desilo Spolja bilo je suviše čudno da bi mogla da prihvati. Šta god bili Piter i ova nova, mlada Valentina, oni ne bi smeli da postoje. To što je Miro sebi stvorio novo telo imalo je smisla, iako je bilo strašno gledati staro telo kako se pretvara u zaboravljeno ništavilo. Ela je bila toliko usmerena da nije stvorila ništa van epruveta koje je upravo zato i ponela. No, Ender je dovukao dvoje čitavih ljudi, odvratnih svako na svoj način - nova Valentina jer je bila podsmevanje pravoj, koja svakako čeka tu pred vratima. A Piter je uspevao da bude odvratan čak i dok se upuštao u razmetanje, istvoremeno opasno i ubedljivo.
     "Džejn", šapnu Ender. "Džejn, jesi li tu?"
     "Da", odgovori ona.
     "Jesi li videla sve ovo?"
     "Da."
     "Da li razumeš?"
     "Veoma sam umorna. Nikada ranije nisam bila umorna. Nikad nisam učinila nešto tako teško. To mi je oduzelo - svu moju pažnju. I još dva tela, Endere. Morala sam da ih uključim u sistem - ne znam ni kako sam uspela."
     "Nisam namerno." Ali nije mu odgovorila.
     "Hoćemo li?" upita Piter. "Ostali su već izišli. Sa svim onim staklićima za piškenje."
     "Endere, bojim se", reče mlada Valentina. "Ne znam šta treba da radim."
     "Ne znam ni ja", reče Ender. "Bože, oprosti mi ako ti ovo nekako naudi. Nikad te ne bih prizvao da ti naudim."
     "Znam", reče ona.
     "Ne", reče Piter. "Dragi stari Ender priziva privlačnu mladu ženu iz svog uma, i to ženu koja izgleda isto kao njegova sestra u prvoj mladosti. Hm, hm, Endere, matori jarče, zar nema granice tvojoj pokvarenosti?"
     "Samo sramotno bolestan um bi čak i pomislio na tako nešto", promrmlja Ender.
     Piter se smejao i smejao.
     Ender uze mladu Val za ruku i povede je ka vratima. Osećao je kako se njena ruka znoji i podrhtava u njegovoj. Izgledala je tako stvarna. Bila je tako stvarna. A ipak, čim je stao na vrata, video je pravu Valentinu, sredovečnu, ako ne i postariju, ali ipak ljupku i lepu, ženu koju je poznavao i voleo sve ove godine. To je njegova prava sestra, ona koju je voleo kao samog sebe. Šta je ova mlada devojka radila u mojoj glavi?
     Bilo je jasno da su Grego i Ela rekli dovoljno da svi znaju kako se desilo nešto čudno. A kada je iz broda izišao Miro, zdrav i snažan, sposoban da govori i toliko srećan da je izgledao spreman da zapeva - to je izazvalo žamor uzbuđenja. Čudo. Gde god da je brod bio, tamo su moguća čuda.
     Enderova pojava izazvala je muk. Malo ko je na prvi pogled video da je mlada devojka Valentina iz mladosti - niko je nije tada poznavao, sem same Valentine. A niko sem Valentine ne bi mogao da prepozna Pitera Vigina u prvoj zrelosti; slike u istorijskim knjigama obično su bili hologrami iz kasnijeg razdoblja, kada je jeftina i trajna holografija tek uzela maha.
     Ali Valentina je znala. Ender je stajao pred vratima, sa mladom Val kraj sebe, a Piter se pojavio iza njih, i Valentina ih je oboje prepoznala. Zakoračila je bliže, udaljivši se od Jakta, i stala pred Endera.
     "Endere", reče ona. "Dragi, mili, izmučeni dečače, zar si ovo stvorio kad si otišao na mesto gde možeš stvoriti sve što poželiš?" Pružila je ruku i dodirnula po obrazu mladu kopiju sebe same. "Prelepa", reče ona. "Nikada nisam bila ovako lepa, Endere. Savršena je. Ona je sve što sam uvek želela da budem, a nisam mogla."
     "Zar ti nije drago što me vidiš, Val, najdraži moj Demostene?" Piter se progurao između Endera i mlade Val. "Zar se ne sećaš i mene sa nežnošću? Zar nisam još lepši nego što me pamtiš? Meni je svakako drago da vidim tebe. Sjano si se snašla sa ličnošću koju sam ti stvorio. Demosten. Ja sam te stvorio, a nikada mi se nisi ni zahvalila."
     "Hvala ti, Pitere", šapnu Valentina. Ponovo je gledala mladu Val. "Šta ćeš sad sa njima?"
     "Šta će sa nama?" upita Piter. "Ne treba on da radi ništa sa nama. On me je možda vratio, ali ja sam sada svoj čovek, kao što sam uvek i bio."
     Valentina okrete leđa masi, još zapanjena neobičnim događajima. Svi su videli da se u brod ukrcava troje ljudi, videli su da brod nestaje, i da se vraća na isto mesto za manje od sedam minuta - a umesto da iz njega iziđe troje ljudi, izišlo ih je petoro, od toga dvoje potpuno nepoznatih. Naravno da su svi ostali da zijaju.
     No, danas niko neće dobiti odgovore. Osim na najvažnije od svih pitanja. "Je li Ela odnela epruvete u laboratoriju?" upita ona. "Hajde da se raziđemo i da vidimo šta nam je Ela stvorila Spolja."









17. ENDEROVA DECA
     Siroti Ender. Njegovi košmari sad se muvaju oko njega na sopstvenim nogama.
     To je vrlo čudan način da na kraju ipak dobije decu.
     Ti prizivaš aiue iz haosa. Kako je uspeo da im nađe dušu?
     Zašto misliš da je našao?
     Eno ih, hodaju i govore.
     Onaj po imenu Piter došao je da razgovara sa tobom, zar ne?
     Najuobraženiji čovek koga sam ikada sreo.
     Šta misliš, kako je moguće da se rodio sa znanjem jezika očinskog drveća?
     Ne znam. Ender ga je stvorio. Zašto ga ne bi stvorio tako da zna da govori?
     Ender ih i dalje oboje stvara, iz sata u sat. Osetili smo sistem u njemu. On to možda i ne razume, ali nema razlike između to dvoje i njega samog. Možda imaju različita tela, ali su ipak deo njega. Šta god učinili, šta god rekli, to je Enderova aiua, ona radi i govori.
     Zna li on za to?
     Sumnjamo.
     Hoćete li mu reći?
     Samo ako bude pitao.
     A šta mislite, kad će to biti?
     Kada već bude znao odgovor.

     Bio je poslednji dan testiranja rekolade. Vest o uspehu - zasad - već se raširila po čitavoj ljudskoj koloniji, a Ender je pretpostavljao da je tako i kod pekeninjosa. Elin pomoćnik po imenu Staklo dobrovoljno se javio za opit. Već tri dana živeo je u istoj sterilnoj komori u kojoj se Sadiša žrtvovao. No, ovog puta deskolada je u njemu ubijena onom viricidnom bakterijom u čijem stvaranju je on pomogao Eli. A umesto nje, sve životne funkcije koje je nekada održavala deskolada obavljao je Elin novi virus, rekolada. Radio je savršeno. Staklo uopšte nije ni bio bolestan. Ostao je još samo poslednji korak pre nego što se proglasi da je rekolada potpun uspeh.
     Sat pre konačnog testa, Ender, večito praćen Piterom i mladom Val, sastao se sa Kuarom i Gregom u Gregovoj ćeliji.
     "Pekeninjosi su pristali", objašnjavao je Ender Kuari. "Spremni su da rizikuju i saglasili su se da se deskolada ubije i zameni rekoladom, posle testiranja na Staklu."
     "Ne čudim se", reče Kuara.
     "Ja se čudim", reče Piter. "Svinjčići očito, kao vrsta, čeznu za smrću."
     Ender uzdahnu. Iako više nije bio uplašeni dečačić, a Piter nije bio ni stariji ni krupniji ni jači od njega, u Enderovom srcu i dalje nije bilo ni traga ljubavi za ovu simulaciju starijeg brata koju je nekako stvorio Spolja. On je bio sve čega se Ender plašio i mrzeo u detinjstvu, i bilo je zastrašujuće i nepodnošljivo ponovo ga imati za vratom.
     "Kako to misliš?" upita Grego. "Da se pekeninjosi nisu složili, deskolada bi ih učinila suviše užasnim da bismo im smeli dozvoliti da opstanu."
     "Naravno", osmehnu se Piter. "Fizičar je stručnjak za strategiju."
     "Ono što Piter kaže", reče Ender, "jeste da, kad bi on odlučivao u ime pekeninjosa - što bi svakako voleo - nikad ne bi odustao od deskolade sve dok ne bi dobio od čovečanstva nešto za uzvrat."
     "Za divno čudo, ostarelo čudo od deteta i dalje ima neki zaostatak inteligencije", reče Piter. "Zašto bi pristali da izgube svoje jedino oružje od koga čovečanstvo ima ralzoga da strepi? Luzitanijska flota i dalje se približava, i još ima molekularno oružje. Zašto ne bi naterali ovog našeg Endrua da se ukrca u svoju magičnu leteću loptu i pođe u susret floti, kako bi sklopio mir?"
     "Zato što bi me ubili kao psa", reče Ender. "Pekeninjosi su pristali zato što je to ispravno, pravedno i pristojno. Smisao tih reči objasniću ti kasnije."
     "Znam te reči", reče Piter. "Čak znam i šta znače."
     "Zaista?" upita mlada Val. Njen glas je, kao i uvek, predstavljao iznenađenje - tih, blag, pa ipak dovoljan da prekine druge razgovore. Ender se sećao da je Valentinin glas oduvek bio takav. Bilo je nemoguće ne slušati je, mada je vrlo retko podizala glas.
     "Ispravno. Pravedno. Pristojno", reče Piter. Reči su u njegovim ustima zvučale prljavo. "Osoba koja izgovara te reči ili veruje u njihovo značenje ili ne. Ako ne veruje, onda znači da neko stoji iza mojih leđa sa nožem u ruci. Ako veruje, znači da ću pobediti."
     "Ja ću ti reći šta te reči znače", reče Kuara. "Znače da ćemo čestitati pekeninjosima - i sebi samima - što smo uništili razumnu vrstu koja možda ne postoji nigde drugde u svemiru."
     "Ne zavaravaj se", reče Piter.
     "Svi su tako sigurni da je deskolada veštački stvoren virus", reče Kuara, "ali niko nije pomislio na drugu mogućnost - da se mnogo primitivnija, ranjivija verzija deskolade razvila prirodnim putem, a zatim samu sebe izmenila do sadašnjeg oblika. To je veštački stvoren virus, da, ali ko ga je stvorio? A sad govorimo o njegovom istrebljenju, a da nismo ni pokušali da razgovaramo s njom."
     Piter se iskezi prvo njoj, pa Enderu. "Čudi me da ova lukava mala savest nije tvoj krvni potomak", reče on. "Jednako je opsednuta traženjem razloga da se oseća kriva koliko i ti i Val."
     Ender se pravio da ga ne čuje, pokušavajući da odgovori Kuari. "Da, ubijamo je, jer ne možemo više da čekamo. Deskolada pokušava da nas uništi, i nema vremena za oklevanje. Ako možemo, ubićemo je."
     "To mi je sve jasno", reče Kuara. "Sarađivala sam sa vama, zar ne? Samo mi je muka da vas slušam kako pričate kao da su pekeninjosi odvažni što sarađuju u ksenocidu, samo zato da bi spasli sopstvenu kožu."
     "Mi ili oni, mala", reče Piter. "Mi ili oni."
     "Ne možeš ni zamisliti", reče Ender, "koliko se stidim kad čujem moje reči sa njegovih usana."
     Piter se nasmeja. "Endru se pretvara da me ne voli", reče on. "No, mali je lažov. On me, zapravo, obožava. Divi mi se. Oduvek. Isto kao i ovom malom anđelu ovde."
     Piter gurnu laktom mladu Val. Nije se odmakla od njega. Ponašala se kao da nije ni osetila njegov dodir.
     "Obožava nas oboje. U njegovom malom, izopačenom umu, ona je moralno savršenstvo koje on nikada neće postići. A ja sam moć i genije koji su oduvek bili van domašaja sirotog malog Endrua. Baš skromno od njega, zar ne? Sve ove godine nosio je u svom umu bolje od sebe."
     Mlada Val uze Kuaru za ruku. "Najgore što ikada možeš učiniti u životu", reče joj, "jeste da pomogneš ljudima koje voliš da učine nešto što, duboko u srcu, veruješ da je potpuno pogrešno."
     Kuara zaplaka.
     No, Ender se nije brinuo za Kuaru. Znao je da je dovoljno snažna da izdrži moralne suprotnosti sopstvenog delovanja, i da ipak ostane pri zdravom razumu. Njena nesigurnost u sopstveno delovanje verovatno će je omekšati, smanjivaće joj iz trenutka u trenutak uverenost da je njen sud potpuno ispravan i da svi koji joj se protive svakako greše. Možda će, na kraju, postati celovitija i saosećajnija, i čak pristojnija nego ranije, dok je bila mlada, usijana glava. A možda će joj Valin blagi dodir - zajedno sa rečima koje su tačno opisale Kuarin najdublji bol - pomoći da se brže isceli.
     Endera je brinulo što Grego sa toliko divljenja gleda Pitera. Grego bi trebalo da najbolje zna kuda vode Piterove reči. No, on je ipak počinjao da obožava Enderov hodajući košmar. Moram skloniti Pitera odavde, pomisli Ender, ili će steći na Luzitaniji više sledbenika nego što ih je imao Grego - i upotrebiće ih mnogo delotvornije i - na duge staze - smrtonosnije.
     Ender se nije mnogo nadao da bi Piter mogao da se promeni kao pravi Piter, koji je postao snažan i dobar hegemon. Ovaj Piter ipak nije bio pravo ljudsko biće, puno suprotnosti i iznenađenja. Pre će biti da je stvoren kao karikatura privlačnog zla koje je počivalo u najdubljim slojevima Enderove podsvesti. Ovde neće biti nikakvih iznenađenja. Čak i dok su se pripremali da spasu Luzitaniju od deskolade, Ender im je doneo novu opanost, potencijalno jednako strašnu.
     Ali nju neće biti tako teško ubiti.
     Opet je oterao tu misao, mada mu se javljala desetak puta otkako je shvatio da levo od njega u vasionskom brodu sedi Piter. Ako ga ubijem, to ne bi bilo ubistvo, zar ne? To bi, moralno gledano, bilo isto kao da se... probudim. Nametnuo sam svoj košmar celom svetu, i ako ga ubijem, svet će se naprosto probuditi iz njega, ništa više.
     Da se posredi bio samo Piter, Ender bi možda i ubedio sebe da izvrši takvo ubistvo, ili je barem mislio tako. Ali sprečavala ga je mlada Val. Krhka, divna u duši - ako Piter može biti ubijen, onda može i ona. Ako njega treba ubiti, onda možda treba i nju - imala je jednako malo prava da postoji; jednako je neprirodna i jednostrana. Ali on to nikada ne bi mogao da učini. Nju mora da štiti, a ne da sprečava. A ako je jedno od njih dovoljno stvarno da ostane u životu, onda to važi i za ono drugo. Ako bi bilo pogrešno ubiti mladu Val, onda to važi i za Pitera. Oboje su nastali na isti način.
     Moja deca, pomisli Endru gorko. Moji mili, mali potomci, koji su mi iskočili iz glave potpuno odrasli, kao Atena iz Zevsove glave. Samo što ovo ovde nije Atena. Više liče na Dijanu i Hada. Devica-lovac i gospodar pakla.
     "Bolje da krenemo", reče Piter. "Pre nego što Ender ubedi samog sebe da treba da me ubije."
     Ender se bledo osmehnu. To je bilo najgore od svega - i Piter i mlada Val su, izgleda, od prvog trenutka znali više o njegovom sopstvenom umu nego on sam. Nadao se da će s vremenom ta upućenost nestati. No, u međuvremenu se poniženje stalno povećavalo, kad god bi ga Piter ismevao zbog stvari koje niko drugi ne bi mogao ni da nasluti. A mlada Val - po načinu na koji ga je ponekad gledala znao je da i ona zna. Više nije mogao da ima tajne.
     "Poći ću sa tobom kući", reče Val Kuari.
     "Ne", odgovori Kuara. "Šta sam uradila, uradila sam. Bolje da odem kod Stakla, da budem sa njim do kraja testa."
     "Ne bismo želeli da propustimo priliku da javno patimo", reče Piter.
     "Umukni, Pitere", obrecnu se Ender.
     Piter se iskezi. "Oh, ma hajde. Znaš da će Kuara izvući iz ovoga sve što može. Ona tako proizvodi sebe u zvezdu predstave - svi će biti pažljivi i nežni sa njom umesto da hvale Elu zbog svega što je postigla. Guranje u prvi plan tako je nisko, Kuara - baš ti pristaje."
     Kuara bi možda odvratila, da Piterove reči nisu bile toliko strašne i da nisu sadržale zrnce istine koje ju je zbunilo. Umesto nje, mlada Val prostreli Pitera hladnim pogledom. "Umukni, Pitere."
     Isto što je rekao i Ender, samo što su kod mlade Val te reči upalile. Piter joj se iskezi i namignu - zaverenički, kao da kaže: pustiću te da igraš svoju malu igru, Val, ali nemoj misliti da ne znam kako iskorišćavaš ceo svet tim izigravanjem umiljatosti. No, nije se oglasio dok su ostavljali Grega u ćeliji.
     Napolju ih je čekao gradonačelnik Kovano. "Veliki dan u istoriji čovečanstva", reče on. "I, čistom slučajnošću, ja ću biti na svim slikama." Ostali se nasmejaše - naročito Piter, koji je brzo i lako sklopio prijatlejstvo sa gradonačelnikom.
     "Nije slučajno", reče Piter. "Mnogi ljudi bi se u vašem položaju upaničili i sve upropastili. Bio je potreban otvoren um i mnogo hrabrosti da bi se stvari pokrenule u pravom smeru."
     Ender umalo da se glasno nasmeje Piterovom očitom laskanju. No, onom kome je upućeno laskanje nikada nije tako uočljivo. Naravno, Kovano je munuo Pitera laktom i sve porekao, ali Ender je video koliko mu je prijalo da to čuje, i da Piter već ima mnogo više istinskog uticaja na gradonačelnika nego Ender. Zar ovi ljudi ne vide kako ih Piter sve cinično pridobija?
     Jedini koji je Pitera primao sa strahom i gnušanjem sličnim Enderovim bio je biskup - ali u ovom slučaju su teološke predrasude, a ne mudrost sprečavali biskupa da ne nasedne. Nekoliko sati posle povratka Spolja, biskup je posetio Mira, zahtevajući da se ovaj krsti. "Bog je izveo veliko čudo iscelivši te", rekao je, "ali način na koji je to učinio - zamenivši jedno telo drugim, umesto da isceli ono staro - stavlja nas u opasan položaj, jer tvoj duh se nalazi u telu koje nije kršteno. A pošto se krštenje vrši nad telom, bojim se da ti možda nisi posvećen." Miro nije bio naročito zainteresovan za biskupove ideje o čudima - on nije smatrao da Bog ima mnogo veze sa njegovim isceljenjem - ali činjenica da je povratio snagu, govor i slobodu učinila ga je toliko razdraganim da bi verovanto pristao na sve. Krštenje je bilo zakazano za početak sledeće nedelje, prilikom prve službe u novoj kapeli.
     No, biskupova želja da krsti Mira nije se odnosila i na Pitera i mladu Val. "Besmisleno je smatrati te čudovišne stvari za ljude", rekao je. "Oni svakako nemaju dušu. Piter je odjek nekoga ko je već živeo i umro, sa svojim grehovima i okajanjima; njegov život već je izmeren i već mu je dodeljeno mesto u raju ili paklu. A što se tiče one... devojke, karikature ženske ljupkosti - ona ne može biti to što tvrdi da jeste, jer to mesto već zauzima živa žena. Ne mogu se krstiti varke Sotonine. Stvarajući ih, Endru Vigin je izgradio svoju Kulu Vavilonsku, pokušavajući da dosegne nebesa i zauzme mesto Božje. Za njega nema oproštaja sve dok ih ne vrati u pakao i ostavi ih itamo."
     Je li biskup Peregrino i za trenutak pomislio da Endru upravo to najviše želi? No, kad joj je to pomenuo, Džejn se uznemirila. "To bi bilo glupo", rekla je. "Kao prvo, kuda misliš da bi otišli? A drugo, zašto misliš da ne bi naprosto stvorio još dvoje? Zar nikada nisi čuo priču o čarobnjakovom učeniku? Ako bi ih ponovo poveo napolje, to bi bilo kao da ponovo prelomiš metle - i samo bi dobio još više metli. I ovako je dovoljno loše."
     I sada su išli zajedno u laboratoriju - Piter, vrteći gradonačelnika oko malog prsta, mlada Val, u sličnim odnosima sa Kuarom, mada sa drugim ciljevima na umu, i Ender, njihov tvorac, besan, ponižen i uplašen.
     Ja sam ih stvorio - prema tome, ja sam odgovoran za sve što učine. A dugoročno gledano, oboje će učiniti strašno zlo. Piter, zato što je zlo u njegovoj prirodi - barem sam ga tako zamislio u sistemu koji sam držao u umu. A mlada Val, uprkos svojoj urođenoj dobroti, zato što i samo njeno postojanje predstavlja duboku povredu za moju sestru Valentinu.
     "Nemoj dozvoliti da te Piter tako podbada", šapnu mu Džejn na uho.
     "Ljudi misle da pripada meni", odgovori podglasno Ender. "Misle da je svakako bezopasan zato što sam ja bezopasan. Ali ja nemam kontrolu nad njim."
     "Mislim da to svi znaju."
     "Moram ga udaljiti odavde."
     "Radim na tome", reče Džejn.
     "Možda bi trebalo da ih spakujem i prevezem nekuda na neku pustu planetu. Da li znaš Šekspirovu dramu 'Bura'?"
     "Kaliban i Arijel?"
     "Da ih prognam, kad ne mogu da ih ubijem,"
     "Radim na tome", reče Džejn. "Na kraju krajeva, oni su deo tebe, zar ne? Deo sistema tvog uma. Šta ako mogu da koristim njih umesto tebe, kako bih izišla Spolja? Onda bi mogli da imamo tri vasionska broda, umesto jednog."
     "Dva", reče Ender. "Ja više ne idem Spolja."
     "Čak ni na mikrosekundu? Da te povedem napolje, a onda odmah nazad unutra? Nema više potrebe da se tamo zadržavamo."
     "Nije ovo nastalo od zadržavanja", reče Ender. "Piter i mlada Val smesta su se stvorili tamo. Ako ponovo iziđem, ponovo ću ih stvoriti."
     "Dobro", reče ona. "Znači, dva vasionska broda. Jedan sa Piterom, drugi sa mladom Val. Pusti da razmislim o tome. Ne možemo izvesti samo jedno putovanje i onda zauvek napustiti putovanje brže od svetlosti."
     "Da, možemo", reče Ender. "Imamo rekoladu. Miro je dobio zdravo telo. To je dovoljno - sve ostalo ćemo obaviti sami."
     "Pogrešno", reče Džejn. "I dalje treba da prevezemo pekeninjose i kraljice-matice odavde pre nego što stigne flota. I dalje moramo da odnesemo isceliteljiski virus na Stazu, da oslobodimo te ljude."
     "Ja više neću Spolja."
     "Čak i ako ne mogu da koristim Pitera i mladu Val da nose moju aiuu? Pustio bi pekeninjose i kraljicu-mnaticu da budu uništeni zato što se bojiš sopstvene podsvesti?"
     "Ne razumeš koliko je Piter opasan."
     "Možda. Ali razumem koliko je opasno molekularno oružje. A da nisi toliko obuzet svojim jadima, Endere, znao bi da, čak i ako završimo sa pet stotina malih Pitera i Valentina koji jurcaju okolo, moramo da iskorisitmo ovaj brod da prevezemo pekeninjose i kraljicu-maticu na druge svetove."
     Znao je da je ona u pravu. Sve vreme je to znao. Što nije značilo da je spreman da to i prizna.
     "Samo nastavi sa pokušajima da se ubaciš u Pitera i mladu Val", reče on podglasno. "Ali, Bože spasi nas ako Piter bude mogao da stvara stvari kada iziđe Spolja."
     "Sumnjam", reče Džejn. "Nije on toliko pametan koliko misli da jeste."
     "Oh, pametan je on", reče Ender. "A ako sumnjaš u to, onda ti nisi toliko pametna koliko misliš da jesi."

     Ela nije bila jedina koja se pripremala za konačno testiranje Stakla time što je otišla da poseti Sadišu. Njegovo nemo drvo i dalje je bilo samo mladica, ni prineti snažnim stablima Korenka i Ljudskog. No, preživeli pekeninjosi okupili su se upravo oko te mladice. Kao i Ela, došli su da se mole. Bila je to čudna, nema molitva. Sveštenici pekeninjosa nisu im pružili nikakvu svečanost, nikakvu pompu. Naprosto su svi kleknuli i mrmljali na nekoliko jezika. Neki su se molili na Bratskom jeziku, neki na jeziku drveća. Eli se učinilo da okupljene žene koriste svoj jezik, mada je to isto tako mogao biti i sveti jezik kojim se razgovara sa majčinskim drvetom. A sa usana pekeninjosa dopirali su i ljudski jezici - stark i portugalski, a jedan pekeninjos sveštenik čak kao da je govorio crkveni latinski. Prava Kula Vavilonska, a ipak se osećalo ogromno jedinstvo. Molili su se na grobu mučenika - samo to je ostalo od njega - za život brata koji je pošao njegovim stopama. Ako Staklo danas sasvim umre, samo će ponoviti Sadišinu žrtvu. A ako pređe u treći život, taj život će dugovati Sadišinoj hrabosti i njegovom primeru.
     Pošto je Ela donela rekoladu Spolja, počastvovali su je ostavivši je za trenutak samu kraj Sadišinog drveta. Zagrlila je tanku drvenu motku, požalivši što u njoj nema više života. Je li Sadišina aiua sada izgubljena, da li luta u ništavilu Spolja? Ili ju je Bog uzeo, kao i njegovu dušu, i poveo je u raj, gde Sadiša sada razgovara sa svecima?
     Sadiša, moli se za nas. Zastupaj nas. Kao što su moji posvećeni deda i baba preneli moju molitvu Gospodu, pođi kod Isusa i moli ga da se smiluje na svu našu braću i sestre. Neka rekolada prenese Stakla u treći život, tako da možemo mirne duše da raširimo rekoladu po čitavom svetu, da zameni ubicu deskoladu. Potom će lav zaista moći da leži kraj jagnjeta, i zavladaće mir na ovom svetu.
     No, Elu su ipak, ne prvi put, mučile i sumnje. Bila je sigurna da idu pravim putem - nije je, kao Kuaru, grizla savest što će uništiti deskoladu. No, nije bila sigurna je li trebalo da rekoladu zasnuje na najstarijim uzorcima deskolade koje su imali. Ako je deskolada zaista izazvala ratobornost pekeninjosa u poslednje vreme, njihovu glad za širenjem na nova mesta, onda je mogla smatrati kako treba da vrati pekeninjose u ranije, 'prirodno' stanje. Ali prethodno stanje takođe je bilo izazvano deskoladom, i ono je predstavljalo uravnotežavanje gealogije - samo je izgledalo prirodnije, jer su pekeninjosi bili takvi kada su ljudi stigli. Mogla je lako da zamisli sebe kako izaziva promenu ponašanja čitave jedne vrste, uklanjajući veliki deo agresivnosti, kako bi umanjila mogućnost budućih sukoba. Sada pravim od njih dobre hrišćane, dopalo se to njima ili ne. A činjenica da su se Ljudski i Korenko složili sa tim ne umanjuje moju krivicu ako se pokaže da je to bilo na štetu pekeninjosa.
     Oh, Bože, oprosti mi što izigravam Boga u životu ove tvoje dece. Kada Sadišina aiua dođe pred tebe da moli za nas, ispuni mu molbu koju iznosi u naše ime - ali samo ako je Tvoja volja da ova vrsta bude izmenjena na taj način. Pomozi nam da učinimo dobro, ali spreči nas ako bismo nehotice naneli zlo. U ime Oca, i Sina, i Duha Svetog. Amin.
     Obrisala je prstom suzu sa obraza i pritisnula je o glatku koru Sadišinog stabla. Nisi tu da osetiš ovo, Sadiša, nisi u drvetu. Ali ipak ćeš osetiti, verujem da hoćeš. Bog ne bi dopustio da tako plemenita duša nestane u tami.
     Bilo je vreme da se krene. Braća je nežno dodirnuše, povukoše i povedoše ka laboratoriji gde je Staklo u sterilnoj sobi čekao da pređe u treći život.

     Kada je Ender posetio Sadišu, ovaj je ležao na krevetu, okružen medicinskim aparatima. Sada je u sterilnoj komori bilo sasvim drugačije. Staklo je bio savršeno zdrav, i mada je bio priključen na razne monitore, nije bio vezan za krevet. Vedar i srećan, jedva je suzdržavao nestrpljenje da što pre počnu.
     A pošto su došli Ela i ostali pekeninjosi, mogli su da počnu.
     Sada ga je okružavalo samo molekularno polje; okupljeni pekeninjosi će kroz njega moći da posmatraju čitav prelazak. No, oni su jedini došli da lično gledaju. Da li iz poštovanja prema osećanjima pekeninjosa ili zato da bi ipak bili odvojeni od okrutnosti ovog njihovog obreda, ljudi su se okupili u laboratoriji, odakle su ono što će se desiti Staklu mogli da gledaju samo kroz prozor i preko monitora.
     Staklo je čekao dok su se braća u sterilnim odelima okupila pred njim, sa drvenim noževima, i tek tada je uzbrao kapim i sažvakao ga. Trava je sadržala anestetik koji će mu ovo učiniti podnošljivim. No, ovo je bilo prvi put da brat koga očekuje treći život žvaće travu koja ne sadrži virus deskolade. Ako Elin novi virus valja, onda će ovaj kapim dejstvovati isto kao što je oduvek dejstvovao kapim sa deskoladom.
     "Ako pređem u treći život", reče Staklo, "čast pripada Bogu i njegovom sluzi Sadiši, a ne meni."
     Bilo je sasvim prikladno da Staklo svojim poslednjim rečima kao brat oda poštovanje Sadiši. No, njegova velikodušnost nije promenila činjenicu da mnogi ljudi i sada plaču kad pomisle na Sadišinu žrtvu; ma koliko bilo teško razumeti osećanja pekeninjosa, Ender je bio siguran da štektavi zvuci koji dopiru spolja znače da i pekeninjosi plaču, ili na neki sličan način odaju poštovanje uspomeni na Sadišu. No, Staklo je pogrešio ako je mislio da u ovome nema i njegove časti. Svi su znali da je neuspeh i dalje moguć, da uprkos svim njihovim nadama i dalje nije sigurno hoće li Elina rekolada imati moć da prevede brata u treći život.
     Braća u sterilnim odelima podigoše noževe i dadoše se na posao.
     Ne ja, ovog puta, pomisli Ender. Hvala Bogu da nisam morao da podignem nož i izazovem smrt jednog brata.
     No, nije odvratio pogled, kao mnogi u laboratoriji. Krv i žuč nisu mu bili novi, i mada od toga nisu bili ništa prijatniji, barem je znao da može da ih podnese. A ono što Staklo može da otrpi, Ender može da gleda. Govornik za mrtve bi to i trebalo da radi, zar ne? Da gleda. Gledao je sve što je mogao da vidi od obreda, dok su Stakla živog parali i sadili njegove organe u zemlju, kako bi drvo počelo da raste dok je Staklov um još živ i budan. Staklo za to vreme ni glasom ni pokretom nije pokazao da trpi bol. Ili je njegova hrabrost nezamisliva, ili je rekolada obavila svoj posao i u kapim travi, pa je ova zadržala anestetička svojstva.
     Konačno je sve bilo gotovo, i braća koja su ga prevela u treći život vratiše se u sterilnu sobu, gde su se, čim su im odela bila očišćena od virusa rekolade i viricidne bakterije, svukli i vratili se u laboratoriju. Bili su vrlo ozbiljni, ali Enderu se činilo da vidi prikriveno uzbuđenje i oduševljenje. Sve je dobro prošlo. Osetili su da Staklovo telo reaguje. Za nekoliko sati, možda i minuta, trebalo bi da nikne prvo lišće mladog drveta. A oni su u srcu bili uvereni da će se to desiti.
     Ender je primetio da je jedan od njih sveštenik. Upitao se šta bi biskup rekao da zna za to. Stari Peregrino pokazao se sasvim popustljiv kada treba uključiti tuđinsku vrstu u katoličku veru i prilagoditi obrede i doktrine njihovim potrebama. Ali to nije menjalo činjenicu da je Peregrino star čovek koji ne bi uživao u pomisli da jedan sveštenik učestvuje u obredima koji, uprkos očitoj sličnosti sa raspećem, i dalje nisu deo priznatih svetih tajni. No, ova braća znala su šta rade. Bez obzira na to hoće li oni reći biskupu da je u ovome učestvovao i jedan sveštenik, Ender će ćutati; a ćutaće i svi ostali ovde prisutni ljudi, ako je iko od njih to uopšte i primetio.
     Da, drvo je raslo, i to vrlo žustro; lišće se podizalo na njihove oči. No, i dalje će proći mnogo sati, možda i dana, dok budu znali je li to očinsko drvo, je li Staklo još živ i svestan u njemu. To će biti vreme čekanja, i Staklovo drvo mora ostati potpuno usamljeno.
     Kad bih i ja mogao da nađem mesto, pomisli Ender, na kome bih bio potpuno usamljen, gde bih mogao da bez ičijeg uplitanja razmotrim sve čudne stvari koje su mi se dogodile.
     No, on nije bio pekeninjos, i ma šta da ga muči, to nije bilo od virusa koji se može ubiti ili zameniti nekim drugim. Njegova bolest potiče iz dubine njegove ličnosti, i nije znao da li će ikada moći da je se oslobodi, a da pri tom ne uništi i samog sebe. Možda Val i Piter predstavljaju zbir onoga što sam; da njih nema, možda mi ne bi ostalo ništa. Koji deo moje duše, koji deo mog života, se ne može objasniti kao da on ili ona deluju svojom voljom kroz moju?
     Jesam li ja zbir svog brata i sestre? Ili razlika između njih? Koja je tačna aritmetika moje duše?

     Valentina je pokušavala da ne postane opsednuta ovom mladom devojkom koju je Ender doveo sa sobom Spolja. Naravno, znala je da je to ona sama, iz mladosti, kakvu je Ender pamti, i čak je mislila da je vrlo lepo od njega što nosi u svom srcu tako snažno sećanje na nju iz tog vremena. Samo ona je, od svih ljudi na Luzitaniji, znala zašto je baš u tom uzrastu ostala u njegovoj podsvesti. Dotle je bio u Borbenoj Školi, potpuno odsečen od porodice. Mada on to nije znao, ona je znala da su ga njihovi roditelji uglavnom zaboravili. Nisu zaboravili da je postojao, naravno, ali su ga zavboravili kao deo svog života. Naprosto, nije bio tu, nije više bio njihova odgovornost. Pošto su ga prepustili državi, bili su oslobođeni. Više bi bio deo njihovog života da je umro; ovako, nisu imali čak ni grob koji bi posećivali. Valentina ih nije krivila zbog toga - to je dokazivalo da su elastični i prilagodljivi. Ali ona nije mogla tako. Ender je uvek bio sa njom, u srcu. A kada je, izmoren svime što su mu nametnuli u Borbenoj Školi, Ender odlučio da odustane od čitavog poduhvata - kada je, zapravo, stupio u štrajk - oficir zadužen da ga ponovo pretvori u poslušno oruđe obratio se njoj. Odveo ju je kod Endera. Ostavio ih je da provedu neko vreme zajedno - isti onaj čovek koji ih je razdvojio i ostavio duboke rane u njihovim srcima. Tada je iscelila svog brata - dovoljno da bi se vratio i spasao čovečanstvo, uništivši insekte.
     Naravno da me pamti iz tog doba, više i dublje od svih mnogobrojnih iskustava koja smo kasnije prošli zajedno. Naravno, kada njegova podsvest iznosi svoj najličniji prtljag, to je devojka kakva sam ja bila, na najdubljem mestu u njegovom srcu.
     Znala je sve to, razumela je sve to, verovala je u sve to. Ali i dalje joj je smetalo, i dalje ju je bolelo što ovo gotovo besmisleno savršeno stvorenje otelotvoruje sliku koju je on sve vreme imao o njoj. Da je Valentina kakvu Ender istinski voli ovo stvorenje nezamislive čistote. Zbog ove imaginarne Valentine on mi je bio blizak svih onih godina pre nego što sam se udala za Jakta. Osim ako se nije upravo zbog moje udaje vratio ovoj mojoj detinjastoj slici.
     Glupost. Nije bilo nikakvog smisla pokušavati da zamisli šta ova mlada devojka znači. Bez obzira na to kako je nastala, ona je bila ovde i sada, i mora se suočiti sa njom.
     Siroti Ender - on, izgleda, ništa nije razumeo. U prvi mah je zaista mislio da mlada Val treba da ostane kod njega. "Zar mi nije kćerka, u neku ruku?" pitao je.
     "Ni u koju ruku ti nije kćerka", odgovorila mu je. "Ako je nečija, onda je moja. I svakako nije pristojno da je odvedeš svojoj kući, samu. Pogotovo što je tamo Piter, a on svakako nije najpouzdaniji čuvar na svetu." Ender se i dalje nije sasvim složio - više bi voleo da se otarasi Pitera nego Val - ali se pokorio, i otada je Val živela u Valentininoj kući. Valentina je u prvi mah nameravala da devojci bude drug i mentor, ali na kraju nije uspela u tome. Nije bila dovljno opuštena sa Val. Stalno je iznalazila razloge da ode od kuće dok je Val tamo; bilo joj je neobično milo kada je Ender počeo da je vodi svuda sa sobom i Piterom.
     Na kraju je ispalo da je Plikt, kao i mnogo puta dotad, ćutke priskočila i rešila problem. Plikt je postala prva pratilja i čuvar Val u Valentininoj kući. Ako Val nije bila sa Enderom, bila je sa Plikt. A danas je Plikt predložila da se preseli u posebnu kuću - sa Val. Možda sam prebrzo pristala, pomisli Valentina. Ali za Val je verovatno jednako teško da deli kuću sa mnom kao i meni da je delim sa njom.
     No, sada, dok je gledala kako Plikt i Val ulaze u novu kapelu na kolenima i polako puze napred - kao i svi ostali ljudi danas - da poljube prsten biskupa Peregrina pred oltarom, Valentina je shvatila da ništa nije učinila 'za Valino dobro', ma šta da je sebi govorila. Val je bila potpuno samodovoljna, nedodirljiva, smirena. Zašto bi Valentina zamišljala da bi zbog nje mlada Val mogla da bude manje ili više srećna, manje ili više opuštena? Ja sam nebitna u životu ove žene-deteta. No, ona nije nebitna u mom. Ona je istovremeno potvrda i negacija najvažnijeg odnosa u mom detinjstvu, kao i u najvećem delu mog života uopšte. Volela bih da se urušila u ništavilo, tamo Spolja, kao Mirovo staro telo. Volela bih da nikada nisam morala da se ovako suočim sa sobom.
     A stvarno je bila suočena sa sobom. Ela je to odmah proverila. Mlada Val i Valentina bile su genetski istovetne.
     "Pa, to nema nikakvog smisla", pobunila se Valentina. "Ender nikako nije mogao naučiti napamet moje genetske šifre. U vasionskom brodu svakako nije postojao moj sistem."
     "A ja treba to da objasnim?" upitala je Ela.
     Ender je predložio jednu mogućnost - da je genetska šifra mlade Val bila neodređena sve dok se ona i Valentina nisu srele, a onda su se filote Valinog tela složile u sistem koji su našle u Valentininom.
     Valetina je zadržala svoje mišljenje za sebe, ali sumnjala je u ispravnost Enderovog objašnjenja. Mlada Val imala je Valentinine gene od prvog trenutka, jer osoba koja toliko savršeno odgovara Enderovoj slici Valentine ne može imati nikakve druge gene; to je zahtevao prirodni zakon kome je Džejn pomagala da se održi u vasionskom brodu. Ili je možda postojala nekakva sila koja je uobličavala i izdavala naređenja čak i na mestu takvog potpunog haosa. To jedva da je i bilo važno, osim što je, ma koliko uvredljivo savršena, blaga i drugačija od mene bila ova nova pseudo-Val, Enderova vizija nje bila je dovoljno tačna da su genetski bile iste. Njegova vizija nije mogla biti značajnije pogrešna. Možda sam zaista tada bila tako savršena, a sve mane sam stekla u kasnijim godinama. Možda sam zaista bila tako lepa. Možda sam zaista bila tako mlada.
     Njih dve kleknuše pred biskupa. Plikt mu poljubi prsten, mada ona nije morala da okajava greh Luzitanije.
     No, kada je došao red na mladu Val da poljubi prsten, biskup povuče ruku i okrete se od nje. U tom im priđe jedan sveštenik i reče im da zauzmu svoja mesta.
     "Kako?" upita mlada Val. "Ja još nisam završila okajanje."
     "Ti nemaš okajanje", reče sveštenik. "Biskup mi je rekao pre nego što si došla; nisi bila ovde kada je greh počinjen, pa prema tome ne učestuješ u okajanju."
     Mlada Val ga vrlo tužno pogleda. "Mene nije stvorio Bog, nego neko drugi. Zato biskup neće da me prihvati. Neću moći da se pričestim dok god je on živ."
     Sveštenik je izgledao veoma tužno - bilo je nemoguće ne žaliti mladu Val, onako jednostavnu, ljupku i naizgled ranjivu, i osoba koja bi je povredila morala je da se oseća trapavo što je povredila tako nežno biće. "To mora da odluči papa", reče on. "Sve je vrlo složeno."
     "Znam", šapnu mlada Val. Potom priđe da sedne između Plikt i Valentine.
     Laktovi nam se dodiruju, pomisli Valentina. Kćer koja je potpuno ja, kao da sam je klonirala pre trinaest godina.
     Ali ja nisam htela još jednu kćer, i svakako nisam htela da to bude moja kopija. Ona to zna. Oseća to. I zato pati od onoga od čega ja nikad nisam patila - oseća da je ne vole i ne žele oni koji su joj najsličniji.
     Šta Ender oseća prema njoj? Da li i on želi da je udalji od sebe? Ili čezne da joj bude brat, kao što je bio moj brat pre toliko vremena? Kada sam bila u tim godinama, Ender još nije bio izvršio ksenocid. No, tada još nije ni govorio za mrtve. 'Kraljica-matica', 'Hegemon', 'Život Ljudskog' - sve je to još bilo pred njim. Bio je samo dete, zbunjeno, očajno, uplašeno. Kako Ender može čeznuti za tim vremenom?
     Uskoro stiže i Miro, otpuza do oltara i poljubi prsten. Iako ga je biskup oslobodio svake odgovornosti, i on je vršio okajanje sa ostalima. Valentina je ipak primetila šapat dok je prilazio. Svi na Luzitaniji koji su ga poznavali pre nesreće koja mu je oštetila mozak priznavali su izvršeno čudo - savršeno isceljenje Mira, preobražaj u onakvog kakav je živeo među njima pre mnogo godina.
     Nisam te tada poznavala, Miro, pomisli Valentina. Da li si oduvek bio tako odsutan i zamišljen? Telo ti je možda isceljeno, ali si i dalje isti čovek koji je dosad živeo u bolu. Da li si od toga postao hladan ili saosećajan?
     Prišao je da sedne kraj nje, na sedište koje bi zauzeo Jakt, samo što je Jakt još bio u svemiru. Pošto će deskolada uskoro biti uništena, neko je morao da donese na površinu Luzitanije hiljade zamrznutih mikroba i biljnih i životinjskih vrsta koje će biti uključene kako bi stvorile samoregulišuću gealogiju i održavale planetni sistem. Taj posao obavljen je na mnogim svetovima, ali ovde je bio otežan potrebom da se ne takmiči suviše sa postojećim vrstama, od kojih pekeninjosi zavise. Jakt je bio gore, radeći za sve njih; to je bio opravdan razlog za odsustvo, ali ipak je nedostajao Valentini - zapravo, bio joj je strašno potreban, s ovim Enderovim novim tvorevinama koje su je toliko mučile. Miro nije mogao da joj zameni muža, pogotovo što ju je ovo njegovo novo telo oštro podsećalo na ono što je učinjeno Spolja.
     Da sam ja otišla tamo, šta bih stvorila? Ne verujem da bih dovela dole neku osobu, jer se bojim da u osnovi moje psihe nema nikog živog. Čak ni mene, zapravo. Šta je bilo moje strasno proučavanje istorije, ako ne potraga za čovečanstvom? Drugi nalaze čovečanstvo u svom srcu. Samo izgubljene duše moraju da tragaju za njim van sebe.
     "Procesija je skoro gotova", šapnu Miro.
     Znači, uskoro će početi služba.
     "Jesi li spreman na očišćenje od grehova?" šapnu Vlaentina.
     "Kao što biskup reče, on će očistiti od grehova samo ovo novo telo. I dalje treba da se ispovedim i okajem grehe koji su mi ostali od starog. Naravno, nisam bio u stanju da mnogo grešim telesno, ali ostalo mi je prilično zavisti, pakosti i samosažaljenja. Pokušavam da odlučim treba li da na ispovesti priznam i samoubistvo. Kad se moje staro telo pretvorilo u ništavilo, to je bio odgovor na želju iz mog srca."
     "Nikako nije trebalo da ti se vrati glas", reče Valentina. "Sada brbljaš samo da bi slušao samog sebe kako lepo govoriš."
     On joj se nasmeši i potapša je po ruci.
     Biskup je započeo službu molitvom, zahvaljujući gospodu za sve što je postignuto proteklih meseci. Pri tome je, naravno, preskočio nastanak dvoje najnovijih stanovnika Luzitanije, ali Mirovo isceljenje nesumnjivo je ispalo delo Božje. Odmah potom pozvao je Mira i krstio ga, a zatim, pošto ovo nije bila misa, biskup pređe na propoved.
     "Milost Božja je neizmerna", reče biskup. "Možemo se samo nadati da će On odlučiti da posegne dalje nego što zaslužujemo, da će nam oprostiti naše strašne grehe, i kao pojedincima i kao narodu. Možemo se samo nadati da ćemo, kao Niniva, koja je pokajanjem izbegla uništenje, ubediti našeg Gospoda da nas poštedi od flote kojoj je dozvolio da krene na nas i kazni nas."
     Miro joj se obrati vrlo tiho, tako da ga je samo ona čula: "Zar nije poslao flotu pre nego što smo spalili šumu?"
     "Možda Bog računa samo vreme dolaska, a ne i polaska", odvrati Valentina. No, odmah se pokajala. Ovo što se dešavalo danas bilo je vrlo ozbiljno; iako nije bila neki naročiti vernik, znala je da je veoma uzvišeno kada čitava zajednica prihvata odgovornost za zlo koje je počinila i kada ga istinski okajava.
     Biskup je govorio o onima koji su umrli svetom smrću - o Os Veneradosima, koji su prvi spasli ljude od pošasti deskolade; o ocu Estevaou, čije je telo bilo sahranjeno pod podom kapele i koji je umro mučeničkom smrću, braneći istinu od jeretika; o Sadiši, koji je umro da bi dokazao kako je duša njegovog naroda od Boga, a ne od virusa; i o pekeninjosima koji su umrli kao nedužne žrtve pokolja. "Svi oni će jednog dana možda postati sveci, jer ovo vreme liči na početke hrišćanstva, kada su velika dela i velika svetost bili veoma potrebni i stoga mnogo češće postizani. Ova kapela je svetilište svih onih koji su voleli svog Boga svim svojim srcem i koji su voleli bližnjeg svoga kao samog sebe. Neka svi koji ulaze ovamo uđu slomljenog srca i poniznog duha, kako bi ta svetost dodirnula i njih."
     Propoved nije bila duga, jer je za taj dan bilo predviđeno mnogo istovetnih službi - ljudi će dolaziti u kapelu u smenama, pošto je bila suviše mala da bi primila sve ljude sa Luzitanije istvoremeno. Ubrzo je bilo gotovo, i Valentina ustade da iziđe. Pošla je odmah iza Plikt i Val, ali je Miro uhvati za ruku.
     "Džejn mi je upravo rekla", reče on. "Mislio sam da bi volela da znaš."
     "Šta?"
     "Upravo je isprobala brod bez Endera."
     "Kako je to mogla?" zapanji se Valentina.
     "Piter", reče on. "Povela ga je Spolja i natrag. I on sadrži njenu aiuu, ako čitav postupak uopšte tako dejstvuje."
     Prvo je upitala ono što ju je najviše brinulo. "Da li je on..."
     "Nešto stvorio? Ne." Miro se iskezi - ali uz nagoveštaj one čudne gorčine za koju je Valentina mislila da je posledica pretrpljenog oštećenja mozga. "On tvrdi da je to zato što je njegov um bistriji i zdraviji od Endruovog."
     "Može biti", reče Valentina.
     "Ja mislim da je to zato što nijedna filota Spolja nije htela da postane deo njegovog sistema. Suviše je izopačen."
     Valentina se tiho nasmeja.
     U tom im priđe biskup. Pošto su izišli među poslednjima, bili su sami pred kapelom.
     "Hvala što si pristao na novo krštenje", reče biskup.
     Miro pognu glavu. "Malo ljudi ima prilike da bude do te mere oslobođeno greha", reče on.
     "Valentina, žao mi je što nisam mogao da primim vašu... imenjakinju."
     "Ne brinite, biskupe. Razumem. Možda bih se čak i složila sa vama."
     Biskup odmahnu glavom. "Bilo bi najbolje kad bi mogli da..."
     "Odu?" upita Miro. "Želja će vam se ispuniti. Piter će uskoro otići - Džejn može da upravlja brodom u kome se on nalazi. Svakako će moći i sa mladom Val."
     "Ne", reče Valentina. "Ona ne može da ide. Suviše je..."
     "Mlada?" upita Miro. Kao da se zabavljao. "Oboje su rođeni znajući sve što Ender zna. Ne možeš tu devojku proglasiti za dete, ma kako izgledala fizički."
     "Da su njih dvoje rođeni", reče biskup, "ne bi morali da odu."
     "Ne odlaze po vašoj želji", reče Miro. "Odlaze zato što Piter ide da odnese Elin novi virus na Stazu, a mlada Val polazi u potragu za planetama gde će moći da se nasele pekeninjosi i kraljice-matice."
     "Ne možeš je poslati na takav zadatak", reče Valentina.
     "Neću je poslati", reče Miro. "Povešću je. Želim da idem. Ma koliko opasno bilo, spreman sam. Paziću je, Valentina."
     Valentina je i dalje odmahivala glavom, ali već je znala da će svakako biti nadglasana. I mlada Val će zahtevati da pođe, ma koliko mlada bila, jer ako ona ne pođe, moći će da se koristi samo jedan brod; a ako se putovanjima bude bavio Piter, ko zna hoće li brod poslužiti ičemu dobrom. Dugoročno gledano, Valentina je bila spremna da prizna neophodnost. Kojim god opasnostima bila izložena mlada Val, to nije moglo biti gore od onoga što su rizikovali ostali. Kao Sadiša. Kao otac Estevao. Kao Staklo.

     Pekeninjkosi su se okupili oko Sadišinog drveta. Trebalo je da to bude Staklovo drvo, pošto je on prvi prešao u treći život uz pomoć rekolade, ali njegove gotovo prve reči, čim su mogli da govore sa njim, bile su odlučno odbijanje pomisli da se viricid i rekolada puste u svet kraj njegovog drveta. Ta čast pripada Sadiši, izjavio je, a braća i žene listom su se složili s njim.
     Sada je Ender stajao oslonjen o svog prijatelja Ljudskog, koga je lično zasadio kako bi mu pomogao da pređe u treći život, pre toliko godina. Za Endera bi to bio trenutak potpune radosti, oslobođenje pekeninjosa od deskolade - da nije sve vreme sa njim bio i Piter.
     "Slabost proslavlja slabost", reče Piter. "Sadiša nije uspeo, a oni mu odaju počast, dok je Stakalo uspeo, a eno ga kako samuje usred njive. A najgluplje od svega jeste to što ovo ne može ništa da znači Sadiši, pošto njegova aiua uopšte nije više tu."
     "Možda Sadiši ne znači ništa", reče Ender, mada nije bio sasvim siguran u to, "ali znači nešto ovom narodu."
     "Da", odvrati Piter. "Znači da su slabi."
     "Džejn kaže da te je odvela Spolja."
     "Čas posla", reče Piter. "Sledeći put odredište mi neće biti Luzitanija."
     "Kaže da planiraš da odneseš Elin virus na Stazu."
     "To mi je prva stanica", reče Piter. "Ali neću se vraćati ovamo. Računaj na to, momče."
     "Potreban nam je brod."
     "Imate ono slatko parče od devojke", rečle Piter, "a ona kučka od bube može da vam isporuči desetine brodova; samo kad bi još ti mogao da narađaš dovoljno stvorova kao što smo ja i Val da upravljamo njima."
     "Rado bih vam video leđa."
     "Zar te ne zamina šta nameravam da radim?"
     "Ne", reče Ender.
     Ali lagao je, i Piter je to, naravno, znao. "Nameravam da uradim ono za šta ti nikada nisi imao ni petlju ni pamet. Nameravam da zaustavim flotu."
     "Kako? Da se pojaviš na komandnom brodu?"
     "Pa, ako dođe do najgoreg, momče, uvek mogu da aktiviram molekularno oružje usred flote pre nego što me i primete. Ali time ne bih mnogo postigao, zar ne? Da bih zaustavio flotu, moram zaustaviti Kongres. A da bih zaustavio Kongres, moram povratiti kontrolu."
     Ender je odmah znao šta to znači. "Dakle, hoćeš da ponovo postaneš Hegemon? Neka je Bog na pomoći ljudima ako uspeš."
     "Zašto ne bih?" upita Piter. "Jednom sam to već bio, i nisam bio loš. Trebalo bi da znaš - napisao si i knjigu o tome."
     "To je bio pravi Piter", reče Ender, "a ne ti, izopačena verzija rođena iz moje mržnje i straha."
     Ima li Piter toliko srca da mu zasmetaju ovako grube reči? Ender je, za trenutak, pomislio da je Piter zaćutao, da mu se na licu vidi... šta, bol? Ili samo bes?
     "Sada sam ja pravi Piter", reče on posle kratke pauze. "I bolje ti je da se nadaš da imam iste veštine kao i pre. Uspeo si da Valeti daš Valentinine gene. Možda sam ja sve što je bio Piter."
     "Možda prasad imaju krila."
     Piter se nasmeja. "Imala bi, da pođeš Spolja i dovoljno jako poželiš."
     "Pa idi, onda", reče Ender.
     "Da, znam da jedva čekaš da me se otarasiš."
     "I da te natovarim na vrat ostatku čovečanstva? Neka im to bude kazna što su poslali flotu na nas." Ender uhvati Pitera za mišicu i privuče ga bliže sebi. "Nemoj misliti da ću ovog puta biti bespomoćan. Više nisam dečak, i ako izmakneš kontroli, uništiću te."
     "Ne možeš", reče Piter. "Lakše bi ti bilo da se ubiješ."
     Utom poče svečanost. Ovog puta nije bilo pompe, ljubljenja prstena, propovedi. Ela i njeni pomoćnici naprosto su izneli nekoliko stotina kocki šećera natopljenih viricidnom bakterijom, i isto toliko epruveta sa rekoladom. Okupljeni su ih dodavali jedni drugima. Svaki pekeninjos uzeo je kocku šećera, rastvorio je i progutao, a potom ispio sadržaj epruvete.
     "Ovo je telo moje koje se daje za vas", svečano reče Piter. "Ovo činite za moj spomen."
     "Zar ni prema čemu nemaš poštovanja?" upita Ender.
     "Ovo je krv moja novoga zaveta koja će se proliti za vas. Ovo pijte za moj spomen." Piter se nasmeši. "Ovu pričest bih i ja mogao da uzmem, mada nisam kršten."
     "U jedno sam siguran", reče Ender. "Još nije izmišljeno krštenje koje bi tebe moglo da očisti."
     "Kladim se da si čitavog života želeo da mi to kažeš." Piter se okrete tako da je Ender mogao da vidi kako u uhu nosi dragulj, preko koga je bio povezan sa Džejn. Za slučaj da Ender možda nije primetio, Piter dodirnu dragulj. "Zapamti da ovde imam izvor sveg znanja. Ona će ti kazati šta radim, ako ikada poželiš. Ako me ne zaboraviš čim odem."
     "Neću te zaboraviti", reče Ender.
     "Mogao bi i ti sa mnom", reče Piter.
     "I da rizikujem da Spolja stvorim još takvih?"
     "Prijalo bi mi društvo."
     "Siguran sam da ćeš se uskoro smučiti samom sebi kao što si se smučio meni."
     "Nikad", reče Piter. "Nisam pun gnušanja prema sebi kao ti, sirota, krivicom opsednuta alatko boljih, jačih ljudi. A ako nećeš da mi stvoriš društvo, pa, naći ću nekog usput."
     "Ne sumnjam", reče Ender.
     Kocke šećera i epruvete stigoše do njih; pojedoše i popiše svoj deo.
     "Ukus slobode", reče Piter. "Divno."
     "Stvarno?" upita Ender. "Ubijamo vrstu koju nikada nismo rauzmeli."
     "Znam na šta misliš", reče Piter. "Mnogo je zabavnije uništiti protivnika kada ovaj razume koliko potpuno si ga porazio."
     Tada, konačno, Piter ode.
     Ender je ostao do kraja svečanosti i razgovarao je sa mnogima: Ljudskim i Korenkom, naravno, pa sa Valentinom, Elom, Ouandom, Mirom.
     No, čekala ga je još jedna poseta. Poseta koju je već nekoliko puta pokušao, ali je uvek bio odbijen i poslat sa vrata bez reči. No, ovog puta Novinja je izišla da razgovara sa njim. Umesto očajno i gnevno, izgledala je prilično smireno.
     "Mnogo sam mirnija", reče ona. "I sada znam, ako to nešto znači, da sam se nepravedno ljutila na tebe."
     Enderu je bilo drago da to čuje, ali izrazi su ga začudili. Kada je Novinja uopšte pominjala pravednost?
     "Shvatila sam da je moj sin možda ispunjavao cilj Božji", reče ona. "Nisi mogao da ga sprečiš jer je Bog želeo da on pođe kod pekeninjosa, kako bi pokrenuo događaje i čuda koji su se otad odigrali." Ona zaplaka. "Dolazio je Miro. Isceljen", reče. "Oh, Bog je ipak milostiv. A Kuima ću ponovo videti u raju, kada umrem."
     Preobratili su je, pomisli Ender. Posle toliko godina prezira prema crkvi i učestvovanja u katolicizmu samo zato što je to bio jedini način da se ostane član luzitanijske kolonije, ovih nekoliko nedelja kod Dece Uma Hristovog konačno su je preobratile. Drago mi je, pomisli on. Sada ponovo govori sa mnom.
     "Endru", reče ona, "hoću da ponovo budemo zajedno."
     On pruži ruke da je zagrli, spreman da zaplače od olakšanja i radosti, ali ona se povuče od njegovog dodira.
     "Nisi razumeo", reče ona. "Neću da idem kući sa tobom. Sada je moja kuća ovde."
     Bila je u pravu - nije razumeo. Ali sada jeste. Nije bila samo preobraćena u katolicizam. Bila je preobraćena u člana ovog reda stalnog žrtvovanja, kome mogu da se pridruže samo bračni parovi, i samo zajedno, kad polože zavet stalnog uzdržavanja uprkos bračnom zavetu. "Novinja", reče on, "nemam tu veru ni tu snagu da budem jedan od Dece Uma Hristovog."
     "Kad ih stekneš", reče ona, "čekaću te ovde."
     "Je li to jedini način da ikada budem sa tobom?" šapnu on. "Da poreknem ljubav prema tvom telu da bih povratio tvoje društvo?"
     "Endru", šapnu ona, "čeznem za tobom. Ali toliko godina sam činila preljubu da mi je jedina nada u spas da se sada odreknem tela i da živim duhom. Učiniću to sama, ako moram. Ali sa tobom... o, Endru, nedostaješ mi."
     I ti nedostaješ meni, pomisli on. "Nedostaješ mi kao disanje", reče glasno. "Ali ne traži to od mene. Živi sa mnom kao moja žena dok ne potrošiš i poslednju mladost, a onda, kada želje nestane, možemo se vratiti ovamo, zajedno. Tada bih mogao da budem srećan."
     "Zar ne shvataš?" upita ona. "Dala sam zavet. Dala sam reč."
     "Dala si i meni", reče on.
     "Zar da prekršim zavet Bogu, kako bih održala zavet tebi?"
     "Bog bi te razumeo."
     "Kako lako oni koji nikada ne čuju njegov glas izjavljuju šta bi on želeo ili ne bi želeo."
     "Čuješ li ti njegov glas ovih dana?"
     "Čujem njegovu pesmu u svom srcu, kao u psalmima. Gospod je moj pastir. Neću želeti."
     "Dvadeset treći. A ja čujem samo dvadeset drugi."
     Ona se bledo smehnu. "'Zašto si me napustio'?" navela je.
     "I ono o bikovima Bašanskim", reče Ender. "Oduvek sam se osećao kao okružen bikovima."
     Ona se nasmeja. "Dođi kad budeš mogao", reče. "Biću ovde, kad budeš spreman."
     Umalo da ode.
     "Čekaj."
     Stala je.
     "Doneo sam ti viricid i rekoladu."
     "Elin trijumf", reče ona. "To je bilo iznad mojih moći, znaš. Ništa te nije koštalo što sam napustila posao. Moje vreme je prošlo, a ona me je daleko prevazišla." Novinja uze kocku šećera, pusti je da joj se istopi na jeziku i proguta.
     Potom podiže epruvetu ka poslednjoj večernjoj svetlosti. "Pred crvenim nebom izgleda kao da unutra plamti." Potom ispi - polako, tako da ukus dugo ostane. Ender je znao da je ukus gorak i da ostaje neprijatno dugo u ustima.
     "Mogu li da te posećujem?"
     "Jednom mesečno", reče ona. Odgovorila je toliko brzo da je znao da je već razmislila o tome i donela odluku koju neće promeniti.
     "Onda ću te posećivati jednom mesečno", reče on.
     "Dok ne budeš spreman da mi se pridružiš", reče ona.
     "Dok ne budeš spremna da mi se vratiš", odvrati on.
     Ali znao je da se ona nikad neće predomisliti. Novinja nije bila osoba koja lako menja mišljenje. Ona je odredila njegovu budućnost.
     Trebalo bi da bude besan. Trebalo bi da se potrudi da dobije oslobođenje od braka sa ženom koja ga je odbila. No, nije mogao da smisli šta bi radio sa tom slobodom. Više ništa nije u mojim rukama, pomisli on. Nijedan deo budućnosti ne zavisi više od mene. Moje delo, takvo kakvo je, završeno je, i sada imam uticaja na budućnost samo preko svoje dece - takve kakva su: čudovište Piter i nepodnošljivo savršena Val.
     A Miro, Grego, Kuara, Ela, Olhado - zar nisu i oni moja deca? Zar ne mogu tvrditi da sam pomogao u njihovom stvaranju, iako su nastala iz Libove ljubavi i Novinjinog tela, davno pre nego što sam i stigao ovamo?
     Već se spustila noć kad je našao mladu Val, iako nije znao zašto je uopšte traži. Bila je u Olhadovoj kući, sa Plikt; Plikt je bila u senci, kraj zida, neprozirnog lica, a mlada Val igrala se sa Olhadovom decom.
     Naravno da se igra sa njima, pomisli Ender. I ona je još dete, ma koliko iskustva imala, nametnutog iz mojih sećanja.
     No, dok je stajao na vratima, gledajući je, shvatio je da se ona ne igra jednako sa svom decom. Najvše pažnje posvećivala je Nimbu. Dečaku koji je ostao povređen, ne samo bukvalno, u noći pobune. Deca su igrala sasvim jednostavnu igru, ali nisu mogla da međusobno rzgovaraju. Ipak, Nimbo i mlada Val su razgovarali. Ona mu se toplo smešila, ne kao žena koja ohrabruje ljubavnika, nego kao sestra koja ćutke upućuje bratu poruku o ljubavi i poverenju.
     Leči ga, pomisli Ender. Isto kao što je Valentina, pre mnogo godina, izlečila mene. Ne rečima. Samo svojim prisustvom.
     Jesam li je mogao stvoriti sa takvom sposobnošću? Ima li toliko istine i moći u mom snu o njoj? Onda je možda i Piter sve ono što je bio i moj pravi brat - sve opasno i užasno, ali i sve ono čime je stvorio novi red.
     Ma koliko se trudio, Ender nikako nije mogao da poveruje u tako nešto. Mlada Val može imati isceljenje u očima, ali Piter nije ni blizu toga. Njegovo lice je onakvo kakvo je, pre mnogo godina, Miro video u ogledalu u Fantazijskoj igri, u užasnoj sobi u kojoj je stalno umirao, ponovo i ponovo, dok konačno nije primio i zagrlio Pitera u sebi, pa je mogao da produži dalje.
     Zagrlio sam Pitera i uništio celu jednu rasu. Primio sam ga u sebe i počinio ksenocid. Sve otad sam mislio da sam ga pročistio. Da je nestao. Ali nikada me neće napustiti.
     Pomisao o povlačenju od sveta i pristupanju redu Dece Uma Hristovog - to je bilo veoma privlačno. Možda bi tamo on i Novinja mogli da očiste jedno drugo od demona koji su tolike godine obitavali u njima. Novinja nikada nije bila toliko smirena, pomisli Ender, kao večeras.
     Mlada Val ga primeti i priđe mu.
     "Zašto si došao?" upita ona.
     "Tražio sam te."
     "Plikt i ja ćemo provesti noć sa Olhadovom porodicom", reče ona. Pogledala je Nimba i nasmešila se. Dečko joj se glupo iskezi.
     "Džejn kaže da ideš vasionskim brodom", tiho reče Ender.
     "Ako Piter može da drži Džejn u sebi, mogu i ja", odvrati ona. "Miro ide sa nom. Da nađemo naseljive svetove."
     "Ako želiš tako", reče Ender.
     "Ne budi glup. Otkad si ti činio samo ono što si želeo? Radiću ono što treba da se radi, ono što samo ja mogu da radim."
     On klimnu glavom.
     "Samo zato si došao?" upita ona.
     On opet klimnu glavom. "Valjda."
     "Ili si došao zato što želiš da budeš dete kao što si bio kada si poslednji put video devojku sa ovim licem?"
     To ga je pogodilo - mnogo više nego kad je Piter pogodio šta mu je na srcu. Njeno saosećanje bilo je mnogo bolnije od njegovog prezira.
     Mora da je videla izraz bola na njegovom licu i da ga je pogrešno razumela. Laknulo mu je što je ona u stanju i da pogrešno razume. Ipak mi je ostalo malo privantosti.
     "Da li me se stidiš?" upita ona.
     "Neprijatno mi je što je moja podsvest postala javna", reče on. "Ali ne stidim se. Ne tebe." On pogleda Nimba, pa ponovo nju. "Ostani ovde i završi ono što si počela."
     Ona se osmehnu. "On je dobar dečak koji je mislio da radi nešto dobro."
     "Da", reče on, "ali to se otrglo kontroli."
     "Nije znao šta radi", reče ona. "Kada ne razumeš posledice svojih dela, ko može da te krivi za njih?"
     Znao je da govori i o njemu, Enderu Ksenocidu, a ne samo o Nimbu. "Tebe niko ne krivi, ali ipak si prihvatila odgovornost. Da izlečiš rane koje si izazvala."
     "Da", reče ona. "Rane koje si izazvao. Ali ne sve rane na svetu."
     "Oh? A zašto ne? Zato što planiraš da ih ti lečiš?"
     Ona se nasmeja - lakim, devojačkim smehom. "Nimalo se nisi promenio, Endru. Za sve ove godine."
     On joj se nasmeši, kratko je zagrli i vrati je u osvetljenu sobu. Potom se okrete i vrati u tamu, uputivši se kući. Bilo je dovoljno svetla da vidi put, ali se ipak spoticao i nekoliko puta se izgubio.
     "Plačeš", reče mu Džejn u uhu.
     "Ovo je bio tako srećan dan", reče on.
     "I jeste, da znaš. Ti si, izgleda, večeras jedina osoba koja žali tebe."
     "Pa, dobro", reče Ender. "Ako sam jedini, znači ipak postoji neko."
     "Imaš mene", reče ona. "A naš odnos je oduvek bio vrlo čedan."
     "Zaista mi je dosta čednosti", odvrati on. "Nisam želeo još toga."
     "Na kraju su svi čedni. Svi završe van domašaja smrtnih greha."
     "Ali ja nisam mrtav", reče on. "Za sada. Ili jesam?"
     "Da li ti ovo izgleda kao raj?" upita ona.
     On se nasmeja, ali ne zadovoljno.
     "Pa, znači da nisi mrtav."
     "Zaboravljaš", reče on, "da bi ovo mogao da bude pakao."
     "Pa, je li?" upita ona.
     On pomisli na sve što je postignuto. Elini virusi. Mirovo isceljenje. Mlada Val leči Nimba. Smireni osmeh na Novinjinom licu. Radost pekeninjosa zbog slobode koja počinje da se širi njihovim svetom. Znao je da je viricid već počeo da se širi kroz preriju kapima oko kolonije; do sada je sigurno već stigao u druge šume; deskolada, bespomoćna, povlači se, a nema i pasivna rekolada zauzima njeno mesto. Sve te promene sigurno ne bi mogle da se dogode u paklu.
     "Izgleda da sam još živ", reče on.
     "Kao i ja", reče ona. "I to je nešto. Piter i Val nisu jedini ljudi koji su iskočili iz tvoje glave."
     "Ne, nisu."
     "Oboje smo još živi, iako nas čekaju teška vremena."
     On se seti šta nju uskoro čeka, i postide se što je sažaljevao sebe. "Bolje je voleti i izgubiti ljubav", promrmlja on, "nego nikada ne voleti."
     "To je možda šablon", reče Džejn, "ali ne znači da nije istina."









18. BOG STAZE
     Nisam mogla da okusim promene u virusu deskolade sve dok nije nestao.
     Prilagođavao ti se?
     Imao je ukus kao ja. Uključio je većinu mojih genetskih molekula u sopstvenu strukturu.
     Možda se spremao da te promeni, kao što je promenio nas.
     Ali kada je zarobio vaše pretke, upario ih je sa drvećem u kome su živeli. Sa kim bi upario nas?
     Koji još oblici života postoje na Luzitaniji, osim onih koji su već upareni?
     Možda je deskolada htela da nas kombnuje sa nekim već postojećim parom. Ili da jednog člana para izbaci i nas stavi umesto njega.
     Ili je htela da vas spari sa ljudima.
     Sada je mrtva. Šta god da je planirala, to se neće desiti.
     Kakav biste život vodili? Da li bi se parila sa ljudskim mužjacima?
     Odvratno.
     Ili bi rađala žive mlade, kao ljudi?
     Prestani s tim gadostima.
     Samo sam nagađao.
     Deskolada je nestala. Oslobodili ste je se.
     Ali nismo se oslobodili onoga što je trebalo da budemo. Verujem da smo bili razumni i pre dolaska deskolade. Verujem da je naša istorija starija od vasionskog broda koji je doneo deskoladu. Verujem da negde u našim genima postoji skrivena tajna života pekeninjosa u vreme kada smo obitavali na drveću, pre nego što smo postali larve razumnog drveća.
     Da nemate treći život, Ljudski, sada bi bio mrtav.
     Da, sada, ali dok sam živeo, mogao sam biti ne brat, nego otac. Dok sam živeo, mogao sam da putujem bilo kuda, ne brinući se da li ću uspeti da se vratim u svoju šumu ako ikada želim da se parim. Nikada ne bih stajao dan za danom ukorenjen na istom mestu, živeći samo od priča koje mi donose braća.
     Znači, nije ti dovoljno što si se oslobodio deskolade? Moraš da se oslobodiš i svih posledica ili se nikada nećeš smiriti?
     Ja sam uvek smiren. Ja sam to što sam, bez obzira na to kako sam to postao.
     Ali ipak nisi slobodan.
     I ženke i mužjaci i dalje moraju da izgube svoj život kako bi preneli gene dalje.
     Sirota budalo. Zar misliš da sam ja, kraljica-matica, slobodna? Zar misliš da ljudi, kad postanu roditelji, kad dobiju mlade, ikada budu potpuno slobodni? Ako za tebe život znači nezavisnost, potpunu slobodu da činiš sve što poželiš, onda nijedno razumno biće nikada nije slobodno. Niko od nas nikada nije potpuno slobodan.
     Pusti korenje, prijatelju, pa mi onda reci kako si bila neslobodna dok ga nisi imala.

     Vang-mu i gospodar Han zajedno su čekali na obali reke, stotinak metara od kuće, posle prijatne šetnje kroz baštu. Džejn im je rekla da će neko doći, neko sa Luzitanije. Oboje su znali da to znači kako je putovnaje brže od svetlosti postignuto, ali mogli su samo da pretpostavljaju da će posetilac morati da stigne na orbitu oko Staze, pa da se spusti šatlom, i da sad polako napreduje ka njima.
     Umesto toga, na obali, tačno pred njima, pojavi se jedna smešno mala metalna struktura. Vrata se otvoriše. Iziđe jedna čovek. Mladić - krupnih kostiju, kavkaskog porekla, ali ipak prijatnog izgleda. U ruci je držao staklenu posudicu.
     Smešio se.
     Vang-mu nikada nije videla takav osmeh. Gledao je pravo kroz nju, kao da poseduje njenu dušu. Kao da je poznaje, kao da je zna bolje nego ona sama.
     "Vang-mu", blago reče on. "Kraljevska Majka Zapada. I Fei-cu, veliki učitelj Staze."
     On se nakloni. I oni se nakloniše njemu.
     "Ono što imam da obavim ovde vrlo je kratko", reče mladić. Pružio je bočicu gospodaru Hanu. "Evo virusa. Čim ja odem - zato što nisam željan genetskih promena, hvala na pitanju - popijte ovo. Pretpostavljam da ima ukus kao mokraća ili tome slično, ali ipak ga popijte. Potom dodirnite što više ljudi možete, u vašoj kući i gradu oko nje. Imate oko šest sati dok ne počnete da se osećate loše. Uz malo sreće, na kraju drugog dana neće vam ostati ni jedan jedini simptom. Ničega." On se iskezi. "Nema više plesanja u prazno, gospodaru Hane, a?"
     "Nema više ponižavanja ni za koga od nas", reče Han Fei-cu. "Sremni smo da odmah emitujemo poruku."
     "Nemojte je puštati dok ne budete barem nekoliko sati širili infekciju."
     "Naravno", reče gospodar Han. "Vaša mudrost uči me da budem oprezan, mada mi srce govori da požurim i objavim veličanstveni obrt koji će nam doneti ova milostiva pošast."
     "Da, vrlo lepo", reče mladić. Potom se okrete ka Vang-mu. "Ali tebi ne treba virus, zar ne?"
     "Ne, gospodine", reče Vang-mu.
     "Džejn kaže da si ti najinteligentnije ljudsko biće koje je ikada videla."
     "Suviše je velikodušna", reče Vang-mu.
     "Ne, pokazala mi je podatke." On je odmeri od glave do pete. Nije joj se dopalo što su njegove oči, tim jednim dugim pogledom, zauzele čitavo nejno telo. "Ne moraš da ovde čekaš pošast. Zapravo, bolje bi ti bilo da odeš pre nego što počne."
     "Da odem?"
     "Šta te ovde zadržava?" upita mladić. "Ma kakva revolucija ovde počela, ti ćeš i dalje biti sluškinja, kćer roditleja niskog porekla. Na ovakvom mestu možeš provesti čitav život prevazilazeći to, pa ćeš opet na kraju biti samo veoma pametna sluškinja. Pođi sa mnom, pa ćeš biti deo promena istorije. Stvaraćeš istoriju."
     "Da pođem sa vama? I šta da radim?"
     "Da zbacimo Kongres, naravno. Da im podsečemo kolena i da ih pošaljemo da puze kući. Da sve kolonije učinimo ravnopravnim članovima zajednice, oslobođene korupcije, da otkrijemo sve strašne tajne i da opozovemo Luzitanijsku flotu pre nego što bude počinila zločin. Da damo prava svim ramanskim vrstama. Mir i slobodu."
     "Sve to hoćete da učinite?"
     "Ne sam", reče on.
     Ona oseti olakšanje.
     "Imaću tebe."
     "Zašto?"
     "Da pišeš. Da govoriš. Da radiš sve ono što zatreba da radiš."
     "Ali ja sam neobrazovana, gospodine. Gospodar Han je tek počeo da me podučava."
     "Ko si ti?" upita gospodar Han. "Kako možeš očekivati da jedna čedna devojka pođe sa potpuno nepoznatom osobom?"
     "Čedna devojka? Koja daje svoje telo nadzorniku da bi dobila priliku da se približi bogorečenoj devojci koja će je možda uzeti za ličnu sluškinju? Ne, gospodaru Han, ona se možda ponaša kao čedna devojka, ali je, zapravo, kameleon. Menja kožu kad god pomisli da bi mogla imati koristi."
     "Ja nisam lažov, gospodine", reče ona.
     "Ne, siguran sam da si potpuno iskrena u onome što se pretvaraš da si. Pa, hajde, pretvaraj se da dižeš revoluciju sa mnom. Ti mrziš đubrad koja su sve ovo učinila tvom svetu. I tvojoj Čing-jao."
     "Otkuda znate tako mnogo o meni?"
     On dodirnu prstom uho. Tek sada je primetila da u njemu nosi dragulj. "Džejn me obaveštava o ljudima koji su mi važni."
     "Džejn će uskoro umreti", reče Vang-mu.
     "Oh, neko vreme će postati prilično priglupa", reče mladić, "ali neće umreti. Pomogla si joj da se spase. A u međuvremenu, pođi sa mnom."
     "Ne mogu", reč ona. "Bojim se."
     "Pa, u redu", reče on. "Lepo sam te pozvao."
     On se okrete ka ulazu u svoju malu letelicu.
     "Čekaj", reče ona.
     On se opet okrete ka njoj.
     "Možeš li mi barem reći ko si ti?"
     "Ime mi je Piter Vigin", reče mladić. "Ali pretpostavljam da ću neko vreme koristiti neko drugo."
     "Piter Vigin", šapnu ona. "Tako se zvao..."
     "Tako se zovem ja. Objasniću ti kasnije, ako budem raspoložen. Recimo da me je poslao Endru Vigin. Prilično prisilno me je poslao. Ja sam čovek na zadatku, a on misli da taj zadatak mogu obaviti samo na nekom od svetova gde su strukture Kongresa veoma usredsređene. Nekada sam bio Hegemon, Vang-mu, i nameravam da ponovo zauzmem staro mesto, ma kako zvučala titula kad je steknem. Nameravam da napravim ogromnu zbrku i da zapržim čorbu na svih Stotinu Svetova, i pozivam i tebe da mi pomogneš. Ali, zapravo me boli briga hoćeš li pristati ili ne, jer iako bi bilo lepo imati tebe i tvoj mozak, ja mogu da obavim svoj posao i sam. Pa, ideš ili ne ideš?"
     Ona se okrete gospodaru Hanu, sva u agoniji neodlučnosti.
     "Nadao sam se da ću te poučavati", reče gospodar Han. "No, ako će ovaj čovek uraditi to što kaže, onda ćeš sa njim imati bolju priliku da promeniš tok ljudske istorije nego što bi je ikada imala ovde, gde će najveći deo posla obaviti virus."
     "Ako vas ostavim, biće mi kao da sam izgubila oca", šapnu Vang-mu.
     "Ako odeš, ja ću izgubiti svoju drugu i poslednju kćer."
     "Nemojte da mi slomite srce", reče Piter. "Ovde imam vasionski brod brži od svetlosti. Ako odeš sa Staze sa mnom, nisi otišla zauvek, razumeš? Ako stvari ne budu išle kako treba, uvek te mogu dovesti ovamo za par dana. Pošteno?"
     "Znam da želiš da ideš", reče gospodar Han.
     "Ali znate i da želim da ostanem."
     "Znam", reče gospodar Han, "ali poći ćeš."
     "Da", reče ona. "Hoću."
     "Neka bogovi bdiju nad tobom, kćeri Vang-mu", reče gospodar Han.
     "I neka vam svaki pravac bude istok sunčevog izlaska, oče Han."
     Ona načini korak napred. Mladić po imenu Piter uze je za ruku i uvede je u brod. Vrata se za njima zatvoriše. Trenutak kasnije, vasionski brod nestade.
     Gospodar Han ostao je tamo destak minuta, meditirajući da bi smirio osećanja. Potom otvori bočicu, ispi njen sadržaj i žustro pođe natrag u kuću. Stara Mu-pao ga dočeka već na ulazu. "Gospodaru Han", reče ona. "Nisam znala kuda ste otišli. A nema ni Vang-mu."
     "Ona će neko vreme biti odsutna", rče on. Potom priđe vrlo blizu staroj sluškinji, tako da joj je disao u lice. "Bila si vernija mojoj kući nego što smo ikada zaslužili."
     Na njenom licu pojavi se izraz straha. "Gospodaru Hane, nije valjda da me otpuštate?"
     "Ne", reče on. "Mislio sam da ti se zahvaljujem."
     Potom ostavi Mu-pao i zaputi se kroz kuću. Čing-jao nije bila u svojoj sobi. Nikakvo čudo. Najveći deo vremena provodila je sa posetiocima. To mu je odgovaralo. I zaista, tamo ju je našao, u jutarnjoj sobi, sa trojicom vrlo uglednih bogorečenih iz grada udaljenog dve stotine kilometara.
     Čing-jao ih ljupko predstavi i potom zauze ulogu poslušne kćeri u prisustvu oca. On se nakloni svoj trojici, ali ubrzo je našao izgovor da svakog od njih dodirne. Džejn mu je objasnila da je virus vrlo lako prenosiv. Obično je dovoljna i puka fizička blizina; dodir je bio još sigurniji.
     Kad su se pozdravili, on se obrati svojoj kćeri. "Čing-jao, hoćeš li primiti poklon od mene?"
     Ona se nakloni. "Šta god da mi je doneo moj otac, primiću sa zahvalnošću, iako znam da nisam dostojna njegove pažnje."
     On pruži ruke i zagrli je. Osećao je da se ukočila u njegovom naručju - nikada nije to učinio pred dostojanstvenicima, sem kad je ona još bila vrlo mala. Ali ipak ju je grlio, čvrsto, jer znao je da mu nikada neće oprostiti zbog onoga što će dobiti iz tog zagrljaja, i da je stoga ovo poslednji put da grli svoju Blistavo Sjajnu kćer.

     Čing-jao je znala šta znači očev zagrljaj. Gledala je oca kako šeta baštom sa Vang-mu. Videla je maleni vasionski brod kako se pojavljuje na obali. Videla ga je kako prima bočicu od stranca okruglih očiju. Videla ga je kako pije. Potom je došla ovamo, u ovu sobu, da primi posetioce u ime svog oca. Ja sam prilježna, poštovani oče moj, iako se spremaš da me izdaš.
     Čak i sada, svesna da je ovaj zagrljaj njegov najokrutniji pokušaj da je odseče od glasa bogova, svesna da on nema nimalo poštovanja prema njoj kad misli da može da je prevari, ipak je primila to što je on hteo da joj da. Zar nije on njen otac? Taj virus sa Luzitanije i može i ne mora da joj otme glas bogova; nije mogla ni da nagađa šta će bogovi omogućiti svojim neprijatlejima. No, ako se bude protivila svom ocu, bogovi će je svakako kazniti. Bolje da ostane dostojna bogova ukazujući dužno poštovanje ocu, nego da mu se protivi u ime bogova i time da učini sebe nedostojnom njihovih darova.
     Zato je primila njegov zagrljaj i duboko udahnula njegov dah.
     On je kratko razgovarao sa gostima i izišao. Oni su njegovo kratko prisustvo primili kao posebnu čast; Čing-jao je tako vešto skrivala ludačku očevu pobunu protiv bogova da je Han Fei-cu još bio smatran za najvećeg čoveka na Stazi. Ona im se tiho obratila, ljupko se smešeći, i ispratila ih. Ničim im nije nagovestila da sa sobom odnose oružje. Zašto bi? Ljudska oružja nisu ni od kakve koristi protiv moći bogova, osim ako bogovi tako žele. A ako bogovi žele da prekinu da govore narodu Staze, onda je ovo sasvim verovatno maska koju su odabrali za svoj čin. Neka nevernicima izgleda da nas je očev virus sa Luzitanije odsekao od bogova; ja ću znati, kao i svi drugi verni, da bogovi govore kome god požele, i da ništa stvoreno ljudskom rukom ne može da ih zaustavi u onome što žele. Sve što čine samo je taština. Ako Kongres veruje da je izveo da bogovi govore na Stazi, neka veruje. Ako otac i Luzitanci veruju da su naterali bogove da zaćute, neka veruju. Ja znam da će mi, samo ako budem dostojna, bogovi i dalje govoriti.
     Nekoliko sati kasnije, Čing-jao bila je smrtno bolesna. Groznica ju je pogodila kao šamar snažnog čoveka; naprosto se srušila i jedva je i primetila da je sluškinje nose u krevet. Došli su lekari, mada im je mogla reći da oni tu ništa ne mogu, i da će se dolaskom samo izložiti zarazi. Ali nije rekla ništa, jer joj se telo suviše silovito borilo protiv bolesti. Zapravo, njeno telo borilo se da odbaci sopstvena tkiva i organe, sve dok, konačno, promena gena nije bila završena. Čak i tada je potrjalo dok joj se telo nije očistilo od starih antitela. Spavala je i spavala.
     Kada se probudila, bilo je sunčano popodne. "Vreme", zakrkljala je, a kompjuter joj reče sat i dan. Groznica joj je otela dva dana života. Gorela je od žeđi. Nekako je ustala, oteturala se u kupatilo i pustila vodu, napunila čašu i pila je i pila dok se nije zadovoljila. Vrtelo joj se u glavi dok je stajala. U ustima je osećala mučnu gorčinu. Gde su bile sluškinje koje je trebalo da joj, bolesnoj, donose hranu i vodu?
     Sigurno su i one bolesne. A otac - on se svakako razboleo pre mene. Ko će njemu doneti vodu?
     Našla ga je usnulog, ledenog od poslednjeg znoja, obuzetog jezom. Probudila ga je sa čašom vode, koju je žedno iskapio, gledajući je pravo u oči. Pitajući? Ili možda moleći za oproštaj. Pokaj se pred bogovima, oče; jednoj običnoj kćeri ne duguješ nikakvo izvinjenje.
     Čing-jao je našla i poslugu, jednog po jednog; neki su bili toliko odani da nisu otišli u krevet kad su se razboleli, nego su popadali tamo gde je dužnost zahtevala da se nalaze. Svi su bili živi. Svi su se oporavljali, i uskoro će biti na nogama. Tek pošto ih je sve našla i postarala se za njih, Čing-jao pođe u kuhinju da nađe nešto za jelo. Prvo što je pojela nije joj dugo ostalo u stomaku. Uspela je da zadrži u sebi samo blagu supu. Ponela je supu i ostalima. Svi su jeli.
     Uskoro su svi bili na nogama i snažni. Čing-jao povede poslugu sa sobom, da ponesu vodu i supu u okolne kuće, i bogate i siromašne. Svi su bili zahvalni, i mnogi su se molili za njih. Ne biste bili tako zahvalni, pomisli Čing-jao, da znate da vaša bolest potiče iz kuće mog oca, voljom mog oca. Ali nije im to rekla.
     Za sve to vreme bogovi nisu zahtevali od nje nikakvo pročišćenje.
     Konačno, pomisli ona. Konačno su zadovoljni. Konačno sam izvršila, savršeno, sve što zahteva pravednost.
     Kada se vratila kući, želela je da odmah spava. No, posluga koja je ostala u kući bila je okupljena oko holo ekrana u kuhinji, gledajući vesti. Čing-jao skoro nikada nije gledala holo vesti, pošto je sve informacije dobijala od kompjutera; ali posluga je bila toliko ozbiljna, toliko zabrinuta, da je ušla u kuhinju i pridružila im se pred holovizorom.
     Sve vesti odnosile su se na pošast koja je zahvatila Stazu. Karantin nije delovao, ili je uvek dolazio prekasno. Žena koja je čitala vesti već se oporavila od bolesti i javljala je da pošast gotovo nikoga nije ubila, mada je mnoge oborila u postelju na više dana. Virus je bio izolovan, ali je suviše brzo umirao da bi ga ozbiljnije proučili. "Izgleda da se zajedno sa virusom širi i bakterija, koja ga ubija čim se neka osoba oporavi. Bogovi su nas zaista obdarili kad su nam poslali lek zajedno sa pošašću."
     Budale, pomisli Čing-jao. Da su bogovi hteli da vas izleče, ne bi vam ni slali zarazu.
     A onda je shvatila da je ona budala. Pa, naravno da su bogovi poslali i zarazu i lek. Ako se pojavi zaraza, a sa njom i lek, znači da su ih poslali bogovi. Kako je i mogla da pomisli da je to glupo? Kao da je uvredila same bogove.
     Zgrčila se u sebi, očekujući nalet gneva bogova. Provela je već toliko sati bez pročišćenja da je znala da će je čekati težak zadatak. Hoće li ponovo morati da prati godove u celoj sobi?
     Ali nije osetila ništa. Nikakvu želju za praćenjem godova. Nikakvu potrebu za pranjem.
     Pogledala je ruke. Bile su prljave, ali nije joj smetalo. Može da ih opere, a ne mora, kako god želi.
     Za trenutak je osetila ogromno olakšanje. Je li moguće da su otac, Vang-mu i ona stvar po imenu Džejn sve vreme bili u pravu? Da li ju je genetska promena, izazvana ovom zarazom, konačno oslobodila od strašnog zločina što ga je počinio Kongres pre više vekova?
     Kao da je čula njene misli, novinarka poče da čita izveštaj o dokumentu koji se pojavio na svim kompjuterima na čitavom svetu. U dokumentu se tvrdilo da je ova pošast dar bogova, jer oslobađa narod Staze od genetskih izmena koje im je nametnuo Kongres. Sve do sada, sva genetska poboljašnja bila su skoro uvek povezana sa stanjem nalik na OKP, a žrtve su obično pominjane kao bogorečeni. No, kada prebole zarazu, ljudi će otkriti da su genetska poboljšanja sada zahvatila sav narod Staze, dok su bogorečeni, koji su do sada nosili najstrašniji teret, oslobođeni potrebe za stalnim pročišćenjem.
     "Dokument tvrdi da je sada čitav svet pročišćen. Bogovi su nas prihvatili." Dok je novinarka čitala, glas joj je podrhtavao. "Nije poznato odakle potiče ovaj dokument. Kompjuterska analiza nije ga povezala sa stilom nijednog poznatog autora. Činjenica da se istvoremeno pojavio na milionima i milionima kompjutera govori da potiče iz izvora koji ima neizrecive moći." Oklevala je, i sada joj je glas još više drhtao. "Ako ova nedostojna novinarka može da postavi pitanje, u nadi da će je mudri čuti i odgovoriti joj mudrošću, zar nije moguće da su sami bogovi poslali ovu poruku, kako bismo razumeli njihov veliki dar narodu Staze?"
     Čing-jao je još neko vrme slušala, a u njoj je rastao bes. Očito je Džejn napisala i razaslala dokument. Kako se samo usuđuje da misli šta bi bogovi radili! Predaleko je otišla. Taj dokument se mora opovrgnuti. Džejn mora biti razotkrivena, kao i čitava zavera Luzitanaca.
     Posluga je gledala u nju. Uzvratila im je, gledajući jednog po jednog.
     "Šta želite da me pitate?"
     "Oh, gospodarice", reče Mu-pao, "oprosti nam zbog radoznalosti, ali ove vesti tvrde nešto u šta možemo poverovati samo ako nam ti kažeš da je istina."
     "Šta ja da znam?" odvrati Čing-jao. "Ja sam samo glupa kćer velikog čoveka."
     "Ali ti si jedna od bogorečenih, gospodarice", reče Mu-pao.
     Veoma si drska, pomisli Čing-jao, što nepozvana govoriš o takvim stvarima.
     "Cele ove noći, otkako si došla među nas noseći hranu i piće, i dok si nas vodila napolje, među narod, da negujemo bolesne, nijednom se nisi povukla na pročišćavanje. Nikada nismo videli da to tako dugo traje."
     "Zar niste pomislili", reče Čing-jao, "da smo možda tako dobro ispunjavali volju bogova da mi za to vreme nije bilo potrebno pročišćenje?"
     Mu-pao se zgranu. "Nismo ni pomislili na to."
     "Odmarajte se, svi", reče Čing-jao. "Niko se još nije dovoljno oporavio. Ja moram da idem kod oca."
     Ostavila ih je da ogovaraju i nagađaju. Otac je bio u svojoj sobi, sedeo je pred kompjuterom. Na ekranu je bilo Džejnino lice. Otac joj se okrete čim je ušla u sobu. Lice mu je blistalo. Trijumfalno.
     "Jesi li videla poruku koju smo spremili Džejn i ja?" upita on.
     "Ti!" uzviknu Čing-jao. "Moj otac, lažov?"
     Bilo je nezamislivo reći tako nešto ocu. Ali ipak nije osećala potrebu da se očisti. Plašilo ju je što može da govori sa toliko nepoštovanja, a da joj bogovi to ne zamere.
     "Laž?" upita otac. "Zašto misliš da je to laž, kćeri moja? Otkuda znaš da nisu bogovi učinili da virus stigne do nas? Otkuda znaš da nije njihova volja da podare genetska poboljšanja čitavoj Stazi?"
     Od tih reči je pobesnela; ili je možda osetila novu slobodu; ili je možda iskušavala bogove govoreći sa toliko nepoštovanja da će morati da je kazne. "Zar misliš da sam glupača?" povika ona. "Zar misliš da ne znam da je sve ovo tvoja strategija da sprečiš erupciju revolucije i pokolja na Stazi? Zar misliš da ne znam da ti je stalo samo da sprečiš da ljudi umru?"
     "Zar u tome ima nečeg lošeg?" upita otac.
     "To je laž!" odvrati ona.
     "Ili je to maska koju su bogovi odabrali da bi prikrili svoje delovanje", reče otac. "Tebi nije nimalo teško da priče Kongresa prihvatiš kao istinu. Zašto ne možeš da prihatiš moju?"
     "Zato što znam za virus, oče. Videla sam te kako ga uzimaš iz ruke onog stranca. Videla sam Vang-mu kako ulazi u njegovo vozilo. Videla sam kao nestaje. Videla sam da ništa od toga nisu učinili bogovi. Ona ih je učinila - taj đavo što živi u kompjuterima!"
     "Otkuda znaš", reče otac, "da ona nije jedan od bogova?"
     To je bilo nepodnošljivo. "Ona je napravljena", uzviknu Čing-jao. "Eto otkuda znam! Ona je smao kompjuterski program koji su napravila ljudska bića, i živi u mašinama koje su takođe napravila ljudska bića. Bogove nije napravila ničija ruka. Bogovi su oduvek postojali i postojaće zauvek."
     Sad se prvi put javila Džejn. "Onda si i ti bog, Čing-jao, isto kao i ja, i svaka druga osoba - i čovek i raman - u celom svemiru. Nije nikakav bog stvorio tvoju dušu, tvoju unutrašnju aiuu. Ti si jednako stara kao bilo koji bog, i jednako mlada, i živećeš jednako dugo."
     Čing-jao vrisnu. Nikada ranije nije ispustila takav zvuk, koliko se sećala. Oderala je grlo.
     "Kćeri moja", reče otac, prilazeći joj pruženih ruku da je zagrli.
     Nije mogla da podnese njegov dodir. Nije mogla da ga otrpi jer bi to značilo njegovu potpunu pobedu.To bi značilo da su je porazili neprijatelji bogova; to bi značilo da ju je Džejn nadjačala. To bi značilo da je Vang-mu bila bolja kćer Han Fei-cua nego što je Čing-jao bila. To bi značilo da obredi Čing-jao tokom svih ovih godina nisu značili ništa. To bi značilo da je učinila zlo kad je pokrenula uništenje Džejn. To bi značilo da je Džejn plemenita i dobra što je pomogla u promeni naroda Staze. To bi značilo da je majka neće čekati kada konačno stigne na Beskrajni Zapad.
     Zašto mi ne govorite, o, bogovi! Kriknula je u sebi. Zašto me ne uverite da vam nisam uzalud služila sve ove godine? Zašto ste me sada napustili i prepustili pobedu svojim neprijateljima?
     A onda joj dođe odgovor, jednostavan i jasan kao da joj je majka šapnula na uvo: Ovo je test, Čing-jao. Bogovi paze šta ćeš učiniti.
     Test. Pa, naravno. Bogovi iskušavaju sve svoje sluge na Stazi, da vide koji su obmanuti, a koji su izdržali u savršenoj pokornosti.
     Ako je ovo test, onda mora postojati nešto ispravno što treba da učinim.
     Moram da radim ono što sam oduvek radila, samo ovog puta ne treba da čekam da mi bogovi to kažu. Umorili su se govoreći mi svakog dana i svakog sata kad treba da se pročistim. Sada je vreme da bez njihovog glasa shvatim koliko sam nečista. Moram da se pročistim do potpunog savršenstva; tada ću proći test, i bogovi će me ponovo primiti.
     Ona pade na kolena. Nađe god i poče da ga prati.
     Nije bilo odgovora u olakšanju, niti osećanja ispravnosti; ali to joj nije smetalo, jer shvatala je da je i to deo testa. Kad bi joj bogovi odmah odgovorili, kao obično, onda to ne bi bio test njene posvećenosti. Dok je ranije vršila pročišćenje pod njihovim stalnim vođstvom, sada mora sama da se pročisti. A kako će znati je li to dobro učinila? Bogovi će joj se ponovo javiti.
     Bogovi će joj se ponovo javiti. Ili će je možda odneti nekuda, možda u palatu Kraljevske Majke, gde je očekuje plemenita Han Džiang-čing. Tamo će sresti i Li Čing-jao, svoju pramajku po imenu. Tamo će je svi njeni preci dočekati i podzraviti, i reći će: Bogovi su odlučili da iskušaju sve bogorečene na Stazi. Vrlo malo ih je prošlo test; ali ti, Čing-jao, ti si nam svima donela veliku čast. Jer tvoja vera nije se pokolebala. Ti si izvela svoje očišćenje onako kako ga nikada nisu izveli nijedan sin i nijedna kćer. Preci drugih muškaraca i žena nam odreda zavide. Zbog tebe nas sada bogovi vole više od svih njih.
     "Šta to radiš?" upita otac. "Zašto pratiš godove?"
     Nije odgovorila. Nije htela da prekida.
     "Lišena si potrebe za tim. Znam da jesi - ja ne osećam potrebu za pročišćenjem."
     Oh, oče! Kad bi samo shvatio! Ali mada si ti pao na ovom testu, ja ću ga proći - i time ću doneti čast čak i tebi, koji si napustio sve časno u životu.
     "Čing-jao", reče on. "Znam šta radiš. Kao oni roditelji koji teraju svoju prosečnu decu da se peru i peru. Prizivaš bogove."
     Nazovi to tako ako želiš, oče. Tvoje reči mi sada ništa ne znače. Neću te više slušati sve dok oboje ne budemo mrtvi, a ti ćeš mi onda reći: 'Kćeri moja, bila si bolja i mudrija od mene; sve počasti ovde, u kući Kraljevske Majke, pripale su mi zbog tvoje čistote i bezgranične odanosti službi bogovima. Ti si istinski plemenita kćer. Ti si mi jedina radost.'

     Planeta Staza mirno je prošla kroz promene. Tu i tamo desilo se poneko ubistvo; tu i tamo su neki bogorečeni, koji su tiranisali ljude, bili izbačeni iz kuće. Ali sve u svemu, priči iz dokumenta se verovalo, i svi su ukazivali počasti nekadašnjim bogorečenima jer su se pravedno žrtvovali tokom godina, dok su ih pritiskali obredi pročišćenja.
     No, stari sistem je brzo odumro. Škole su bile otvorene za svu decu. Učitelji su ubrzo podneli izveštaje da đaci postižu neverovatne stvari; i najgluplje dete sada je daleko prevazilazilo sve ranije proseke. A uprkos besnom poricanju Kongresa da su vršili ikakve genetske izmene, naučnici na Stazi konačno su obratili pažnju na gene spopstvenog naroda. Proučavajući zapise o ranijoj genetskoj strukturi i upoređujući je sa sadašnjom, muškarci i žene na Stazi potvrdili su sve što je rečeno u dokumentu.
     Šta se desilo tada, kad su Stotinu Svetova i sve kolonije doznali za zločine Kongresa na Stazi - Čing-jao nikada nije saznala. To se sve ticalo sveta koji je ona ostavila za sobom. Ona je provodila sve svoje vreme služeći bogovima, pročišćavajući se.
     Pronela se priča da je kćer Han Fei-cua poludela i, jedina od svih bogorečenih, nastavila svoje obrede. U prvo vreme smejali su joj se zbog toga - jer mnogi bogorečeni su, iz radoznalosti, pokušali da izvedu svoje očišćenje i smesta su shvatili da su obredi sada prazni i besmisleni. Ali ona nije čula ništa od toga, niti joj je bilo važno. Njen um bio je posvećen isključivo službi bogovima - koga briga što je ljudi koji su pali na testu preziru što i dalje pokušava da uspe?
     Kako su proticale godine, mnogi su počeli da se sećaju starih dana kao plemenitog doba, kada su bogovi govorili muškarcima i ženama, i kad su mnogi služili bogovima. Neki od njih počeše da smatraju Čing-jao ne za ludaka, nego za jedinu vernicu koja još čuje glas bogova. Među pobožnima poče da se širi priča: "U kući Han Fei-cua živi poslednja od bogorečenih."
     Tako su počeli da dolaze, u prvi mah retko, potom sve više i više. Posetioci su želeli da razgovaraju sa ženom koja je još radila na svom pročišćenju. U prvo vreme pristajala je da razgovara sa nekima od njih; kad bi završila praćenje jedne daske, izišla bi u baštu i razgovarala sa njima. No, njihove reči su je zbunjivale. Govorili su o njenom trudu kao o pročišćenju čitave planete. Govorili su da ona priziva bogove u ime svih ljudi na Stazi. Što su više govorili, sve joj je teže bilo da ih sluša. Uskoro bi jedva čekala da se vrati u kuću, pa da počne da prati novi god. Zar ti ljudi ne shvataju koliko greše što je hvale? "Ništa nisam postigla", govorila im je. "Bogovi još ćute. Moram da radim." I onda bi se vratila praćenju godova.
     Otac joj je umro u dubokoj starorti, veoma poštovan zbog svojih mnogih dobrih dela, mada niko nikada nije doznao za njegovu ulogu u Pošasti Bogova, kako se zaraza sada zvala. Samo Čing-jao je to znala. I dok je spaljivala čitavo bogatstvo u pravom novcu - za njenog oca lažni pogrebni novac nije bio dovoljno valjan - šaputala mu je tako da niko drugi ne čuje. "Sada znaš, oče. Sada razumeš svoje greške i koliko si naljutio bogove. Ali, ne boj se. Ja ću nastaviti pročišćenje sve dok sve tvoje greške ne budu iskupljene. Tada će te bogovi primiti sa počastima."
     I ona je ostarila, a Putovanje u Kuću Han Čing-jao sada je bilo najpopularnije hodočašće na Stazi. Mnogi su čuli za nju i na drugim svetovima, i dolazili su na Stazu samo da je vide. Jer sad je na mnogim svetovima bilo poznato da se prava svetost može naći samo na jednom mestu, i kod samo jedne osobe, starice potpuno pogrbljenih leđa, čije oči više ne vide ništa sem godova na podu u kući njenog oca.
     Sveti učenici, muškarci i žene, sada su se starali o kući o kojoj su se nekada starale sluge. Glačali su podove. Pripremali su jednostavnu hranu i ostavljali je tako da je ona nađe, na vratima soba; jer je jela i pila samo kad bi završila čitavu sobu. Kada bi neki muškarac ili žena, bilo gde na svetu, postigli neku veliku čast, dolazili su u Kuću Han Čing-jao, klekli bi i pratili jedan god; na taj način je svaka počast bila smatrana za zaslugu svete Han Čing-jao.
     Konačno, svega par nedelja pošto je Han Čing-jao napunila sto godina, nađoše je sklupčanu na podu u sobi njenog oca. Neki su govorili da je to upravo mesto na kome je njen otac uvek sedeo dok bi radio; no, bilo je teško biti siguran, jer je iz kuće davno uklonjen sav nameštaj. Sveta žena nije bila mrtva kad su je našli. Nepomično je ležala nekoliko dana, mrmljajući i pomerajući prste po sopstvenom telu, kao da opipava godove u sebi. Njeni učenici su se smenjivali, u grupama po deset, i slušali je, pokušavajući da rauzmeju njeno mrmljanje i zapisujući reči onako kako su ih razumeli. Kasnije su objavljene u knjizi pod naslovom 'Božji šapati Han Čing-jao'.
     Njene najvažnije reči bile su ove, na samom kraju. "Majko", šapnula je. "Oče. Jesam li dobro učinila?" A onda se, govorili su njeni učenici, nasmešila i umrla.
     Nije prošlo ni mesec dana od njene smrti kada je doneta odluka u svim hramovima i svetilištima, u svakom gradu i varošici i selu na Stazi. Konačno je postojala osoba tako nadmoćno sveta da je Staza mogla da je izabere za zaštitnika i čuvara sveta. Nijedan drugi svet nije imao takvog boga, i svi su to priznavali.
     Staza je blagoslovena nad svim drugim svetovima, govorili su. Jer Boginja Staze je Blistavo Sjajna.









ZAHVALNICE
     Slučajan susret sa Džejmsom Krajerom u knjižari u Čapel Hilu, Severna Karolina, doveo je do priče o Li Čing-jao i Hanu Fei-cuu koja je okosnica ove knjige. Kad sam saznao da on prevodi kinesku poeziju, na licu mesta sam ga zamolio da mi kaže nekoliko pogodnih imena za neke likove, Kineze, na kojima sam radio. Moje znanje o kineskoj kulutiri bilo je u najboljem slučaju površno, i za te likove sam planirao manje bitnu, mada potrebnu ulogu u priči o 'Ksenocidu'. No, kako mi je Džejms Krajer, jedan od najživahnijih, najfascinantnijih i najvelikodušnijih ljudi koje sam ikada upoznao, pričao sve više i više o Li Čing-jao i o Hanu Fei-cuu - dok mi je pokazivao njihova dela i pričao mi o drugim likovima iz kineske istorije i književnosti - počeo sam da shvatam kako se tu nalazi prava osnova priče koju sam nameravao da ispričam u ovoj knjizi. Dugujem mu veoma mnogo i žalim što sam propustio najbolje prilike da mu uzvratim.
     Takođe dugujem zahvalnost mnogim drugima: Džudit Rapaport, za njenu knjigu 'Dečko koji nije mogao da prestane da se pere', koja je bila izvor podataka o opsesivno-kompulzivnom ponašanju u ovoj knjizi. Mom agentu Barbari Bovi koja je prizvala ovu knjigu u stvarnost prodavši je u Engleskoj pre nego što sam i pomislio da je napišem. Mom američkom izdavaču Tomu Doertiju, za izuzetno poverenje i velikodušnost za koje se nadam da će na kraju biti opravdani. Džimu Frenkelu, uredniku koji je mudro odbio prvi nacrt ove knjige kada sam je ponudio 'Delu', još 1978, rekavši mi - sasvim ispravno - da još nisam spreman da napišem tako ambiciozan roman. Mom britanskom izdavaču, Entoniju Čitamu, koji je verovao u moj rad od početka moje karijere i koji je strpljivo čekao na ovu knjigu mnogo duže nego što je iko od nas očekivao. Mom uredniku, Bet Mičam, koja mi je bila prijatelj, savetnik i zaštitnik tokom pripreme ove i mnogih drugih knjiga. Mnogim čitaocima koji su mi pisali, tražeći da se vratim priči o Enderu; njihovo ohrabrenje bilo mi je od velike pomoći dok sam se borio sa najobimnijim delom u svojoj karijeri. Studentskoj književnoj radionici Freda Čapela, pri Univerzitetu Severne Karoline u Grinsborou, u kojoj su pregledali i prodiskutovali prvu verziju priče o Čing-jao. Stenu Šmitu iz 'Analoga', koji je bio spreman da objavi tako neobično dug odlomak romana kao što je bila priča 'Blistavo Sjajna'. Mojim pomoćnicima, Lareni Mun, Erinu Abšeru i Vilardu i Pegi Kard, koji su mi, predano pomažući na potpuno različite načine, pružili slobodu i pomoć koja mi je bila neophodna da bih uopšte pisao. Prijateljima kao što su Džef Alton i Filip Abšer, koji su pročitali prve verzije i pomogli mi da ova zbrka likova i pripovedanja ima pravog smisla. I mojoj deci, Džefriju, Emili i Čarliju, što su bila strpljiva sa mnom tokom naleta zlovoljnosti i zanemarivanja koji, izgleda, uvek prate moje napade pisanja, i što su me pustili da pozajmim delove njihovog života i iskustva da bih stvorio likove koji su mi najdraži.
     Najviše od svega, dugujem zahvalnost svojoj supruzi, Kristini, koja je propatila svaki zahtevan korak u stvaranju ove knjige, potežući pitanja, nalazeći greške i protivurečnosti, i - što je najvažnije - reagujući tako pohvalno na one delove priče koji dobro dejstvuju da sam u njoj nalazio oslonac da nastavim dalje. Nemam pojma kakav bih bio, kao pisac i kao osoba, da nemam nje; ne nameravam da ikada dođem u priliku da to saznam.




