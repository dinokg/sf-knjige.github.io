


ZAHVALNICE
     Ovaj roman ne bi bio napisan bez ogromne pomoći Marka Kartranda, Stivena L. Džileta, Tonija Hilermena, Vilijema R. Poga, Keneta Džona Rouza i Pola Soderberga. Fred Dojl i R. M. Bejtson iz Geološkog instituta Sjedinjenih Država ljubazno su mi stavili na raspolaganje predivno podrobne karte Marsa. Najdublje se zahvaljujem kako njima tako i mnogim drugima koji su me, tokom godina, obaveštavali o korisnim činjenice i zamislima.
     Oni su mi pomogli da ova knjiga bude što preciznija u pogledu opisa Marsa, aparature koju će koristiti prvi istraživači na Marsu i mitologije Navaho Indijanaca. Dopustio sam sebi poetske slobode sa osnovnim činjenicama, tu i tamo, koliko to svaki autor mora. Istinitost ovog romana njihova je zasluga; sve nedoslednosti u potpunosti su moje delo.
     Na kraju, od srca se zahvaljujem Edgaru Rajsu Barouzu, Stenliju Dž. Vajnbaumu i naročito Reju Bredberiju. Različite verzije Marsa o kojima su oni pisali postoje samo u mašti - ali i to je više nego dovoljno.

     Ben Bova
     Vest Hartford
     i ostrvo Marko









CRVENI I PLAVI SVET
     Poslušajte mudrost Drevnih:
     Crveni i plavi svet su braća. Rođeni su zajedno u uzburkanom vrtlogu prašine i gasa koji se odvojio od srca ogromnog oblaka što je kasnije postao Otac Sunce.
     Neizmerno dugo, oba sveta bila su opsednuta ogromnim silama. Čudovišta su urlikala sa neba, besomučno zasipajući svetove nizom užasnih eksplozija. Pod takvim strašnim bombardovanjem nije moglo postojati čvrsto tle: i same stene predstavljale su tečnu, ključalu magmu dok je plamena kiša sa neba trajala i trajala, zaklanjajući zračenje novorođenog Oca Sunca oblacima užarene pare koji su prekrivali oba sveta sa kraja na kraj.
     Polako, božanskim strpljenjem samih zvezda, površine su se lagano hladile. Pojavilo se čvrsto tle, gole stene, tvrde, grube i beživotne. Gore od pustinje u kojoj Narod živi; mnogo gore. Nije bilo nijednog drveta, nijedne vlati trave, čak ni jedne jedine kapi vode.
     Duboko ispod površine, oba sveta još su bila usijano tečna od energije koja ih je stvorila. Voda zarobljena pod zemljom proključala je i izišla iz dubina baš kao kapljice koje se pojave na tikvi usred najveće letnje vrućine. Voda je isparavala u tanki sloj atmosfere koja je opkoljavala oba novorođena sveta. Kiša je počela da hladi golo stenje, pretvarajući se u potočiće, potoke, divlje bujice koje su pomerale stenje što bi im se našlo na putu i dubile ogromne pukotine u tlu.
     Na većem od dva sveta nastali su moćni okeani, ispunjavajući vodom duboka kamena udubljenja. Na manjem svetu pojavila su se prostrana, plitka jezera, ali postepeno su isparila u retku, hladnu atmosferu ili su potonula ispod površine tla.
     Zbog blistavih, prostranih okeana veći svet zadobio je plavu boju. Manji svet postepeno je postao prašnjava, vetrovita pustinja, jer su njegove vode utonule u tle. Ispao je crven kao rđa.
     Na plavom svetu pojavio se život, prvo u morima, a potom i na suvom. Džinovske zveri harale su šumama i močvarama, ali su ubrzo zauvek nestale. Konačno se na plavom svetu pojavio Narod - Prvi Muškarac i Prva Žena, stojeći visoki i ponosni pod sjajnim suncem. Njihova deca su se množila. Neki od njih počeli su da se pitaju o svetu na kome su živeli i o zvezdama koje su šarale noć.
     Uperili su pametan pogled ka crvenom sjaju na nebu koji je označavao bratski svet i pitali se šta je to. Pažljivo su ga posmatrali, kao i druge zvezde, i pokušavali su da razumeju ustrojstvo nebesa.
     Za Narod, zvezde su govorile o beskonačnim ciklusima godišnjih doba, o vremenu za sadnju, o vremenu kiša. Crveni svet im nije bio posebno zanimljiv. Zvali su ga naprosto 'Velika Zvezda'.
     Ali Anglosi, obuzeti osvajanjem i ubijanjem, kad god bi uperili svoje blede oči ka crvenom sjaju na nebu što je označavao bratski svet, zadrhtali bi od pomisli na krv i smrt. Nazvali su crveni svet prema svom bogu rata.
     Mars.









SOL 1: JUTRO
     "Dodir."
     Reč je prvo izgovorena na ruskom, a odmah potom i na engleskom.
     Džejmi Votermen uopšte nije osetio trenutak u kome su zaista dodirnuli površinu Marsa. Vozilo za spuštanje kretalo se toliko polako da je, kada se konačno spustilo na tle, Džejmi to osetio samo zato što je uminulo podrhtavanje raketnog pogona. Bez obzira na sve ostalo, Voznesenski je bio sjajan pilot.
     Osećaj kretanja potpuno je prestao. Nije bilo nikakvog zvuka. Kroz debelu izolaciju svog skafandra Džejmi nije čuo ništa osim sopstvenog uzbuđenog disanja.
     Potom je u slušalicama začuo glas Žoane Brumado, prigušen i zadivljen: "Tu smo."
     Pre jedanaest meseci bili su na Zemlji. Pre pola sata bili su na orbiti oko planete Mars. Potom je došla strašna vožnja naniže, puna podrhtavanja i poskakivanja, dok su se zarivali kroz retku atmosferu, veštački meteor koji je plamteo preko marsovskog neba. Putovanje od preko sto miliona kilometara, pohod koji je već trajao četiri godine njihovih života - a sada su konačno stigli na odredište.
     Sedeli su u tupoj tišini na površini novog sveta, četvoro naučnika oklopljenih u kabaste, drečavo obojene skafandre u kojima su izgledali kao da su ih žive progutali nekakvi ogromni roboti.
     Iznenada, bez ikakvog naređenja iz kabine nad sobom, četvoro naučnika počelo je da se oslobađa sigurnosnih pojaseva i da nespretno ustaje sa sedišta. Džejmi je podigao vizir kacige dok se gurao između Ilone Malater i Tonija Rida ka malom, okruglom prozoru, jedinom u pretrpanoj kabini.
     Stigao je do prozora i pogledao napolje. Ostalo troje zguralo se oko njega, a debeli skafandri sudarali su im se i strugali, pa su ličili na kvartet trapavih kornjača koje pokušavaju da zagnjure njuške u istu životodavnu baricu.
     Crvena, prašnjava pustinja pružala se dokle god je pogled dopirao, sa stenjem boje rđe razbacanim po blago ustalasanom predelu, nalik na igračke koje je ostavilo neuredno dete. Neravni horizont izgledao je bliži nego što bi trebalo. Nebo je bilo nežno ružičaste boje. Niske dine nizale su se u urednim kolonama, a crvenkasti pesak nagomilao se uz krupnije stenje.
     Džejmi je profesionalno razvrstavao sve što vidi: ostaci sudara, možda i vulkanskih erupcija, ali najverovantije su u pitanju udari meteora. Nije se videla osnovna stena. Dine su izgledale stabilno, verovatno su tu od poslednje oluje, a možda i duže.
     "Mars", šapnula je Žoana Brumado, čiji je šlem gotovo dodirivao njegov dok su virili napolje.
     "Mars", složio se Džejmi.
     "Izgleda tako pusto", rekla je Ilona Malater, nekako razočarano, kao da je očekivala odbor za doček ili makar koju vlat trave.
     "Baš kao na slikama", rekao je Entoni Rid.
     Džejmiju je crvena pustinja pred prozorom izgledala upravo onako kao što je očekivao da će izgledati. Kao dom.
     Prvi član ekipe koji će izaći iz broda bio je izdržljivi robot graditelj. Naguran kraj malog prozora sa još troje naučnika, Džejmi Votermen je posmatrao kupolasto, sivoplavo metalno vozilo kako prelazi preko zarđalo crvenog peska na šest elastičnih točkova, naglo se zaustavivši na oko pedeset metara od lendera.
     Džejmi je zamišljeno pogledao kvadratnu mašinu sa kupolama tečnog vazduha odozgo. Ruski dizajn, japanska elektronika, američki softver. Baš kao i sve ostalo u ovoj ekspediciji.
     Na prednjoj strani rovera pojavio se par blistavih metalnih ruku, nalik na žirafu koja ustaje, i počeo da izvlači bezobličnu hrpu plastike iz skladišnog prostora na boku. Robot je raširio plastiku na pesak, pažljivo kao baka koja širi ćebe na izletu. Potom kao da se zaustavio, kao da je razgledao svetlucavi, gumasti materijal. Beživotna plastika polako je počela da se mreška, jer punio ju je vazduh iz velikih rezervoara na gornjem delu robota. Plastična hrpa je rasla i uobličavala se: mehur, balon i na kraju čvrsta polukružna kupola koja je potpuno zaklonila robota od pogleda.
     "Naš dom na Marsu", promrmljala je Ilona Malater, pribijena uz Džejmija.
     "Ako ne curi", odgovorio je Toni Rid.
     Više od sata posmatrali su vrednog malog robota kako gradi njihovu naduvanu kupolu, pažljivo pričvršćujući ivice za prašnjavo marsovsko tle, provlačeći se tamo-amo kroz prorez visine čoveka kako bi uneo potporna metalna rebra i kompletnu vazdušnu komoru, koje je vadio iz skladišnog prostora i odmah ih ugrađivao.
     Svi su jedva čekali da iziđu i stupe nogom - u čizmama, naravno - na zarđalocrveno tle Marsa, ali Voznesenski je zahtevao da se do detalja pridržavaju plana misije. "Sistem za kočenje mora da se ohladi", doviknuo im je iz pilotske kabine, kao da potvrđuje raniju odluku. "Kupola mora biti završena i pod punim pritiskom."
     Voznesenski je, naravno, bio suviše zauzet da bi stajao kraj prozora i gledao sa ostalima. Kao komandant terenske ekipe, morao je da bude u pilotskoj kabini, gde je proveravao sve sisteme u lenderu i javljao vođi misije u svemirskoj letelici koja je orbitirala nad njima, a preko njega i kontoli misije na Zemlji, udaljenoj više od sto miliona kilometara.
     Pit Konors, američki astronaut koji je bio kopilot lendera, sedeo je uz Voznesenskog i nadgledao robota graditelja i senzore koji su uzimali uzorke retkog vazduha napolju. Samo je četvoro naučnika bilo slobodno da gleda kako mašina podiže prvo ljudsko stanište na površini Marsa.
     "Trebalo bi da nameštamo rance", rekla je Žoana Brumado.
     "Ima vremena za to", odgovorio je Roni Rid.
     Ilona Malater se tiho, zlobno nasmejala. "Ne želiš valjda da se on naljuti na nas, Toni?" Pokazala je naviše, ka pilotskoj kabini.
     Rid je podigao obrvu i uzvratio joj osmehom. "Čini mi se da ne bi valjalo da ga uznemirimo već prvog dana, zar ne?"
     Džejmi je odvojio pogled od zaposlenog robota, koji je sada nameštao drugu čvrstu vazdušnu komoru u zakrivljenom zidu kupole. Bez reči se progurao između ostalo troje i uzeo ranac svog skafandra, koji je visio na suprotnom zidu. Kao i skafandri, ranci su bili označeni bojom: Džejmijeva je bila jasno plava. Naslonio se na njega i osetio kako kopče uskaču na mesta na leđima skafandra. Sam skafandar i dalje je delovao kruto, kao nov par farmerki, samo još gore. Trebalo je uložiti ozbiljan napor da bi pokrenuo zglobove ramena.
     U rečniku 'Projekta Mars', njihovo vozilo zvalo se S/UV: sletno/uzletno vozilo. Bilo je predviđeno da bude efikasno, a ne udobno. Bilo je prostrano, ali većina prostora ostala je prepuštena skladištima, gde su se nalazili oprema i zalihe za šestoro istraživača. Iznad skladišta, u nivou vazdušne komore, bili su smešteni skafandri i ranci za rad napolju. Postojala su četiri sklopiva sedišta, ali čitavo odelenje Džejmiju je delovalo užasno tesno dok je čučao u njemu sa još troje naučnika, pogotovo što su već bili u kabastim skafandrima. Iznad njih, nalazila se pilotska kabina u kojoj su bili kosmonaut, komandant i astronaut, njegov zamenik.
     Ako bi to morale, šest osoba bi danima mogle da žive u lenderu. Plan misije zahtevao je da uspostave bazu u naduvanoj kupoli koju im je gradio robot. Ali mogli bi da opstanu i u lenderu, ako bude neophodno.
     Možda. Džejmi je bio siguran da bi, ako bi morali da provedu još samo nekoliko sati sabijeni u tesnom, klaustrofobičnom odeljku, neko mogao da počini ubistvo. Bilo je dovoljno gadno tokom devet meseci leta sa Zemlje u mnogo prostranijim komorama matičnog broda. Ovo malo vozilo za spuštanje lako bi se pretvorilo u azil za umobolne ako bi morali u njemu da žive danima.
     Pričvrstili su rance, koristeći sistem automatskih kopči, kao što su bili uvežbani, a potom su pomogli jedni drugima da provere sve veze sa akumulatorima u skafandru, grejačem i regeneratorom vazduha. Potom su sve ponovo proverili. Ranci su bili predviđeni da se automatski povežu sa priključcima na skafandru, ali i najsitnija greška na površini Marsa može vas koštati života.
     Potom su počeli da proveravaju same skafandre, od teških čizama do fantastično tankih i savitljivih rukavica. Ono što napolju važi za vazduh zapravo je ređe od najviše stratosfere na Zemlji, i predstavlja smešu u kojoj preovlađuje ugljen-dioksid. Nezaštićen čovek umro bi u eksplozivnoj agoniji iskidanih pluća i krvi koja bi bukvalno proključala na tako niskom pritisku.
     "Šta! Još niste spremni!"
     Duboki glas Voznesenskog bio je pun nezadovoljstva. Rus je pokušao da zvuči blago šaljivo, ali bilo je jasno da nema nimalo strpljenja sa podređenim naučnicima. Bio je potpuno obučen u svoj plameno crveni skafander, sa rancem nalik na grbu visoko na ramenima, spreman za izlazak dok se spuštao lestvicama iz pilotske kabine. Konors, odmah iza njega, takođe je bio u svom bleštavo belom skafandru i rancu. Džejmi se upitao koji je to genije među činovnicima i psiholozima kog kuće dodelio crnom astronautu blistavo beli skafandar.
     Džejmi je pomagao Toniju Ridu i sada se Englez okrenuo da pogleda komandanta.
     "Bićemo spremni za nekoliko trenutaka, Mihaile Andrejeviču. Molim vas, budite strpljivi sa nama. Svi smo pomalo nervozni, znate."
     Tek tog časa Džejmi je postao svestan šta se zapravo dešava. Spremali su se da iziđu iz svoje metalne konzerve i stupe nogom na crveno tle Marsa. Spremali su se da ispune san koji je opsedao čovečanstvo tokom celokupnog postojanja.
     A ja sam deo toga, pomislio je Džejmi. Možda greškom, ali ipak sam tu. Na Marsu!

     "Hoćeš da ti iskreno kažem? To je ludost."
     Džejmi je sa svojim dedom, Alom, planinario duž grebena šumovitog brda koje je gledalo na sveže okrečenu crkvicu, okruženu skromnim kućama puebla. Na planinama je pao prvi sneg i uskoro će se pojaviti prvi Anglo-turisti za sezonu skijanja. Al je nosio staru kabastu jagnjeću bundu i šešir širokog, opuštenog oboda, sa trakom od srebrnih novčića. Džejmiju je bilo toliko toplo na jutarnjem suncu da je već otkopčao tamnoplavu NASA-inu jaknu.
     Al Votermen izgledao je kao drevni totemski stub, visok, mršav i koščat, sa naboranim licem toliko tamnim da je ličilo na staro drvo. Džejmi je bio niži, čvršće građen, šireg lica, sa gotovo bakarno smeđom kožom. Njih dvojica imala su samo jednu zajedničku crtu: oči, crne i duboke kao tečna smola.
     "Zašto je ludost?" upitao je Džejmi.
     Al je izbacio mlaz magle u dahu i okrenuo se da začkilji u svog unuka, stojeći leđima okrenut Suncu.
     "Rusi vode paradu, zar ne?"
     "To je međunarodna misija, Ale. Ameri, Rusi, Japanci, mnoge druge zemlje."
     "Da, ali Rusi su glavni. Smeraju oni na Mars već dvadeset godina. I više."
     "Ali treba im naša pomoć."
     "I japanska."
     Džejmi je klimnuo glavom. "Ali ne vidim kakve to veze ima."
     "Pa, otprilike ovako, sinko. Ovde, u starim dobrim Sjedinjenim Državama, možeš dospeti u prvi tim zato što si Indijanac - samo se nemoj ljutiti na mene, sinko. Znam da si pametan geolog i sve to. Ali to što si crvenokožac nije ti smetalo kod NASA-e i svih onih belaca iz vlade, zar ne? Jednake mogućnosti i sve to."
     Džejmi je uhvatio sebe kako se smeši dedi. Al je imao prodavnicu suvenira na glavnom trgu u Santa Feu i besramno je muzao turiste. Nije bio nimalo besan na Anglose, nije ih je mrzeo, nije bio čak ni ogorčen. Naprosto je koristio mudrost i šarm da se snađe u svetu, isto kao i bilo koji Jenki trgovac ili agent za nekretnine.
     "Jeste", priznao je Džejmi, "to što sam rođeni Amerikanac nije mi naudilo. Ali ja jesam najbolji prokleti geolog koga imaju." Znao je da to nije sasvim tačno. Ali bilo je blizu. Pogotovo za porodicu.
     "Sigurno jesi", mirno se složio deda. "Ali oni Rusi neće te povesti čak na Mars na svom brodu samo zbog toga što si crven. Odabraće nekog od svojih i ti ćeš protraćiti dve-tri godine obuke ni za šta."
     Džejmi je nesvesno protrljao nos. "Pa, možda. Ta mogućnost postoji. Ima mnogo dobrih geologa iz drugih zemalja koji su se prijavili za misiju."
     "Pa zašto onda da ti prepukne srce? Zašto da im daš godine svog života kada su jedan prema sto protiv tebe?"
     Džejmi je pogledao kroz tamnozelene borove prema iskrzanim, erodiranim liticama gde su njegovi preci pre hiljadu godina gradili svoja staništa. Kad je ponovo pogledao dedu, shvatio je da je Alovo lice izbrazdano i potamnelo baš kao te litice.
     "Zato što me privlači", rekao je. Glas mu je bio tih, ali čvrst kao planine. "Mars me privlači."
     Al ga je zbunjeno, gotovo zabrinuto pogledao.
     "Hoću da kažem", pokušao je da objasni Džejmi, "ko sam ja, Ale? Šta sam ja? Naučnik, belac, Navaho - još ne znam ko sam, zapravo. Imam gotovo trideset godina i nisam niko. Samo još jedan docent koji kopa po stenju. Ima milion takvih kao što sam ja."
     "Grdno dalek put, čak na Mars."
     Džejmi je klimnuo glavom. "Ipak, moram da odem tamo. Moram da utvrdim mogu li da napravim nešto od svog života. Nešto pravo. Nešto važno."
     Preko dedinog ogrubelog lica preleteo je osmeh, od čega su mu se pojavile bore oko očiju i usana.
     "Pa, svaki čovek mora da pronađe stazu svog života. Moraš živeti u ravnoteži sa svetom oko sebe. Možda tvoja staza vodi čak na Mars."
     "Mislim da je tako, deda."
     Al je potapšao unuka po ramenu. "Onda pođi u lepoti, sine."
     Džejmi mu je uzvratio osmehom. Znao je da će ga deda razumeti. Sada je trebalo da saopšti vesti roditeljima u Berkliju.

     Voznesenski je lično proverio skafander i ranac svakog naučnika. Tek kada je bio potpuno zadovoljan, spustio je prozirni vizir svoje kacige i pričvrstio ga.
     "Konačno je došao trenutak", rekao je gotovo savršenim engleskim, nalik na sintetički glas kompjutera.
     Svi ostali su spustili vizire. Konors, koji je stajao kraj teških metalnih vrata, naslonio je prst u rukavici na polugu koj je pokrenula vazdušne pumpe. Kroz debele đonove čizama Džejmi je osetio početak njihovog rada i video je promenu svetla iz zelenog u žuto na kontrolnoj ploči.
     Vreme kao da je stalo. Pumpe su beskonačno dugo radile dok je šestoro istraživača nepokretno i nemo stajalo u drečavim skafandrima. Pošto su viziri bili spušteni, Džejmi nije mogao da im vidi lica, ali znao je ko je ko po boji skafandera: Žoana je bila narandžasta, Ilona zelena, Toni Rid žut kao kanarinac.
     Zvuk pumpi je jenjavao kako se vazduh proređivao i na kraju Džejmi nije mogao da čuje ništa, čak ni sopstveno disanje, pošto je u iščekivanju zadržao dah.
     Pumpe su se zaustavile. Na kontrolnoj ploči kraj vrata pojavilo se crveno svetlo. Konors je povukao polugu i vrata su se odškrinula. Voznesenski ih je širom otvorio.
     Džejmi je osetio vrtoglavicu. Kao da se prebrzo popeo na vrh mese, ili kao da je trčao nekoliko kilometara na retkom planinskom vazduhu. Ispraznio je pluća i duboko udahnuo vazduh u skafandru. Imao je hladan, metalno suvi ukus. Mars je ležao uokviren ovalnim vratima, svetlucajući u ružičastim, crvenim i purpurnim nijansama kao visoravni na kojima je u detinjstvu provodio leta.
     Shvatio je da je Voznesenski pošao niz lestvice. Za njim je išao Konors, potom Žoana, pa Toni, Ilona, i na kraju on. Kao u snu, Džejmi je polako silazio niz lestvice, korak po korak, klizeći rukavicama po blistavim metalnim šipkama između savijenih latica vazdušnih kočnica. Njihova keramikom presvučena masa upila je vrelinu plamenog ulaska u atmosferu Marsa. Metalna mreža sada je izgledala mrtvo hladna.
     Džejmi je sišao sa poslednje prečage tankih lestvica. Stajao je na peščanoj površini Marsa.
     Osećao se kao da je potpuno sam. Pet ljudskih prilika oko njega možda i nisu bili ljudi; izgledali su kao tuđinski totemi. Potom je shvatio da i jesu tuđini, kao i on. Ovde na Marsu mi smo napadači izdaleka, pomislio je.
     Pitao se postoje li Marsovci među stenjem, skriveni od njihovog pogleda, gledajući ih onako kako su crvenokošci pre mnogo stoleća posmatrali prve belce kako se iskrcavaju na njihovu zemlju. Upitao se šta će učiniti pred ovim napadom i šta će napadači učiniti ako nađu urođenike.
     U slušalicama je začuo Rusa kako razgovara sa komandantom ekspedicije, gore u orbitalnom brodu, a glas mu je bio uzbuđen kao nikada ranije. Konors je proveravao TV kameru postavljenu na prednji kraj nepokretnog robota graditelja.
     Konačno se Voznesenski obratio svojim potčinjenima koji su se poređali u polukrug oko njega. "Sve je spremno. Reči koje sada budemo izgovorili čuće svi na Zemlji."
     Kao što je bilo planirano, stajali su leđima okrenuti lenderu dok se robotova kamera usmeravala ka njima. Kasnije će okrenuti kameru kako bi pokazali novopodignutu kupolu i pustu marsovsku ravnicu na koju su se iskrcali.
     Podigavši ruku kao da diriguje simfonijom, Voznesenski je zakoračio napred i objavio: "U ime Konstantina Eduardoviča Ciolkovskog, Sergeja Pavloviča Koroljeva, Jurija Aleksejeviča Gagarina i svih ostalih pionira i heroja svemira, došli smo na Mars u miru radi napretka svih naroda sveta."
     Rekao je to prvo na ruskom, a potom na engleskom. Tek potom je došao red na ostale da odrecituju svoje pripremljene govore.
     Pit Konors, sa blagim teksaškim razvlačenjem koje je stekao tokom godina provedenih u Hjustonu, rekao je: "Ovo je najveći dan u istoriji ljudskih istraživanja, dan ponosa za sve ljude Sjedinjenih Država, Ruske Federacije i čitavog sveta."
     Žoana Brumado je progovorila na brazilskom portugalskom, a potom na engleskom: "Neka svi narodi Zemlje steknu mudrost od onoga što budemo naučili ovde na Marsu."
     Ilona Maslater, na hebrejskom, pa na engleskom: "Došli smo da Mars da proširimo i uzvisimo ljudski duh."
     Entoni Rid, na svom mirnom, gotovo ravnodušnom oksfordskom engleskom: "Njegovom Veličanstvu Kralju, narodima Ujedinjenog Kraljevstva i Britanskog Komonvelta, narodima Evropske Zajednice i čitavog sveta - ovo je dan vašeg trijumfa. Duboko osećamo da smo mi samo vaši predstavnici na ovom dalekom svetu."
     Konačno je došao red na Džejmija. Iznenada je bio iscrpljen, umoran od poziranja i fraza, izmožden od godina stresova i žrtvovanja. Uzbuđenje koje je osećao još pre nekoliko minuta potpuno je iščezlo, isparilo. Na sto miliona kilometara od Zemlje oni još igraju iste igre nacija i savezništava. Osećao se kao da mu je neko navalio ogroman teret na pleća.
     Svi ostali okrenuli su se ka njemu, pet bezličnih prilika u skafanderima sa zlatastim vizirima. Džejmi je u njima ugledao pet slika sopstvenog bezličnog vizira. Potpuno je zaboravio reči koje mu je neko napisao pre stotinu miliona kilometara.
     Rekao je samo: "Ja'aa'ti."









ZEMLJA
     RIO DE ŽANEIRO: Bilo je veće čak i od Karnevala. Uprkos užarenom poponevnom suncu, masa se slivala u centar, od glavnog pozorišta sve do mozaičkih pločnika Avenije Rio Branko, kraj trga Pija X i veličanstvene stare crkve Kandelarija, pa duž avenije Predsednika Vargasa. Ni auto ni bicikl nisu mogli da se probiju. Ulice su bile bukvalno pretrpane kariokama koji su igrali sambu, znojili se, smejali, teturali na vrućini, slaveći u najvećem spontanom izlivu radosti koji je grad ikada video.
     Zbijali su se na senovitom centralnom trgu gde su bili postavljeni ogromni televizijski ekrani pred visokim soliterima staklenih zidova. Vikali su, vrištali i galamili dok su gledali istraživače u skafanderima kako, jedan po jedan, silaze niz lestvice i spuštaju se na golu kamenitu pustinju pod neobičnim, ružičastim nebom.
     Kada je Žoana Brumado završila svoj kratki govor, galama se još pojačala, potpuno pokrivši govore onih posle nje.
     Potom su počeli da skandiraju: "Brumado - Brumado - Bru-ma-do! Bru-ma-do! Bru-ma-do!"
     U stanu koji mu je za ovu priliku stavljen na raspolaganje, Alberto Brumado se nasmešio prijateljima i saradnicima kao krivac. Svoju kćer koja je stupila na tle Marsa posmatrao je sa mešavunom očinskog ponosa i strepnje, od čega su mu se oči ispunile suzama.
     "Moraš izići, Alberto", rekao mu je gradonačelnik Rija. "Neće prekinuti sve dok ne iziđeš."
     Veliki TV aparati nalazili su se na sva četiri ugla prostranog, visokog salona. Samo je desetak ljudi bilo pozvano da podeli ovaj trenutak trijumfa sa svojim čuvenim sunarodnikom, ali više od četrdeset drugih nekako se provuklo u sobu. Mnogi muškarci bili su u večernjim odelima; žene su nosile najlepše haljine i nakit. Kasnije će Brumado i onih odabranih desetak otići helikopterom na aerodrom i odatle u Braziliju, na prijem kod presednika republike.
     Napolju je narod Rija grmeo: "Bru-ma-do! Bru-ma-do!"
     Alberto Brumado bio je nizak, sitan čovek. Zašao u šezdesete, imao je tamno, okruglo lice sa uredno štucovanom sedom bradom i kosom koja je uvek izgledala raščupano, kao da je upravo završio neki naporan rad. Bilo je to ljubazno lice, nasmešeno i pomalo zbunjeno zbog upornosti mase napolju. Bio je mnogo više naviknut na tišinu i mir univerzitetskih predavanja i prigušenu efikasnost kancelarija velikih i moćnih.
     Ako su vlade najvećih industrijskih nacija sveta bile mozak koji upravlja 'Projektom Mars' i ako su multinacionalne kompanije bile mišići, onda je Alberto Brumado bio srce misije za istraživanje Marsa. Ne, još više: Brumado je bio njegova duša.
     Više od trideset godina putovao je svetom, moleći moćnike da pošalju istraživače na Mars. Tokom najvećeg dela tih godina nailazio je na hladnu ravnodušnost ili otvoreno neprijateljstvo. Govorili su mu da bi ekspedicija na Mars suviše koštala, da nema ničega što bi ljudi mogli učiniti na Marsu bolje od robota, da Mars može da sačeka sledeću deceniju ili sledeće pokolenje ili sledeće stoleće. Treba rešavati probleme na Zemlji, govorili su. Ljudi gladuju. Bolesti, neznanje i siromaštvo drže više od polovine sveta u bezizlaznoj zamci.
     Alberto Brumado je istrajavao. I sam rođen u siromaštvu i gladi, u kartonskoj kolibi na blatnjavom, kiši izloženom bregu koji je gledao na otmene rezidencije Rio de Žaneira, Alberto Brumado borio se čitavim putem kroz osnovnu školu, pa kroz fakultet, i stekao je blistavu karijeru kao astronom i predavač. Znao je šta znači borba.
     Mars mu je postao opsesija. "Moj jedini porok", skromno bi govorio.
     Kada su se prve letelice bez ljudske posade spustile na Mars i ustanovile da nema tragova života, Brumado je tvrdio da je njihova automatizovana oprema suviše jednostavna za izvođenje značajnijih opita. Kada je serija sondi iz Rusije i, kasnije, Sjedinjenih Država donela uzorke stenja i tla u kojima nije bilo ničeg složenijeg od jednostavnih organskih jedinjenja, Brumado je ukazivao na to da su time samo zagrebali milijarditi deo površine planete.
     Obilazio je svetske naučne kongrese i industrijske konferencije, pokazujući fotografije Marsa na kojima su se videli veliki vulkani, ogromne usečene doline i kanjoni koje kao da je izdubila neka ogromna tekuća voda.
     "Na Marsu mora biti vode", neprekidno je ponavljao. "A tamo gde ima vode, mora biti i života."
     Trebalo mu je gotovo dvadeset godina da shvati da se obraćao pogrešnim ljudima. Nije bilo važno šta naučnici misle i šta žele. Važni su političari, muškarci i žene koji kontrolišu nacionalno blago. I ljudi, glasači koji stvaraju to bogatstvo plaćajući porez.
     Počeo je da obilazi dvorane moći - i sobe za sastanke velikih korporacija, gde su se političari klanjali novcu koji ih je izabrao. Postao je opšte poznat i slavan, koristeći nadarene studente blistavih vizija da mu pomognu u stvaranju televizijskih emisija koje su ispunjavale ljude čitavog sveta čuđenjem i divljenjem pred veličanstvenim svemirom koji čeka da ga ispitaju muškarci i žene puni vere i oduševljenja.
     I slušao je. Umesto da govori vođama i moćnicima sveta šta bi trebalo da rade, slušao je šta oni žele, čemu se nadaju, čega se plaše. Slušao je i planirao, i postepeno, korak po korak, uobličio je plan koji će im svima odgovarati.
     Ustanovio je da svaka parlamentarna grupa, svaka vladina, industrijska ili građanska organizacija, ima svoje ciljeve, ambicije i strepnje.
     Naučnici su želeli da odu na Mars iz radoznalosti. Za njih je istraživanje svemira bilo samo sebi svrha.
     Vizionari su želeli da odu na Mars naprosto zato što on postoji. Želeli su, sa gotovo verničkom groznicom, da se čovečanstvo raširi u svemiru.
     Vojska je govorila da nema smisla ići na Mars; planeta je toliko daleko da ne može imati nikakvu vojnu svrhu.
     Industrijalci su shvatili da bi slanje ljudi na Mars poslužilo kao podsticaj razvoja novih tehnologija - i to bez rizika, novcem dobijenim od vlade.
     Predstavnici siromašnih žalili su se da bi milijarde potrošene na Mars trebalo umesto toga utrošiti na proizvodnju hrane, na izgradnju stanova i na obrazovanje.
     Brumado ih je slušao i potom tiho, blago počinjao da im govori rečima koje su mogli da razumeju. Vraćao im je snove i strepnje, pažljivo obrađene tako da su služili njegovom cilju. Usklađivao je njihove želje sve dok i sami nisu počeli da veruju kako je Mars logičan cilj njihovih planova i ambicija.
     Vremenom su najveći moćnici sveta počeli da predviđaju kako će Mars biti prva proba snage, odlučnosti i moći na početku stoleća. Javna glasila počela su ozbiljno da upozoravaju kako će za njihove nacije možda biti skuplje, gledano sa tačke svetskog tržišta, da ne odu na Mars nego da odu.
     Državnici su počeli da uviđaju kako bi im Mars mogao poslužiti kao simbol novog doba globalne saradnje i miroljubivosti, što bi zagrejalo srca i umove sveta.
     Političari u Moskvi i Vašingtonu, Tokiju i Parizu, Riju i Pekingu, pažljivo su slušali svoje savetnike i potom se odlučivali. Njihovi saradnici pali su pod Brumadov uticaj.
     "Idemo na Mars", rekao je američki predsednik pred Kongresom, "ne zbog prestiža, ponosa ili moći. Idemo na Mars u duhu nove pragmatske saradnje među narodima sveta. Ne idemo na Mars kao Amerikanci, Rusi ili Japanci. Idemo na Mars kao ljudska bića, kao predstavnici planete Zemlje."
     Predsednik Ruske Federacije rekao je svom narodu: "Mars nije samo simbol naše neugasive želje za upoznavanjem i istraživanjem svemira, nego je i simbol saradnje koja je moguća između Istoka i Zapada. Mars je simbol neizbežnog napretka ljudskog uma."
     Mars će biti krunsko dostignuće novog razdoblja međunarodne saradnje. Posle stoleća ratova, terorizma i masovnih ubistava, kosmička ironija pretvorila je krvavocrvenu planetu sa imenom boga rata u simbol novog stoleća miroljubive saradnje.
     Za pripadnike bogatih naroda, Mars je bio izvor divljenja, cilj veći od svega na Zemlji, izazov nove granice koja može podstaći mlade i rasplamsati njihove strasti na zdrav, produktivan način.
     Za pripadnike siromašnih naroda - pa, Alberto Brumado im je rekao da je i sam rođen u siromaštvu, i ako pomisao na Mars njega ispunjava oduševljenjem, zašto ne bi i oni mogli da podignu pogled iznad svakodnevne borbe za opstanak i da sanjaju velike snove?
     Terebalo je platiti visoku cenu, naravno. Brumadovo uspešno ubeđivanje političara značilo je da je njegov dragoceni cilj, Mars, postao plod braka iz računa. Stoga, prva ekspedicija na Mars neće biti onakva kakvu bi želeli naučnici, čak ni onakva kakvu bi želeli inženjeri i planeri iz raznih nacionalnih agencija za svemir. Prvi ljudi koji će poći na Mars poći će onako kako političari žele: što brže i što jeftinije.
     Prećutna parola prve ekspedicije glasila je: prvo politika, potom ništa, a tek potom nauka. Biće to misija 'postavi zastavu i ostavi trag', bez obzira na to koliko naučnici želeli da istražuju.
     Delotvornost je bila sasvim na dnu liste, na dalekom trećem mestu, kao što obično biva kada su najvažniji politički interesi. Političarima je bilo najlakše da podnesu neophodne troškove ako će projekat biti brzo završen, pre nego što opozicione stranke uspeju da steknu moć i preuzmu zasluge za njen konačni uspeh. Što je brzo ne mora obavezno biti i kuso, ali administracija je morala da planira misiju koja će biti daleko od delotvorne.
     'Projekat Mars' angažovao je na stotine naučnika. Desetine kosmonauta i astronauta. Hiljade inženjera, tehničara, kontrolora leta i činovnika. Proveli su deset godina planirajući i još tri za obuku za misiju koja će trajati dve godine. I sve to da bi dvadeset petoro muškaraca i žena moglo da provede šezdeset dana na Marsu, a potom da se vrate kući. Takav je bio plan misije. To je bio cilj kome su hiljade ljudi posvetile trinaest godina života.
     Ipak, za svet u celini uzbuđenje pred 'Projektom Mars' raslo je sa svakim proteklim mesecom, dok je odabrano osoblje prolazilo obuku, a svemirski brod se polako uobličavao u svemirskim centrima u Ruskoj Federaciji, Sjedinjenim Državama, Južnoj Americi i Japanu. Svet se spremao da posegne ka crvenoj planeti. Alberto Brumado bio je priznat za duhovnog vođu misije na Mars, mada nije zvanično imao nikakvu funkciju osim moralne podrške. No, moralna podrška bila je očajnički potrebna mnogo puta za vreme tih godina, kada bi ova ili ona vlada poželela da sreže dugotrajno finansijsko opterećenje. Srećom, niko to nije učinio.
     Pošto je bio prestar da bi sam poleteo u svemir, Brumado je posmatrao kako se njegova kćer ukrcava u svemirski brod koji će je odvesti na Mars.
     Sada ju je gledao kako izlazi na površinu tog dalekog sveta, dok je masa napolju skandirala njihovo ime.
     Pitajući se je li mudro postupio, Alberto Brumado je prišao visokim, osunčanim prozorima. Kad ga je ugledala, masa ga je divlje pozdravila.

     KALINJINGRAD: Kontrola misije za ekspediciju na Mars imala je više rezervnih sistema nego brod kojim su istraživači leteli. Rezervni sistemi na brodu bili su neophodni radi bezbednosti, a u kontroli misije zahtevala ih je politika. Svaki položaj u kontroli misije delilo je dvoje ljudi za istovetnim pultovima, rame uz rame. Obično je jedno od njih bilo Rus, a drugo Amerikanac, mada je za nekolicinom pultova bilo i Japanaca, Britanaca, Francuza, čak i jedan Argentinac - a kraj svakog od njih bio je Rus.
     Osoblje u kontroli misije upravo je počinjalo proslavu. Sve do trenutka spuštanja svi su sa ukočenom pažnjom pratili svoje ekrane, a sada su konačno mogli da se zavale u stolicama, da skinu slušalice, nasmeju se, gucnu šampanjac i zapale pobedničke cigare. Čak su i neke žene uzele cigare. Iza nizova pultova, na zastakljenoj galeriji za novinare, reporteri i fotografi nazdravljali su jedni drugima i kontroli misije votkom u papirnim čašama.
     Samo je vođa američke ekipe, krupan, proćelav muškarac u košulji, sa mrljama znoja ispod pazuha i nezapaljenom cigarom u zubima, izgledao nesrećno. Naginjao se preko stolice Amerikanke koja je imala starinsko zvanje nadzornika komunikacija.
     "Šta je to rekao?"
     Ona je na trenutak podigla pogled sa ekrana. "Ne znam šta je to bilo."
     "Do đavola, to sigurno nije trebalo da kaže!"
     "Hoćete li da premotamo traku?" upitao je Rus koji je radio kraj mlade žene. Glas mu je bio blag, ali se probio kroz opšti žamor.
     Žena je ćutke pritisnula nekoliko dugmića i na ekranu se ponovo pojavila prilika Džejmsa Votermena u jasnoplavom skafandru, na pesku Marsa.
     "Ja'aa'ti", rekla je slika Džejmsa Votermena.
     "Smetnje u prenosu?" upitao je šef.
     "Ni slučajno", odgovorila je žena.
     Rus se okrenuo od svog ekrana da prodorno pogleda šefa. "Šta mu to znači?"
     "Proklet bio ako znam", progunđao je šef. "Ali saznaćemo, nemaš brige!"
     Gore na galeriji za novinare, jedan mladi TV reporter primetio je dva čoveka nagnuta nad sedište nadzornika komunikacija. Upitao se zašto izgledaju tako zbunjeni.

     BERKLI: Profesor Džerom Votermen i profesor Lusila Monro Votermen otkazali su predavanja za taj dan, pa su ostali kod kuće da gledaju svog sina kako se iskrcava na površinu Marsa. Bez prijatelja. Bez studenata ili kolega sa fakulteta. Odred reportera vrebao je pred kućom, ali Votermenovi će se suočiti sa njima tek pošto odgledaju spuštanje.
     Sedeli su u svojoj udobno neurednoj radnoj sobi punoj knjiga, gledajući televizijsku sliku, a roletne su bile čvrsto spuštene da bi ih zaštitile od jakog jutarnjeg sunca i opsade novinara koji su logorovali napolju.
     "Potrebno je gotovo deset minuta da signali stignu do Zemlje", čudio se Džeri Votermen.
     Njegova žena odsutno je klimnula glavom, očiju uperenih u blistavo plavu priliku među šest bezličnih obličja na ekranu. Kada je konačno došao red na Džejmija da progovori, zadržala je dah.
     "Ja'aa'ti", rekao je njen sin.
     "Oh, ne!" jeknula je Lusila.
     Džejmijev otac iznenađeno je huknuo.
     Lusila se smesta okomila na muža. "Opet je počeo sa tim indijanskim štosovima!"

     SANTA FE: Stari Al je uvek znao kako da napuni radnju mušterijama, čak i na ovakav dan. Naprosto je postavio TV aparat na policu, odmah kraj lutaka 'Kačina'. Ljudi su se slivali sa čitavog trga da vide Alovog unuka na Marsu.
     "Ja'aa'ti", rekao je Džejmi Votermen sa razdaljine od preko sto miliona kilometara.
     "Hii-ja!" uzviknuo je stari Al Votermen. "Dečko je uspeo!"









BANKA PODATAKA
     Mars.
     Zamislite Dolinu Smrti u najgorem izdanju. Ogoljena pustinja. Ništa osim stenja i peska. Uklonite svaki trag života: otarasite se svakog kaktusa, poslednjeg žbuna, svih guštera i insekata, izbeljenih kostiju i svega što makar izgleda kao da je možda nekada moglo biti živo.
     Sada isušite i zamrznite čitav predeo. Izložite ga temperaturi od preko sto ispod nule. I isisajte vazduh sve dok ga ne ostane ni toliko koliko biste na Zemlji našli na trideset kilometara iznad tla.
     Tako otprilike izgleda Mars.
     Četvrta planeta koja kruži oko Sunca, Mars se nikada ne približava Zemlji na više od pedeset miliona kilometara. To je mali svet, prečnika otprilike kao polovina našeg, sa površinskom silom teže trostruko manjom od Zemljine. Sto kilograma na Zemlji, na Marsu teži svega trideset osam kilograma.
     Mars je poznat kao crvena planeta zato što mu se površina uglavnom sastoji od pustinje, suve kao barut, od peščanih gvozdenih oksida: zarđala gvozdena prašina.
     Ipak, na Marsu ima i vode. Planeta ima jasne polarne kape, sastavljene barem delimično od zamrznute vode - pokrivene većim delom godine zamrznutim ugljen-dioksidom, suvim ledom.
     Jer Mars je hladan svet. Kruži oko Sunca otprilike na jedan i po put većoj udaljenosti od Zemlje. Njegova atmosfera suviše je retka da bi zadržala Sunčevu toplotu. Tokom vedrog dana usred leta, na Marsovom polutaru najviša popodnevna temperatura iznosi dvadeset jedan stepen Celzijusa; no, već naredne noći pašće na minus sedamdeset ili i niže.
     Marsova atmosfera suviše je retka za disanje, čak i kad bi se sastojala od čistog kiseonika. Što nije slučaj. Više od devedeset pet odsto Marsovog 'vazduha' predstavlja ugljen-dioksid; gotovo tri odsto je azot. Postoji mala količina kiseonika i još manje vodene pare. Ostatak atmosfere sastoji se od inertnih gasova kao što su argon, neon i tome slično, malo ugljen-monoksida i ozona u tragovima.
     Ipak, Mars od svih planeta u Sunčevom sistemu najviše liči na Zemlju. Na Marsu postoje godišnja doba - proleće, leto, jesen i zima. Kako mu je orbita udaljenija od Sunca, Marsova godina je gotovo dvostruko duža od Zemljine (koji minut manje od 689 zemaljskih dana), pa su i godišnja doba srazmerno duža od zemaljskih.
     Mars se okreće oko svoje ose otprilike jednako brzo kao i Zemlja. Dan na Zemlji traje 23 časa, 56 minuta i 4,09 sekundi. Dan na Marsu je samo nešto duži: 24 časa, 37 minuta i 22,7 sekundi.
     Da bi se izbegla zabuna, svemirski istraživači su Marsov dan nazvali 'sol'. U jednoj Marsovoj godini ima 669 sola, plus četrnaest časova, četrdeset šest minuta i dvanaest sekundi.
     Ima li na Marsu života?
     To pitanje stolećima je opsedalo ljudski um. To je glavna sila koja leži iza naše potrebe da dosegnemo crvenu planetu. Želimo da se sami uverimo može li tamo postojati život.
     Ili je nekada postojao.
     Ili ga ima i sada.









SOL 1: POPODNE
     Prvo što su naučnici uradili, posle malih svečanih govora, bilo je da prikupe, za svaki slučaj, uzorke marsovskog tla, stenja i atmosfere.
     Za slučaj da ih neki iznenadni događaj natera da se strpaju u svoje sletno/uzletno vozilo i požure nazad na orbitu oko planete, proveli su prva dva časa na površini trpajući uzorke stenja i zemljišta u hermetički zatvorene kutije i ispunjavajući cevčice vazduhom uzetim na nivou tla pa sve do visine od deset metara, u čemu im je pomagala titanijumska motka koja se opasno klatila.
     Za to vreme, robot-graditelj odtutnjao je preko stenovitog tla prema tri teretnjaka bez ljudske posade, koji su se spustili prethodnog dana i sada ležali razmešteni u prečniku od dva kilometra oko mesta predviđenog za spuštanja. Nalik na ogromnog mehaničkog mrava, robot je vredno dovukao teret do naduvane kupole koja će istraživačima biti dom narednih osam nedelja.
     Mihail Andrejevič Voznesenski, veteran iz dvanaest svemirskih letova, sedeo je u komandnoj kabini na kapetanskom sedištu, prateći jednim okom naučnike, a drugim plan misije. Pit Konors je sedeo kraj njega i nadgledao robota, istovremeno razgovarajući sa komandom ekspedicije na orbiti oko planete. Mada su obojica bili u skafandrima, spremni da izlete napolje ako se desi nešto što bi zahtevalo njihovu pomoć, ipak su skinuli kacige.
     Konors je isključio radio i obratio se Rusu. "Momci na orbiti kažu da smo se spustili samo sto trideset metara od predviđene tačke sletanja. Šalju vam čestitke."
     Voznesenski se nasmešio - redak prizor. "Bilo bi i bliže, ali stene su južnije prevelike."
     "Obavili ste prokleto dobar posao", rekao je Konors. "Kalinjingrad će biti zadovoljan." Njegov glas predstavljao je bogati bariton, obučavan u crkvenim horovima. Amerikanac je imao dugačko, gotovo konjasto lice sa kožom boje čokolade i krupnim, žalosnim, smeđim očima, sa crvenilom na ivicama kapaka. Kosa mu je bila ošišana vojnički kratko, pa se video šiljak na čelu.
     "Znate kako kažu stari piloti", odvratio je Voznesenski.
     Konors se nasmejao. "Svako sletanje je dobro ako možeš da odeš kući na sopstvenim nogama."
     "Svi sistemi funkcionišu. Pridržavamo se plana." To je bio način Voznesenskog da prekine pohvale zbog veštog sletanja. Rus nije verovao u laskanje, čak ni od čoveka sa kojim je radio već skoro četiri godine. Na njegovom širokom, ravnom licu najčešći izraz bilo je mrštenje, a plave oči uvek su mu delovale sumnjičavo.
     "Da. A sad druga ekipa mora da se spusti kraj nas. Pitam se koliko će dobri biti Mironov i moj stari drugar Abel."
     "Mironov je sjajan pilot. Mogao bi se spustiti i na naš krov, ako bi to poželeo."
     Konors se nasmejao, vedro i opušteno. "E, to bi nam napravilo grdan problem, zar ne?"
     Voznesenski je naterao usne da se izviju naviše, ali to ga je očito stajalo napora.
     Naučnici su smestili uzorke u srednji odeljak S/UV. U slučaju potrebe, putnička i komandna kabina mogle su da uzlete. Donji deo lendera - skladišta i aerokočnice - ostali bi na Martsu. Čak i ako bi jedan ili više naučnika bili ostavljeni, dragoceni uzorci stići će do svemirskog broda koji je čekao na orbiti, a potom i do naučnika koji su čekali na Zemlji.
     Pošto je prvi posao obavljen na zadovoljstvo Voznesenskog, naredio je ekipi da unesu zalihe u kupolu. Žurili su da preteknu čudnovato sitno sunce koje se spuštalo ka zapadu. Robot-graditelj teglio je teške platforme sa opremom, a istraživači su izvodili naizgled čuda nadljudske snage, podižući zelene cilindre sa kiseonikom, visine čoveka, i kabaste pakete koji bi na Zemlji težili preko sto kilograma.
     Znojeći se kao kakav fizikalac u svom skafandru, Džejmi se gorko nasmešio kad je pomislio da je prvi posao prvih istraživača Marsa da tegle kao robovi, stenjući i vukući satima, bez potrebe da misle. Na televiziji i u javnim izveštajima ovo sve izgleda tako lako, pomislio je. Niko nikada ne gleda naučnika na poslu - pogotovo ne onda kada mora da tegli kao marva.
     Ni on ni ostali nisu obraćali mnogo pažnje na snagu zbog niske gravitacije. Tokom nešto više od devet meseci leta sa Zemlje, njihov brod okretao se oko ose po obodu kruga prečnika pet kilometara kako bi stvarao osećanje težine, pošto duži boravak pri nultoj gravitaciji opasno slabi mišiće i demineralizuje kosti. Veštačka gravitacija počela je sa normalnom zemaljskom težom od jednog g, a potom se mesecima sporo smanjivala sve do Marsove vrednosti od gotovo jedne trećine g. Sada, na površini Marsa, mogli su normalno da hodaju, ali i da dižu ogromne terete mišićima nastalim evolucijom na Zemlji.
     Na kraju tog dugog, zamornog dana konačno su ušli u kupolu. Sićušno sunce već je obojilo nebo u plameno crveno, a temperatura napolju bila je dobrih pedeset stepeni ispod nule.
     Kupola je bila ispunjena vazduhom pogodnim za disanje, sa normalnim zemaljskim pritiskom i temperaturom, ako je verovati meračima. Termometar je pokazivao tačno dvadeset jedan stepen Celzijusa.
     Svo šestoro ipak je još nosilo skafandre pod pritiskom, i ostaće u njima sve dok Voznesenski ne odluči da je bezopasno disati vazduh pod kupolom. Džejmiju je odelo teško nalegalo na ramena. Više nije imalo onaj 'novi' miris čiste plastike i tek proizvedene tkanine; zaudaralo je na znoj i mašinsko ulje. Regenerator u rancu izvlačio je ugljen-dioksid i ubacivao kiseonik, ali filtri i minijaturni ventilatori u odelu nisu mogli da uklone sve zadahe koji su se nakupljali od napornog rada.
     "Sada dolazi trenutak istine", začuo je promukli glas Ilone Malater. Zvučala je zavodljivo - ili možda samo umorno.
     Voznesenski je već nekoliko sati proveravao da li kupola negde propušta, nadgledao je pritisak i sastav vazduha, petljao oko pumpi i grejača smeštenih nasred tvrdog plastičnog poda. Jedno po jedno, svi su se polako okupili oko njega, čekajući da izda naređenje koje su svi očekivali sa mešavinom čežnje i užasa.
     Voleli to ili ne, Voznesenski je bio vođa njihove ekipe, a godine obuke naučile su ih da se pokoravaju naređenjima vođe, ni ne pomišljajući na njegovu nacionalnost. Sve što budu radili na ovom preteći drugačijem svetu biće urađeno u skladu sa pravilima i propisima koji su polako i detaljno razrađeni na Zemlji. Prvi i najvažniji posao Voznesenskog biće staranje da ta pravila i propisi budu poštovani na Marsu.
     Rus je završio pregled ventilatora koji su blago zujali i rezervnih tankova sa kiseonikom i ugledao pet članova ekipe okupljene oko njega. Bilo je teško razabrati lice kroz vizir kacige, a kamoli izraz. Obratio im se svojim gotovo savršenim engleskim: "Svi merači su u okviru normale. Izgleda da je bezbedno skinuti skafandre."
     Džejmi se setio fizičara iz Albukirka, izbezumljenog zbog nekog eksperimenta koji nikako nije ispadao kako treba, koji mu je rekao: "Čitava fizika se svodi na očitavanje proklete vrednosti na prokletom meraču."
     Voznesenski se obratio Konorsu, drugom po starešinstvu. "Pite, plan misije zahteva da ti prvi isprobaš vazduh."
     Amerikanac se nervozno nasmejao. "Da, ja sam zamorac, znam."
     Naglašeno je uzdahnuo, što su svi mogli da čuju u slušalicama. "Evo", rekao je.
     Konors je odškrinuo vizir kacige, šmrknuo, a potom je sasvim podigao vizir i dublje udahnuo. Odjednom se nasmešio, pokazavši zube. "Grdno bolje nego ono napolju."
     Svi su se nasmejali i napetost je popustila. Podigli su vizire, a potom otkopčali kacige skafandra i potpuno ih podigli. Džejmiju je puklo u ušima, ali nije se desilo ništa gore.
     Ilona je zatresla kratkim, plavim kovrdžama i polako udahnula, lako šireći nežne nozdrve. "Uf! Oseća se baš kao modul za obuku. Suviše je suvo. To je loše za kožu."
     Džejmi se pažljivo osvrnuo po novom domu, pošto mu sada kaciga nije ograničavala vidik.
     Video je kupolu koja se uzdizala ka polumračnom nebu, pojačana zakrivljenim metalnim rebrima. To ga je podsetilo na prvu posetu planetarijumu, još kao dete u Sata Feu. Isto osećanje tišine i divljenja. Ista meka svežina u vazduhu. Iloni je vazuh bio presuv; njemu se činio izvanredan.
     Glatka plastična koža kupole bila je zatamnjena polarizovanom električnom strujom koja je zadržavala toplotu unutra. Po danu će donji deo kupole biti proziran kako bi se iskoristila Sunčeva toplota, ali noću je ona ličila na ogromni iglo postavljen na smrznutu marsovsku ravnicu, zatamnjen kako bi zadržao toplotu, sprečavajući je da se otisne u retki, ledeni vazduh Marsa. Sve je bilo osvetljeno prugama svetlosti istovetne Sunčevoj, ali gornji delovi kupole jedva su se videli u tami koja se tamo nakupljala.
     Platična koža kupole bila je dvoslojna, kao izloacioni prozori, kako bi zadržavala hladnoću napolju. Najviši deo bio je samo poluproziran, ispunjen posebno gustom plastikom koja će upijati štetno zračenje, pa čak zaustavljati i manje meteorite, ako je verovati inženjerima. Pomisao na mogućnost bušenja kupole bila je jeziva. Svuda duž oboda bile su postavljene zakrpe i masa za lepljenje, ali hoće li imati vremena da poprave pukotinu pre nego što sav vazduh iscuri napolje? Džejmi se setio crnog humora iz fabrike padobarana: 'Ništa vi ne brinite. Ako se padobran ne otvori, donesite ga i daćemo vam novi.'
     Električna energija koja je zagrevala kupolu poticala je iz kompaktnog nuklearnog generatora koji se nalazio u jednoj od teretnih letelica. Sutra, posle spuštanja druge ekipe, robot-graditelj će izvući generator i zakopati ga u tle Marsa na pola kilometra od kupole.
     Ne smem ga zvati tle, pomislio je Džejmi. Tle je živo, puno mikroorganizama, kišnih glista i drugih živih bića. Ovde, na Marsu, zove se regolit, baš kao i potpuno mrtva površina potpuno mrtvog Meseca.
     Je li Mars zaista mrtav, upitao se Džejmi. Setio se priča koje je čitao kao dečak, maštarija o Marsovcima koji se bore duž kanala koji im opasuju planetu, divnih fantazija o gradovima nalik na šahovske figure i kućama koje se okreću ka suncu kao cvetovi. Na Marsu nema kanala, to je sad znao. Nema gradova. Ali je li planeta potpuno beživotna? Postoje li fosili koje će iskopati iz tog crvenog peska?









NA OBUCI: KAZAHSTAN
     Dok su se vozili duž reke, Jurij Zavgorodni pružio je slobodnu ruku.
     "Kao tvoj Novi Meksiko, da?" upitao je svojim nesigurnim engleskim.
     Džejmi Votermen nesvesno je protrljao slabinu. Juče su mu izvadili konce, i šav ga je još tištao.
     "Novi Meksiko", ponovio je Zavgorodni. "Izgleda ovako? Da?"
     Džejmi je umalo odgovorio 'Ne'. No, uprava misije sve ih je upozorila na to da budu što je moguće učtiviji sa Rusima - i sa svima ostalima.
     "Pomalo", promrmljao je.
     "Da?" upitao je Zavgorodni kroz huk vetra koji je prodirao kroz prozore automobila.
     "Da", rekao je Džejmi.
     Smeđa ravnica koja se pružala iza reke nije nimalo ličila na Novi Meksiko. Nebo je bilo bledoplavo, pustinja gola i prazna dokle god je pogled dopirao. Ovo je stara, umorna zemlja, pomislio je Džejmi dok je žmirio pod naletima vrelog vetra. Ispošćena. Isušena. Ni nalik na žive planine i ponosna nebesa njegovog zavičaja. Novi Meksiko je nova zemlja, sirova, čarobna i tajanstvena. Ova prazna, prašnjava pustinja ovde je drevna; izravnale su je bezbrojne vojske koje su jahale preko nje.
     "Kao Mars", rekao je jedan od ostalih Rusa. Glas mu je bio nalik na duboku tutnjavu, dok je Zavgorodnijev bio pevuckava melodija, nalik na sviralu krotitelja zmija. Džejmi se na brzinu upoznao sa svom četvoricom, ali uspeo je da zapamti ime jedino Zavgorodnom.
     Isuse, nadam se da Mars nije ovako dosadan, pomislio je Džejmi.
     Još koliko juče nalazio se u Pomorskoj bolnici u Betezdi, gde su mu izvadili konce posle operacije slepog creva. Svi kandidati za misiju na Mars morali su da se podvrgnu toj operaciji. Propis misije. Nema smisla rizikovati napad slepog creva na trideset miliona kilometara od najbliže bolnice. Iako odluka ko će ići na Mars još nije bila doneta, svi su ostali bez slepog creva.
     "Kuda idemo?" upitao je Džejmi. "Kuda me vodite?"
     Bila je nedelja, što je trebalo da predstavlja dan odmora čak i za one koji su se spremali za let na Mars. Pogotovo ako su tek stigli, ako su ošamućeni od vremenske razlike i ako imaju svež ožiljak na trbuhu. No, četvorica kosmonauta podigla su Džejmija iz hotelskog kreveta i zahtevala da pođe sa njima.
     "Aerodrom", rekao je kosmonaut sa dubokim glasom, koji je sedeo levo od Džejmija. Bio je sabijen na zadnjem sedištu sa dvojicom Rusa, koji su se osećali na znoj uprkos jakom mirisu sapuna. Još dvojica su bila napred, a Zavgorodni je vozio.
     Kao mafiozi koji vode žrtvu 'u šetnju', pomislio je Džejmi. Rusi su se stalno smešili jedni drugima, kezeći se dok su razgovarali i značajno podizali obrve. Nešto su smerali. A neće reći američkom geologu šta je posredi sve dok ne budu sasvim spremni.
     Sva četvorica bila su čvrsto građena. Niski i nabijeni. Kao i Džejmi, mada su Rusi imali mnogo svetliju kožu od njega, poluindijanca.
     "Je li ovo nešto zvanično?" upitao ih je kada su mu zakucali na vrata u cik zore.
     "Nije službeno", odgovorio je Zavgorodni dok su se ostali široko smešili. "Zadovoljstvo. Provod."
     Provod za njih, možda, gunđao je Džejmi u sebi dok je auto brujao po betonu praznog auto-puta. Reka je skretala nalevo. Vetar je nosio miris pregrejane prašine. Stari grad Tjuratam i novi, Lenjinsk, podignut za svemirske inženjetre i kosmonaute, ostali su daleko iza njih.
     "Zašto idemo na aerodrom?" upitao je Džejmi.
     Rus desno od njega glasno se nasmejao. "U provod. Videćeš."
     "Da", rekao je onaj levo. "Strašan provod."
     Džejmi se pripremao za Mars nešto više od šest meseci. Ovo mu je bilo prvo putovanje u Rusiju, mada je do sada već bio na Aljasci, u Australiji, Francuskoj Gvajani i Španiji. Bio je podvrgnut beskonačnim fizičkim pregledima, testovima refleksa, snage, vida, sposobnosti procene. Pregledali su mu zube i izjavili da su u sjajnom stanju, a onda su mu izvadili slepo crevo.
     A sada ga četvorica kosmonauta koje nikad ranije nije video vode u rano nedeljno jutro nekuda Bogu iza leđa u Kazahstanu.
     U strašan provod.
     Na obuci za Mars bilo je vrlo malo provoda. Ogromna surevnjivost među naučnicima, pošto će na let poći samo njih šesnaest; šesnaest od više od dvesta obučavanih. Džejmiju je bilo jasno da je surevnjivost jednaka i među astronautima i kosmonautima.
     "Jesu li vama izvadili slepo crevo?" upitao je.
     Osmesi su izbledeli. "Ne. Nema potrebe", odgovorio mu je kosmonaut zdesna. "Mi ne idemo na Mars."
     "Ne idete?"
     "Mi smo instruktori", rekao je Zavgorodni preko ramena. "Već smo otpali iz misije."
     Džejmi je poželeo da upita zašto, ali se predomislio. To nije baš najprijatnija tema za razgovor.
     "A tvoje slepo crevo?" upitao je Rus sleva. Prevukao je prstom preko grla.
     Džejmi je klimnuo glavom. "Juče su mi izvadili konce." Znao je da je u Betezdi još petak, dok je ovde nedelja, ali ipak mu se činilo da je to bilo juče.
     "Ti si američki Indijanac?"
     "Pola Navaho."
     "A druga polovina?"
     "Anglo", rekao je Džejmi. Primetio je da Rusi nisu razumeli reč. "Beo. Englez."
     Čovek koji je sedeo kraj Zavgorodnog okrenuo se da ga pogleda. "Kada su ti izvadili slepo crevo - je li vrač sa obojenim licem mahao mađijama oko tebe?"
     Sve četvorica Rusa prasnula su u grohotan smeh. Zavgorodni se toliko smejao da su se kola zanela na pustom auto-putu.
     Džejmi je naterao sebe da im uzvrati osmehom. "Ne. Dobio sam anesteziju, kao što biste i vi."
     Rusi su nastavili da razgovaraju između sebe. Džejmi je naslutio da su to šale o Indijancima, možda o crvenom čoveku koji želi da ide na crvenu planetu. Znao je da u tome nema zlobe. Samo se četiri pilota-pivopije zavitlavaju na račun novog poznanika.
     Voleo bih da razumem ruski, pomislio je. Voleo bih da znam šta smeraju ova četiri klovna. Strašan provod.
     A onda se setio da se nijedan od njih više ni ne nada da će otići na Mars. Ražalovani su na nivo instruktora. Ja i dalje imam priliku da dospem u misiju. Da li me krive zbog toga? Šta, pobogu, planiraju sa mnom?
     Zavgorodni je skrenuo sa auto-puta na prašnjavi put koji je vodio kraj visoke žičane ograde. Džejmi je u daljini primetio hangare i razbacane avione. Znači, zaista idemo na aerodrom, pomislio je.
     Prošli su kroz kapiju bez čuvara i zaustavili se u uglu prostranog aerodroma, kraj usamljenog malog hangara, koji je izgledao kao da su ga odbacili. Pred hangarom je, na betonskoj ploči, čekao mali dvomotorac širokih krila. Džejmiju se učinilo da liči na model kojim je pilotirao za vreme onih nedelju dana koje je proveo na Aljasci, u ledenom Bruk Rejndžu.
     "Voliš da letiš?" upitao je Zavgorodni dok su izlazili iz auta.
     Džejmi je protegao ruke i leđa, zadovoljan što više nije zgrčen na zadnjem sedištu. Nije još bilo ni devet sati, ali vrelo sunce prijatno mu je grejalo ramena.
     "Volim", odgovorio je, "ali nemam pilotsku dozvolu. Nisam učio..."
     Zavgorodni se nasmejao. "Baš dobro! Mi smo sva četvorica piloti. Znači da već imamo trojicu viška."
     Četvorica kosmonauta već su nosila izbledela jednodelna letačka odela. Kad su ga izvukli iz hotelskog kreveta, Džejmi je navukao farmerke i majicu sa kratkim rukavima. Sada je pošao za njima u iznenada hladan i taman hangar. Zaudaralo je na benzin i mašinsko ulje. Dvojica kosmonauta pošla su uz zveketavo metalno stepenište, u kancelariju smeštenu na platformi.
     Zavgorodni je pogurao Džejmija do dugačkog stola na kome se nalazio niz padobrana, velikih i kabastih, sa vezovima raširenim poput pipaka oktopoda.
     "Svi moramo da nosimo padobrane", rekao je Zavgorodni. "Propisi."
     "Da biste leteli u onom?" Džejmi je preko ramena pokazao avion.
     "Da. Vojni avion. Pravila. Moramo uzeti padobrane."
     "Kuda letimo?" upitao je Džejmi.
     Zavgorodni je dohvatio jedan kabasti paket i predao ga Džejmiju kao kad fizikalci predaju džak cementa.
     "Iznenađenje", rekao je Rus. "Videćeš."
     "Strašan provod", rekao je drugi kosmonaut. On je već zakopčavao padobran oko butina.
     Strašan provod, za koga? - nemo se upitao Džejmi. Ali provukao je ruke kroz naramenice padobrana i sagnuo se da pritegne trake oko butina.
     Ostala dvojica sišla su niz metalne stepenice, a koraci su im odzvanjali u gotovo praznom hangaru. Džejmi je pošao za njima na vrelo sunce, prema avionu. Na boku su bila otvorena prostrana vrata. Nije bilo stepenica. Kada je podigao nogu na ivicu ulaza, Džejmi je osetio probadanje u slabini. Zgrabio je stranice ulaza i prebacio se u avion. Bez pomoći. Ni ne trepnuvši.
     Unutra je bilo kao u pećnici. Dva niza drvenih sedišta, bez tapacirunga. Ona dvojica koja su sedela sa njim na zadnjem sedištu auta smesta su se uputila u pilotsku kabinu. Pilotska sedišta bila su dobro tapacirana; izgledala su udobno.
     Zavgorodni je pokazao Džejmiju da sedne odmah iza pilota. On se smestio preko puta i zategao sigurnosne pojaseve preko ramena i kukova. Džejmi je učinio to isto, proverivši da li su vezovi čvrsti. Paket sa padobranom poslužio mu je kao neka vrsta jastuka, ali bio mu je nekako neudoban, kao zarozano donje rublje.
     Motori su se zakašljali, zagrcnuli, a potom oživeli. Avion se tresao kao zadihani starac. Dok su propeleri ubrzavali do nerazlučive mrlje, Džejmi je čuo najrazličitije zveketave zvuke, kao da će se avion svakog časa raspasti. Nešto se slomilo, nešto drugo je strašno zaškripalo. Avion je krenuo napred.
     Dvojica pilota stavila su slušalice, ali ako su i bila u radio-vezi sa kontrolnim tornjem, Džejmi nije čuo nijednu izgovorenu reč od buke motora i vetra koji je duvao kroz trup. Četvrti kosmonaut seo je iza Džejmija. Niko se nije potrudio da zatvori vrata. Džejmi se okrenuo na sedištu i shvatio da vrata ni nema; leteće otvorenog trupa.
     Vetar je zviždao oko njih dok se avion zaletao pistom, klizeći pomalo čas tamo čas ovamo.
     Užasno dug zalet za ovako mali avion, pomislio je Džejmi. Bacio je pogled na Zavgorodnog. Rus mu se široko nasmešio.
     A onda su uzleteli. Džejmi je kroz svoj prozor video aerodrom kako se smanjuje, avione i zgrade kako se pretvaraju u igračke. Zemlja se raširila, smeđa i mrtvački suva pod vedrim, bledim nebom. Motori su postojano tutnjali, a vetar je tako glasno hujao da je Džejmi morao da se nagne preko prolaza i viče Zavgorodnom u uvo:
     "Pa, kuda to idemo?
     Zavgorodni je odgovorio vičući. "Da nađemo Mužestvo."
     "Šta da nađemo?"
     "Mužestvo!" još glasnije je povikao kosmonaut.
     "Gde je to? Je li daleko?"
     Rus se nasmejao. "Videćeš."
     Činilo mu se da se uspinju čitav sat. Ne možemo biti mnogo iznad tri hiljade stopa, pomislio je Džejmi. Bilo je teško procenjivati visinu, ali znao je da bi preko te visine morali da upotrebe dodatni kiseonik. Postajalo je hladno. Džejmi je požalio što nije poneo jaknu. Trebalo je da mi kažu, pomislio je. Trebalo je da me upozore.
     Kopilot je pogledao preko ramena, pravo u Džejmija. Iskezio se, a onda je stavio dlan preko usta i zaurlao: "Huu-huu-huu!" Verovatno je tako zamišljao ratni poklič. Džejmi je pazio da mu lice ostane bezizražajmo.
     Avion se iznenada nagnuo ulevo. Džejmi se našao pribijen uz zakrivljeni zid i umalo je raspalio glavom o prozor. Zurio je u smeđi predeo u dubini, naboran od bregova, sa svetlucavim srebrnim jezerom u daljini, dok je izgledalo da avion dubi na jednom krilu i polako, polako se okreće.
     Potom je podigao nos i poleteo uvis, pritisnuvši Džejmija u sedište. Avion se nespretno penjao, podrhtavajući, a onda se prevrnuo na leđa. Džejmi je osetio da gubi težinu; visio je u pojasevima, ali praktično nije imao težinu. Potom su ponovo poleteli naniže i težina se vratila, naglo, grubo, dok je avion ponirao ka onim smeđim bregovima, sa motorima koji su urlali, sa vetrom koji je zviždao kroz zveketavu, rasklimanu kabinu.
     A onda se izravnao, motori su preli, sve je bilo normalno kao u simulatoru.
     Zavgorodni je piljio u Džejmija. Kopilot se opet osvrnuo. Džejmiju je postalo jasno. Isprobavaju ga. Bio je nov u društvu i pokušavali su da ga prepadnu. Njihova varijanta prijema u klub, pomislio je. Hoće da vide mogu li me naterati da pozelenim ili da počnem da povraćam. Strašan provod.
     Svako pleme ima svoje obrede za prijem novih članova, shvatio je. On nikada nije bio zvanično primljen u pleme Navaho; njegovi roditelji bili su suviše beli da bi to dozvolili. Ali ovi momci će mu to nadoknaditi.
     Naterao je sebe da se nasmeši Zavgorodnom. "Ovo je zabavno", doviknuo je, nadajući se da ga i ostala trojica čuju uprkos motorima i vetru. "Nisam znao da ovako stari modeli mogu da prave lupinge."
     Zavgorodni je klimnuo glavom. "Ne preporučuje se. Krila mogu da otpadnu."
     Džejmi je slegnuo ramenima. "Šta je sledeće?"
     "Mužestvo."
     Mirno su leteli narednih četvrt sata, bez akrobacija, bez razgovora. Potom je Džejmi shvatio da su napravili veliki krug i da upravo počinju novi. Pogledao je kroz prozor. Tle pod njima bilo je ravno i prazno, pusto kao na Marsu. Osim što se jedan put protezao kroz pustoš.
     Zavgorodni je otkopčao pojas i ustao. Morao je malo da se pogne zbog niske tavanice dok se prolazom približavao otvorenom ulazu.
     Džejmi se okrenuo i video da je i drugi kosmonaut ustao, i da već stoji na ulazu.
     Isuse, ako se avion samo malo zaklati, taj tip će izleteti glavačke kroz vrata!
     Zavgorodni je stao kraj drugog Rusa, čvrsto držeći tanku metalnu šipku koja se protezala celom dužinom tavanice. Kao da su ćaskali. Sagnuvši glave jedan do drugog, klimajući kao da se nalaze u svojoj omiljenoj kafani i vode neki običan razgovor. Na samo korak od provalije od deset hiljada stopa.
     Zavgorodni se okrenuo ka Džejmiju i pokretom ruke ga pozvao da im se pridruži. Džejmi je osetio ledeni grč u stomaku. Neću da idem tamo. Neću.
     Ali ipak je otkopčao sigurnosne pojaseve i nesigurno pošao ka dvojici ljudi kraj otvorenih vrata. Avion se malo zanjihao i Džejmi je obema rukama zgrabio onu šipku na tavanici.
     "Visina za padobran." Zavgorodni je mahnuo prema vratima. "Ovde vežbamo skokove."
     "Danas? Sada?"
     "Da."
     Drugi kosmonaut je navukao na glavu plastični šlem. Spustio je zatamnjeni vizir preko lica, povikao nešto na ruskom i iskočio iz aviona.
     Džejmi je još čvršće stegao šipku.
     "Gledaj!" povikao je Zavgorodni, pokazujući. "Pazi!"
     Džejmi je oprezno provirio kroz zjapeći otvor. Kosmonaut je padao kao kamen, raširenih ruku i nogu, pretvarajući se u tačku na tamnosmeđem tlu u dubini.
     "Strašan provod", zaurlao je Zavgorodni Džejmiju u uvo.
     Džejmi se stresao, ne samo od od ledenog vetra koji mu se zavlačio pod majicu.
     Zavgorodni mu je gurnuo kacigu u ruke. Džejmi se upiljio u nju. Plastika je bila ulubljena i izgrebana, a crvene i bele pruge gotovo su sasvim izbledele.
     "Ja nikada nisam skakao", rekao je.
     "Znamo."
     "Ali, ja..." Želeo je da kaže kako su mu tek juče izvadili konce iz rane, da zna kako se u doskoku mogu slomiti obe noge, da nema načina da ga nateraju da iskoči iz aviona.
     Pa ipak, stavio je kacigu i čvrsto je vezao pod bradom.
     "Lako je", rekao je Zavgorodni. "Bavio si se gimnastikom. Piše u tvom dosjeu. Samo se dočekaj povijenih kolena i prevrni se. Lako je."
     Džejmi se tresao. Kaciga kao da je težila sto kilograma. Levom rukom grčevito se držao za onu šipku pod tavanicom. Desnom je nespretno prepipavao trake padobrana, tražeći naslepo alku kojom se padobran otvara.
     Zavgorodni je sada izgledao sasvim ozbiljno. Avion se blago nagnuo, poguravši ih ka otvorenoj, zjapećoj rupi u boku aviona. Džejmi se ukopao nogama u metalni pod, zadovoljan što makar ima čvrste cipele.
     Rus ga je uhvatio za desnu ruku i postavio je na pravu alku. Džejmiju se učinilo da je metal mrtvački hladan.
     "Ništa ne brini", vikao je Zavgorodni, ali glas mu je bio prigušen zbog Džejmijeve kacige. "Pričvrstio sam automatski vez za šipku. On će sam otvoriti padobran. Nema problema."
     "Aha." Džejmiju je glas drhtao. U utrobi mu je ključalo. Osećao je kako mu se znoj sliva niz rebra čak i pod ledenim vetrom.
     "Iskoračiš. Brojiš do dvadeset. Razumeš? Ako se padobran dotle ne otvori, povuci alku. Razumeš?"
     Džejmi je klimnuo glavom.
     "Ja idem za tobom. Ako pogineš, sahraniću te." Sada se ponovo kezio. Džejmi je pomislio da će povratiti.
     Zavgorodni ga je dugo, prodorno gledao. "Hoćeš da se vratiš i sedneš?"
     Svaki atom u Džejmiju želeo je da poviče "Da!" Umesto toga, odmahnuo je glavom i uplašeno, nesigurno zakoračio ka otvorenim vratrima.
     Rus je pružio ruku i spustio mu vizir preko očiju. "Brojiš do dvadeset. Polako. Vidimo se dole za dva minuta. Možda tri."
     Džejmi je progutao knedlu i pustio da ga Zavgorodni namesti tačno na sredinu izlaza. tle je izgledalo tvrdo kao gvožđe i veoma, veoma daleko. Bili su u senci krila, a propeler je bio predaleko da bi predstavljao opasnost. Džejmi je sve to primetio jednim preplašenim pogledom.
     Osetio je dodir na ramenu. Oklevao je delić sekunde, a onda je skočio obema nogama.
     Ništa. Nikakav pokret. Nikakav zvuk osim tutnjave vetra. Džejmi se iznenada osetio kao u snu, viseći u praznini, lebdeći, čekajući da se probudi, bezbedan i pomalo razočaran, u sopstvenom krevetu. Avion je nestao negde pozadi i gore. Zemlja je bila kilometrima daleko, polako se okrećući, ne približavajući se.
     Okretao se, polako, lebdeći u vazduhu. Bilo je gotovo prijatno. Provod, umalo. Naprosto, visiti u praznini, odvojen od čitavog sveta, sam, potpuno sam i slobodan.
     Kao da nije imao telo, ništa fizičko, samo čist duh, čist i lak kao vazduh. Setio se starih legendi koje mu je pričao deda, o Navaho junacima koji su putovali preko mosta duge. Mora da je to ovako, pomislio je, visoko iznad sveta, lebdeći, lebdeći. Kao Kojot, kada je ugrabio da se provoza na kometi.
     U trenutku grča shvatio je da je zaboravio da broji. I da mu je šaka skliznula sa alke za otvaranje. Pokušao je da je nađe, nespretno, shvativši da tvrda, spečena zemlja juri da ga zdrobi, pretvori u prah, da ga ubije, da bude mrtav, mrtav, mrtav.
     Džinovska šaka ga je zgrabila i umalo mu otkinula glavu. Grčio se u vazduhu dok su svuda oko njega eksplodirali novi zvuci. Kao lepet jedra, padobran se otvorio i raširio nad njim, ostavljajući Džejmija da visi u pojasevima i lagano klizi dole ka golom tlu.
     Srce mu je tutnjalo u ušima, ali bio je razočaran. Kao klinac koji je pretrpeo sve užase prve vožnje na velikom toboganu, pa je žalostan što se sve završilo. Duboko dole primetio je priliku čoveka kako savija prljavobeli padobran.
     Uspeo sam! - pomislio je Džejmi. Skočio sam. Poželeo je da ispusti pravi indijanski pobednički poklič.
     No, smireniji deo uma ga je upozorio: i dalje tek treba da se spustiš, a da ne slomiš noge. I da ti ne pukne prokleti šav.
     Zemlja je sada jurila ka njemu. Opusti se. Savij kolena. Neka noge podnesu glavni udar.
     Snažno je udario, dvaput se prevrnuo, a onda je osetio da mu vreli vetar vuče padobran. Iznenada se kraj njega stvorio Zavgorodni, vukući konopce, a drugi kosmonaut je grlio padobran kao da pokušava da vrati tonu papira nazad u kutiju.
     Džejmi se podigao na drhtave noge. Pomogli su mu da skine padobran. Avion je polako kružio u visini.
     "Bio si dobar", rekao je Zavgorodni, široko se smešeći.
     "Kako si stigao tako brzo?" upitao je Džejmi.
     "Išao sam dugo slobodnim padom, prestigao sam te. Nisi me video? Bio sam kao raketa!"
     "Jurij je šampion u slobodnom padu", rekao je drugi kosmonaut.
     Avion se spuštao, oborenih zakrilaca, motori su neravnomerno radili. Kada su udarili o tle, točkovi su podigli ogroman oblak prašine.
     "A sada idemo u Mužestvo?" upitao je Džejmi Zavgorodnog.
     Rus je odmahnuo glavom. "Već smo ga našli. Mužestvo je ruska reč za hrabrost. Ti imaš hrabrosti, Džejmse Votermene. Drago mi je."
     Džejmi je duboko udahnuo. "I meni."
     "Nas četvorica", rekao je Zavgorodni, "nećemo ići na Mars. Ali neki naši prijatelji hoće. Nećemo dozvoliti nikome ko nema hrabrosti da ode na Mars."
     "Kako možete..."
     "Drugi testiraju tvoje znanje, zdravlje, veštinu sa potrebnom opremom. Mi ti testiramo hrabrost. Niko bez hrabrosti ne sme na Mars. Predstavljao bi opasnost po naše kolege kosmonaute."
     "Mužestvo", rekao je Džejmi.
     Zavgorodni se nasmejao i pljesnuo ga po leđima, a onda su pošli preko golog, prašnjavog tla ka avionu koji ih je čekao.
     Mužestvo, ponovio je Džejmi u sebi. Njihova varijanta svetih obreda. Kao pročišćenje kod Navaha. Sad sam jedan od njih. Dokazao sam se pred njima. Dokazao sam se pred sobom.









SOL 1: VEČE
     Kupola je bila uredno postavljena, sa dve vazdušne komore na suprotnim stranama, sa opremom za održanje života u sredini, i sa pažljivo razdvojenim malim odeljcima za svakog pripadnika ekipe u luku duž jedne strane poda. Plastične pregrade bile su visoke dva metra, nalik na šaltere u banci predviđene za košarkaše. Psiholozi su zahtevali da visoke pregrade budu u hladnim pastelnim bojama. Džejmiju bi se više dopadale jednostavne, tople nijanse njegove rodne pustinje. Ovde će im biti potrebna sva moguća toplota.
     Na svakom kraju niza sobica nalazilo se po jedno kupatilo veličine telefonske govornice. Verovatno će biti gužve sa rasporedom korišćenja.
     Zajedničke prostorije bile su raspoređene oko središta: trpezarija; dnevna soba u kojoj su se nalazila samo tri stola sa tanušnim stolicama od lake plastike, predviđenim za marsovsku težu; i komunikacioni centar sa desktop kompjuterima i ekranima. Radionice za pojedine naučnike bile su nanizane duž druge polovine kružnog zida. Svaki naučnik bio je zadužen da raspakuje svoju opremu i uredi radionicu. Većina opreme još je bila na orbiti; doneće je drugi lender.
     Posle dugog i napornog dana, četvoro naučnika i dvojica kosmonauta počeli su da skidaju rance i skafandre koje su nosili više od dvadeset sati.
     U roku od nekoliko minuta, skafandri su se našli prostrti po podu kao odbačeni delovi šarenih oklopa, a šestoro članova ekipe ostalo je u jednodelnim odelima boje kože, masline ili mora. Sada ponovo izgledamo kao ljudska bića, pomislio je Džejmi.
     Kao uplašena ljudska bića. Svi su nemo zurili u ostale, kao da ih vide prvi put. Svi su konačno shvatili da se nalaze više od sto miliona kilometara daleko od doma i od bezbednosti, da ih najobičniji kvar tranzistora ili pukotina u plastičnoj koži kupole mogu ubiti, bez upozorenja i bez milosti.
     Nemo su stajali, raširenih očiju, otvorenih usta, kruto držeći ruke dalje od tela, kao da isprobavaju svet na kome su se našli i pokušavaju da odrede hoće li biti milostiv prema njima. Kao deca iznenada gurnuta na potpuno novo mesto, zadržavali su dah i ćutke se osvrtali.
     Napetu tišinu prekinuo je Toni Rid. "Žao mi je što potežem tako prizemno pitanje, ali prilično sam gladan. Kako bi bilo da malo večeramo?"
     Voznesenski je frknuo. Konors se glasno nasmejao, a ostali su se nasmešili. Ostavili su skafandre na podu i uputili se do trpezarije, gde je šest zamrznutih obroka bilo začas mikrotalasno zagrejano do prijatno toplog mirisa.
     Žoana Brumado na trenutak se povukla u svoju sobicu i vratila se sa bocom španskog šampanjca.
     "Donela si to čak iz Brazila?" upitao je Pit Konors.
     Rid mu je sarkastično odgovorio. "Naravno da nije. Jasno je da je na putu ovamo muljala grožđe."
     Zapušač je bučno izleteo i šampanjac se prolio preko stola.
     "Na žalost, nije ohlađen", izvinjavala se Žoana.
     "Ma, u redu je. Nemoj da se jediš."
     Samo ga iznesi napolje na minut, pomislio je Džejmi. To će ga sigurno zalediti.
     Bilo je taman dovoljno šampanjca da svako otpije po malo. Rid je sedeo između plavokose Ilone i Žoane, koja je bila crnka. Izraelka je imala vitko, dostojanstveno telo plemkinje, čak i u jednodelnom odelu. Žoana je delovala kao skitnica, jer jedva je savladavala strepnju koja se nazirala iza tih krupnih, tamnih očiju.
     Rid, sa kosom boje peska i atletski građen, izgledao je sasvim opušteno. "Znači, ovde imamo svu udobnost doma... zamalo", rekao je.
     "Zamalo", ponovila je ilona Malater.
     "Hrana, vazduh, dobro društvo", uzvratio je Rid. "Šta bi čovek mogao još da poželi?"
     "Voda se reciklira", odgovorila je Ilona. "Zar ti to ne smeta?"
     Rid je prevukao prstom preko tankih brkova boje peska. "Moram priznati da bih rado koristio nešto za prečišćavanje vode. Viski, na primer."
     "To je zabranjeno", ozbiljno je rekla Žoana. "Ja sam svojim šampanjcem već prekršila pravila."
     "Da", rekla je Ilona. "Čudim se što te on" - pokazala je glavom na Voznesenskog koji je sedeo u čelu stola - "nije uhapsio i zaplenio čitavu bocu za sebe."
     "Oh, pa nije on tako loš", odogovrio je Rid. "Sredićemo mi već njega, ništa ne brini."
     Izraelska biohemičarka nije izgledala ubeđena u to. "Volela bih da imamo ovde malo viskija", rekla je.
     "Možda bih mogao da ti smućkam nešto iz zaliha apoteke."
     Ilona je podigla obrvu. Žoana je izgledala zgranuta predlogom.
     "Ipak, morate paziti", nastavio je Rid. "Jednom sam podelio bocu viskija sa Škotom. Kad sam u moju čašu usuo malo vode, ovaj se bukvalno stresao!"
     Obe žene su se nasmejale.
     Dvojica pilota sedela su na kraju malog stola, udubljena u razgovor o letenju, koliko se moglo videti po pokretima ruku. Ružičasti Rus i crni Amerikanac; ipak, ovde su njihova nacionalnost - čak i rasa - bili manje bitni od činjenice da nisu naučnici, nego letači; u najboljem slučaju, inženjeri. Bilo je jasno da su sasvim različiti od naučnika. Amerikanac je bio vitak, sa gipkim plesačkim rukama i nogama. Rus je bio niži, nabijeniji, kestenjaste kose koja je verovatno bila riđa dok je bio dete. Njegovo mesnato lice, obično uvek namršteno, sada je oživelo, a plave oči su mu blistale dok je pričao o letenju.
     Džejmi je znao da je ovde autsajder. Ovi muškarci i žene gotovo su se četiri godine obučavali sa ocem DiNardom, jezuitskim geologom koji je bio prvobitno izabran za misiju na Mars. Džejmi je bio jedna od rezervi, ali četiri godine bio je svakog trenutka svestan da prolazi obuku za misiju u kojoj uopšte neće učestvovati. A onda je ocu DiNardu njegov Bog podario infekciju žučne kesice koja je zahtevala hitnu operaciju, a njegov par je začas otpao u ko zna kakvim zakulisnim radnjama. Iznenada, čudesno, neverovatno, Džejms Votermen - američki Indijanac - pridružio se ekipi koja će zaista stupiti na Mars.
     Crvenokožac na crvenoj planeti, razmišljao je Džejmi. Našao sam se ovde iz čiste sreće. Prihvatili su me, ali DiNardo je bio prvobitno izabran; ja sam samo zamena.
     Da, začuo je šapat svog dede. Ali ti si tu, na Marsu, a Anglo popa nije.
     Džejmi se umalo nasmešio. Za njegovog dedu, čak je i jezuita iz Vatikana bio Anglo. Bilo mu je milo što se našao ovde, sa prvim istraživačima, ali je ipak osećao i stalnu krivicu. Stekao je ovu povlasticu na osnovu bolova druge osobe. Pravi Navaho bi se plašio osvete.
     Voznesenski je odgurnuo stolicu i ustao.
     "Vreme je da se spava", rekao je gunđajući, kao da očekuje protivljenje. "Sutra moramo biti spremni za dolazak druge ekipe. A pre spavanja moramo da očistimo skafandre i ostavimo ih kako treba."
     Niko se nije usuprotivio, mada je Toni Rid promrmljao nešto što Džejmi nije razumeo. Svi su bili umorni, ali znali su da moraju valjano održavati skafandre. Sutrašnji raspored biće jednako naporan kao današnji. Napetosti i neprijateljstva nastali tokom devet meseci leta neće nestati samo zato što su se iskrcali na Mars. Možda će narednih nedelja, pomislio je Džejmi, kada budemo zauzeti poslom i kada budemo mogli da se muvamo napolju, možda će se tada stvari promeniti. Možda.
     Pošto je usisao prašinu sa skafandra i okačio ga kraj vazdušne komore, Džejmi je na putu ka svojoj sobici prošao kraj odeljka Ilone Malater. Njena harmonika-vrata bila su otvorena. Upravo je lepila iskrzanu staru fotografiju na pregradu kraj uzglavlja.
     Primetila je Džejmija i dobacila mu preko ramena: "Uđi na trenutak."
     Pomalo zbunjen, Džejmi je zastao na vratima.
     Ilona je promuklo šapnula: "Neću da te zavodim, crveni. Bar ne prve noći na Marsu."
     Džejmi je i dalje stajao na vratima, ne znajući šta da kaže.
     "Hoćeš li da pogledaš moj porodični album?" upitala je Ilona, uz neprijatan osmeh.
     Na zidu je bila samo jedna fotografija. Džejmi je prišao bliže i razabrao visokog, umornog muškarca u prljavoj vojničkoj uniformi, kako stoji na ulici zatrpanoj šutom, ruku podignutih iznad glave, a šest vojnika u različitim uniformama uperilo je u njega mašinke.
     "To je moj deda, 1956", rekla je Ilona, iznenada jakim i tužnim glasom. "U Budimpešti. Ovo su ruski vojnici. Rusi su na kraju obesili mog dedu. Bio je kriv što je branio svoju zemlju od njih."
     "Mi smo sada na Marsu", tiho je rekao Džejmi.
     "Da, pa šta?"
     Džejmi se bez reči okrenuo i izišao iz njene sobice. Ilona će nastaviti da podbada Voznesenskog, kao što je to činila i tokom devet dugih meseci leta dovde. Smatrala je da ima razloga da mrzi sve Ruse. A tokom godina obuke pažljivo je skrivala svoju mržnju. I negovala je. Sada je izbila. Sada, kada ih sve može pobiti.
     Sve smo poneli sa sobom, pomislio je Džejmi. Došli smo na novi svet sa rečima ljubavi i mira, ali nosimo stare strahove i mržnje kuda god da pođemo.
     Potpuno iscrpljen, Džejmi se sručio na ležaj, ne trudeći se da se svuče. Skoro sat kasnije, ležao je, još budan, na uzanom ležaju, brinući zbog Ilone. Kupola je sada bila mračna, ali ne i nema. Metal i plastika pucketali su i škripali kako je jačala hladnoća Marsove noći. Pumpe su tiho brujale, a čuli su se i ventilatori. Psiholozi su smatrali da će ti zvuci biti prijatni usamljenim istraživačima. Ako bi zvuci mašina iznenada prestali, to bi ih smesta uzbunilo, kao što iznenadan prestanak rada avionskih motora smesta podiže adrenalin.
     Dok je tako ležao, Džejmi je začuo još jedan zvuk. Nekakvo ritmičko uzdisanje koje se pojavljivalo i nestajalo, počinjalo i prestajalo. Tihi šapat, gotovo nalik na tihe uzdahe, toliko tihe da je Džejmi prvo pomislio da mu se samo pričinjava. Ali čulo se i dalje, čudno, avetinjsko disanje, jedva čujno zbog stalnog brujanja ljudske opreme.
     Vetar.
     Nad njihovom kupolom duvao je blagi povetarac, milujući novi, tuđinski predmet svojim nežnim prstima. Mars ih je mazio, onako kako dete poseže za nečim novim i neobjašnjivim. Mars im je poželeo nežnu dobrodošlicu.
     Džejmi je pustio da mu misli odlutaju. Prepleo je prste iznad glave i osluškivao blagi vetar Marsa sve dok konačno nije zaspao.
     Sanjao je svemirske brodove kako se spuštaju u Novi Meksiko, donoseći sa sobom čitava plemena nagih Indijanaca, koji su došli da prisvoje grubu, golu zemlju.









NA OBUCI: ANTARKTIK
     1.
     Baza MekMardo ličila je Džejmiju na proizvod ukrštanja ofucane rudarske varoši i studentskog doma u siromašnom gradu, postavljen na ivicu ledenog zaliva MekMardo između snegom pokrivenih planina i Rosovog Ledenog Grebena, pola kilometra debelog sloja leda koji je pokrivao Rosovo more. Sve zgrade su izgledale kao državna svojina: metalne kolibe sa kosim krovom i četvrtaste drvene barake, čak i novije jednospratnice sa kancelarijama, građene od blokova. Bili su tu i niz rezervoara za gorivo, beskrajni niz skladišta opreme, ledolomac Američke obalske straže usidren u luci i pista bukvalno uklesana u sloj svetlucavog leda koji se protezao sve do horizonta, pokrivajući područje veće od Francuske.
     Ulice su bile očišćene od snega, ali teško da bi se iko usudio da iziđe na ledeni vetar. Najniža temperatura ikada zabeležena na Zemlji izmerena je upravo na Antarktiku, osamdeset osam stepeni ispod nule.
     Blaga letnja noć na Marsu, pomislio je Džejmi.
     U baraci odvojenoj za obučavanje za 'Projekat Mars' bilo je gotovo prijatno toplo, zahvaljujući novom sistemu nuklearnih generatora koji je ugrađen prošle godine. Starinski ekolozi bunili su se zbog uvođenja nuklearne energije na Antarktik, dok su se ekolozi novog kova bunili zbog dalje upotrebe fosilnih goriva koje je sve više zagađivalo antarktički vazduh garom i čađu.
     Svaka grupa na obuci za Mars morala je da provede šest nedelja u antarktičkoj postaji, kako bi kandidati naučili kako izgleda živeti u istraživačkoj misiji odsečenoj od ostatka sveta, biti zbijen u jedva dovoljnom prostoru sa malo preimućstava i nimalo privatnosti, truditi se da opstaneš u golom, ledenom svetu sačinjenom od leda i mraza.
     Džejmi je razmišljao dok je brzo išao kroz uski hodnik napola zavejane zgrade. Svi naučnici u projektu su jednaki. Osim što su neki jednakiji od drugih. A sada je dr Li jednakiji od nas ostalih.
     Obučen u svoju uobičajenu crveno-crnu somotsku košulju i izbledele farmerke, sa kaubojskim čizmama koje su trupkale po izlizanom drvenom podu, Džejmi se uputio ka kancelariji dr Lija Čengdua, čoveka koji je upravo određen za komandanta ekspedicije. Nije izvršeno nijedno drugo postavljenje za misiju, bar zasad, zvanično. Ali zavejana baza već je brujala od govorkanja i nagađanja ko će biti odabran da poleti na Mars, a ko neće. Muškarci i žene zbijeni u natrpanoj bazi počeli su da sklapaju opklade. Neki su čak pokušavali i da se probiju u poverljive lične dosjee u kompjuterima.
     Sutra će Džejmi i njegova grupa odleteti iz MekMarda natrag u civilizaciju, ukoliko vreme dozvoli, posle obaveznih šest nedelja. Džejmi je najveći deo tog vremena proveo u potrazi za meteoritima, napolju na snegom pokrivenom glečeru zarivenom u sloj leda nad Rosovim morem. Antarktik je dobro mesto za lov na meteorite. Večiti sneg i led zamrznutog kontinenta čuvaju stenje koje padne sa neba, održavajući ga srazmerno čisto od zemaljskih zagađenja. Za neke od tih meteorita sumnjalo se da možda potiču i sa Marsa. Džejmi se nadao da će naći jedan takav tokom traganja po glečeru. Ako ne mogu da odem na Mars, mislio je, možda mogu da nađem delić Marsa koji je dospeo na Zemlju.
     Za šest nedelja našao je četiri meteorita u ledu, ali nijedan nije bio sa Marsa.
     Džejmi je tokom više od tri godine radio i vežbao sa naučnicima iz preko deset različitih zemalja, u laboratorijama i terenskim postajama od Islanda do Australije. Većinu tog vremena znao je - kao i svi ostali - da najverovatnije neće biti odabran za geologa koji će se spustiti na Mars. Otac Fulvio DiNardo bio je najbolji izbor za misiju, jer nije bio samo svetski priznat geolog nego i jezuitski sveštenik.
     "On je ono što zovemo 'dvojac'", vedro je za doručkom objašnjavao jedan od službenika misije, pre više meseci, dok su bili u Zvezdanom Gradu, kraj Moskve. "Ispunjava dve potrebe: geolog i kapelan."
     Toni Rid se složio, pomalo sarkastično iskrivivši usta. "Da. Može da sasluša ispovesti i da krsti bebe koje se budu rodile tokom misije. Nijedan drugi geolog ne bi bio toliko koristan."
     Džejmi je postepeno prihvatio neizbežnost DiNardovog povlašćenog položaja. Sveštenik se bavio proučavanjima planeta još od kako je veliki drugi talas sondi poslat na Jupiter i asteroide; zapravo, čak je i pomagao u konstruisanju nekih instrumenata koje su nosili. Bio je prvi geolog na Mesecu posle misije 'Apola 17', pre više od trideset godina. Čak i sada, dok su se naučnici spremali za prvo spuštanje na Mars, otac DiNardo provodio je dosta vremena u izolacionoj laboratoriji na ruskoj orbitalnoj postaji, 'Mir 5', vodeći geološka proučavanja uzoraka stenja i tla, koje su donele sonde poslate u izviđanje crvene planete pre ekspedicije sa ljudskom posadom.
     Džejmiju je najviše smetala rezerva oca DiNarda. Franc Hofman je, izgleda, uspeo da se ubaci na to mesto, ako je verovati govorkanjima. Bečlija je nekada bio fizičar, a tek pre nekoliko godina prebacio se na geologiju. Džejmi je bio uveren da je ovaj odabran na mesto broj dva upravo zbog austrijskog državljanstva.
     Džejmi je mesecima osećao kako u njemu postepeno narasta bes. Ja sam bolji geolog od Hofmana, govorio je sebi. Ali on će dobiti dozvolu da ode na Mars kao DiNardova rezerva, a ja ću ostati na Zemlji. Zato što političari žele ravnotežu među nacijama, a u grupi nema nijednog drugog Austrijanca. Što je još gore, političari su činili sve što mogu da zadrže jednak broj Rusa i Amerikanaca. A mene računaju kao Amerikanca.
     Dok je prilazio vratima dr Lija, po hiljaditi put se upitao šta bi mogao da učini kako bi promenio situaciju. Zašto me je pozvao? Sada, pošto je dr Li zvanično imenovan za komandanta ekspedicije, hoće li se ponašati kao naučnik ili kao političar? Može li da mi pomogne? A ako može, želi li to?
     Džejmi je zakucao na vrata dr Lija.
     Kandidata za položaj komandanta ekspedicije političari i službenici veoma su pažljivo birali. Morao je biti u stanju da umiruje povređene ličnosti i da rešava emocionalne probleme među osetljivim naučnicima - i astronautima.
     Najviše od svega, morao je da bude pripadnik neutralne nacije: ni sa Istoka ni sa Zapada, ni Arapin ni Jevrejin, ni Indus ni Musliman.
     Dr Li Čengdu je bio asketski mršav muškarac, ispijenog lica, rođen u Singapuru, u porodici kineskih trgovaca, obrazovan u Šangaju i Ženevi, a govorkalo se da ga očekije Nobelova nagrada za istraživanja u atmosferskoj fizici; našao je način da se prekine istanjivanje ozonskog omotača i da se zatvori odavno preteća ozonska rupa u gornjim slojevima atmosfere. Tek zašao u pedesete godine, bio je dovoljno mlad i zdrav za dugo putovanje na Mars, ali i dovoljno uvažen da bi bio neporecivi vođa ekspedicije, ne samo na papiru nego i stvarno.
     "Uđite, molim", začuo se glas dr Lija, tek pomalo prigušen tankim drvenim vratima.
     Džejmi je ušao u sobu koja je dr Liju služila kao kancelarija i lična odaja. Li je ustao od stola koji je bio uguran između ležaja i kosine spoljašnjeg zida. Bio je toliko visok da je morao da se sagne kako ne bi udario glavom o zakošenu tavanicu.
     U sobi nije bilo nikakvih tragova ličnosti, nikakvog znaka prisustva konkretne osobe. Li je došao tek pre nekoliko dana, a bilo je predviđeno da sa Džejmijevom grupom otputuje sutra ujutro. Na stolu nije bilo ničega osim prenosnog kompjutera koji je tiho brujao, a ekran je narandžasto svetlucao. Krevet je bio namešten sa vojničkom preciznošću, sa ćebadima pažljivo ututkanim pod tanki madrac. Jedini prozor bio je spolja zaklonjen nanosima snega. Preko niske tavanice protezale su se fluorescentne svetiljke, dajući Lijevoj bledožutoj koži gotovo avetinjski izgled.
     Kada je upoznao dr Lija, pre dve godine, Džejmi se začudio njegovoj visini. Sada se ponovo iznenadio. Li je imao gotovo dva metra, bio je toliko mršav da je delovao izgladnelo, pravo strašilo od čoveka, sa upalim obrazima i dugačkim, tankim prstima. Novopostavljeni komandant ekspedicije nosio je meku kožnu košulju tamnosmeđe boje, koja je landarala na njemu.
     "Ah, dr Votermene. Molim vas, sedite." Li je pokazao jedinu preostalu stolicu u sobi, tipski komad čelične šipke sa tankim plastičnim jastukom, tvrdim kao da je i sam od gvožđa.
     Li je ponovo seo za sto. Neko vreme nije progovarao. Pažljivo je gledao Džejmija, kao da pokušava da vidi nešto u njemu. Džejmi mu je mirno uzvratio pogled. Dovoljno često je gledao svog dedu kako razgovara sa drugim Navaho Indijancima; nikada im se nije žurilo da progovore. Bilo je važno ostaviti vremena za razmišljanje, za udubljivanje, za odmeravanje onog drugog.
     Džejmi je proučavao Lijevo lice. Kosa mu je još bila tamna, mada se u dobroj meri povukla sa visokog čela. Upadljivo istočnjačke oči, spuštenih kapaka, neprozirne; uz tanke obešene brkove bio bi pravi drevni kineski mandarin, ili možda razbojnik u nekoj starinskoj pripovesti o spletkama. Trebalo bi da nosi dugačku, svilenu haljinu i da živi u palati u Pekingu, a ne da čuči zavejan snegom ovde, na kraju sveta.
     U sobici se osećao neki neobičan miris. Sandalovina? Parfem? Gotovo da je ličilo na marihuanu.
     "Moram da vas zamolim za uslugu", konačno je rekao dr Li. Glas mu je postao tih, gotovo nalik na šapat. Džejmi se nehotice nagnuo napred kako bi razabrao reči uprkos stalnom šištanju vazduha u vodovima grejanja.
     Li je bacio gotovo plašljiv pogled na ekran kompjutera pre nego što je nastavio. "Ovde ste se sjajno pokazali - kao i u ostalim aktivnostima tokom obuke."
     "Hvala." Džejmi je lako pognuo glavu.
     "Pitam se da li biste razmislili da ostanete ovde još šest nedelja."
     "Da ostanem? Ovde?"
     "Grupa sa kojom ste radili ide odavde u Jutu, koliko znam." Još jedan pogled na kompjuter. "Da, obuka u opstanku u pustinji."
     Nastavo je pre nego što je Džejmi stigao da odgovori. "Veoma bih cenio ukoliko biste ostali ovde u MekMardu i pomogli sledećoj grupi da se prilagodi uslovima na Antarktiku. To bi bila ogromna pomoć i meni i vašim kolegama naučnicima."
     Džejmi je brzo razmišljao. Ovaj čovek upravo je određen za komandanta ekspedicije. Ne bi bilo mudro odbiti njegovu molbu. Ali zašto to traži od mene? Zašto me moli?
     "Ovaj... znate, nas desetoro već smo dosta dugo ekipa za obuku."
     "Svestan sam toga", rekao je dr Li. "Ali i vi znate da su te grupe sastavljene samo radi obuke i da nemaju veze sa izborom osoba za samu ekspediciju."
     Džejmi je klimnuo glavom, pitajući se šta se to dešava - i zašto.
     "U grupi koja će sutra doći ovamo nalazi se i dr Žoana Brumado. Ona je izuzetan mikrobiolog."
     "Upoznao sam je."
     Li je polako klimnuo glavom. Nastavio je svojim najblažim glasom. "Ona je kćer Alberta Brumada."
     Džejmi se zavalio u stolici. Sada mu je bilo jasno. Kćer Alberta Brumada dobiće poseban tretman. Ostali naučnici će potonuti ili isplivati, preživeće sve napore obuke ili će biti izbrisani sa spiska mogućih putnika na Mars. Ali sa Brumadovom kćeri stvari stoje drugačije. Žele da budu sigurni da će ona proći ovih šest nedelja bez problema.
     Džejmi nije znao šta drugo da učini. "Razumem", rekao je. "U redu, naravno. Ostaću još šest nedelja i pomoći im koliko god mogu."
     Dr Li se nasmešio, ali Džejmiju je izgledao više tužan nego srećan. "Hvala vam, dr Votermene. Veoma sam vam zahvalan."
     Džejmi je ustao. Dr Li mu je pružio ruku i poželeo mu sreću.
     Tek kad je već bio na pola puta niz hodnik, na putu prema svojoj sobi, Džejmi je shvatio na šta je, zapravo, pristao. Preopustiće narednih šest nedelja obuke. Zamolili su ga da bude naročiti učitelj-vodič-pratilac kćeri Alberta Brumada.
     Već su ga izbrisali iz misije za Mars. Spušten je na nivo instruktora. Nije im padalo na pamet da ga puste na Mars.

     2.
     Svi naučnici koji su dolazili u obzir za ekspediciju na Mars upoznali su se, naravno, i često su se sretali pošto su zbog obuke špartali čitavim svetom. Ali prošlo je više meseci otkako je Džejmi poslednji put video Žoanu Brumado. Jedva da je progovorio sa njom desetak reči.
     Džejmi je otišao do ulaza u snegom zavejanu bazu, više da bi se oprostio sa svojom grupom nego da bi dočekao pridošlice. Kolege su ga posmatrale sa sažaljenjem, puni saučešća prema čoveku koji očito nije uspeo. Neki su ga se čak i klonili, kao da se boje da će im dodir sa gubitnikom doneti nesreću.
     Dr Li je skinuo jednu rukavicu i ozbiljno se rukovao se Džejmijem, bez reči, pre nego što je otišao. Šaka mu je bila suva i mlitava, nalik na mrtvog guštera.
     Džejmi je stajao u vratima, koliko da se zakloni od ledenog vetra, umotan u kabastu jaknu, i gledao svoje dojučerašnje kolege kako trupkaju ka autobusu koji će ih odvesti na pistu uklesanu u led. Ispred autobusa se nalazio veliki buldožer sa lopatama za sneg sa prednje strane. Preterivanje, pomislio je Džejmi. Ulice oko baze redovno se čiste, a sneg danima nije padao.
     Desetoro ljudi, umotanih u jakne sa kapuljačama tako da se muškarci nisu razlikovali od žena, trčalo je ka autobusu, pogrbljeni pred ledenim vetrom. Svi su nosili srebrnaste metalne sanduke i kabaste putne torbe - sa dragocenom ličnom opremom, odećom i naučnim priborom. Svi osim mršavog dr Lija, koji je nosio samo svoj kompjuter i malu aktovku. Strašila putuju bez prtljaga, pomislio je Džejmi.
     Deset slično obučenih i natovarenih prilika trčalo je od autobusa prema vratima gde se nalazio Džejmi. Lako je prepoznao sićušnu Žoanu Brumado u grupi koja je trupkala u ulazu da bi otresla sneg sa čizama posle kratkog boravka napolju. Video je da se među pridošlicama nalazi i Entoni Rid.
     A i Franc Hofman.
     Džejmi se bez reči okrenuo ka drvenom stepeništu koje je vodilo na sprat i pošao u svoju sobu.
     Tek kada se nova grupa okupila u trpezariji, pred ručak, Džejmi je smogao snage da ode i pozdravi ih.
     Trpezarija je bila najveća prostorija u baraci dodeljenoj 'Projektu Mars': dovoljno velika da obezbedi trideset mesta za dugačkim plastičnim stolovima. Žoana je sedela na kraju jednog stola, sa Tonijem Ridom i Doroti Loring, biologom iz Kanade.
     "Mogu li da vam se pridružim?" upitao je Džejmi.
     Rid je podigao pogled. "Votermene? Šta ćeš ti još ovde?"
     Džejmi je pazio da mu lice bude nepomično dok je sedao. "Zamolili su me da ostanem i pomognem vam da se naviknete."
     Rid je brzo pogledao Žoanu, a onda opet Džejmija. "Razumem."
     Ridu bi najbolje odgovarala reč 'prijatan'. Izgledao je upravo kao predstava prosečnog Amerikanca o otmenom Englezu, što je uostalom i bio. Vitak i lak, sa telom kakvo se stiče mnogim satima tenisa i možda poloa. Pristalo lice, sa elegantnim jagodicama i isklesanim profilom. Uredni mali brkovi, kosa boje peska koja pada preko čela. Nosio je dobro skrojen plavi kombinezon preko bele majice sa rol-kragnom i uspevao je da u tome izgleda kao u opremi za jedrenje. Samo su mu oči prestare za to lice, pomislio je Džejmi. Ledeno plave, hladne, proračunate oči.
     Rid je bio lekar koji je odbio da preuzme očevu unosnu praksu u Londonu, priključivši se umesto toga bristanskim astro-službama kao lekar. Kada se Evropska zajednica pridružila međunarodnom 'Projektu Mars', Rid se smesta prijavio. Zračio je mirnim samopouzdanjem čoveka koji je siguran da će biti odabran za lekara ekspedicije.
     Džejmi je seo između njega i Žoane Brumado, koja mu se nasmešila u znak dobrodošlice.
     "Nisam znala da ćeš ostati ovde duže", rekla je. Glas joj je bio nalik na šapat, kao kod devojčice naučene da bude što je moguće tiša.
     "To je ideja dr Lija", kruto je uzvratio Džejmi. "Komandant baze sve će vam objasniti na sastanku, odmah posle ručka."
     "Pitam se nije li naš vešti Kinez izvukao iz rukava nekog keca", mozgao je Rid.
     Džejmi se uzdržao da ga ne prostreli pogledom.
     "Keca u rukavu?" upitala je Doroti Loring. "Kao u pokeru?" Ona je bila koščata plavuša, potpuno opuštena u debelom džemperu i duplim farmerkama, Valkira novog doba, kćer Vikinga koja je otišla sa porodične farme u Manitobi da bi doktorirala na MekGilu i bavila se istraživanjima u Salkovom institutu u Lahoji.
     Rid je pokazao pogledom. Za drugim krajem stola sedeo je Franc Hofman, sam, namršten i zadubljen u ekran kompjutera koji je tu postavio.
     Džejmi je oćutao.
     Kao i Žoana, ali po očima joj se videlo da je shvatila na šta je Rid mislio. Oči su joj bile divne, meke i smeđe, krupne i blage, široko rastavljene kao u deteta. Žoana je bila niska i obla, gotovo skrivena u kabastom smeđem džemperu. Lice joj je bilo u obliku srca, uokvireno bujnom, crnom kosom koja se gusto kovrdžala iako je bila kratko ošišana. Džejmiju je izgledala kao siroče, zalutalo dete, sa tim sićušnim telom i krupnim, smeđim očima koje su delovale uznemnireno, gotovo uplašeno.
     "Naš prijatelj Bečlija", tiho je rekao Rid, "izgleda nije odveć omiljen."
     "Ne bi smeo to da govoriš", šapnula je Žoana.
     "Zašto?" upitao je Rid. "Blagi Bože, taj čovek je šarmantan koliko i pruski podoficir za obuku. A tako se ponaša i za stolom."
     Loringova je počela da se kikoće, a onda je brzo stavila dlan preko usta da se smiri. Džejmi, koji je sedeo tako da je gledao preko stola pravo u Hofmana, primetio je da Austrijanac uopšte nije podigao pogled sa kompjutera, ničim ne pokazujući da je svestan prisustva ostalih ljudi u sobi.

     3.
     "Ne razumem", rekao je Franc Hofman. "Zar dr Li misli da mi je potreban pomoćnik? Šerpas, vodič koji će mi nositi prtljag u planinu?"
     Džejmi je savlađivao bes, ali jedva. Zaključio je da nema načina da izbegava Hofmana u prepunoj, zavejanoj bazi, pa je rešio da pokaže velikodušnost i ponudi Austrijancu pomoć u nastavku potrage za meteoritima po glečeru.
     Hofman je raspakivao odeću kad je Džejmi zakucao na pritvorena vrata njegove sobe. Slučajno je to bila ista ona soba koju je dr Li upravo napustio. No, Hofman ju je već pretvorio u ličnu prostoriju. Fotomozaička mapa Marsa, metar i po dugačka, bila je pričvršćena na tavanicu iznad kreveta. Na zakošenom zidu kraj stola geolog je pričvrstio manju satelitsku fotografiju Markamovog glečera, već označenu crvenim kružićima tamo gde su pronađeni meteoriti. Na komodi se nalazila uokvirena kolor fotografija, a na njoj mlada žena punačkih obraza sa bebama blizancima u naručju, podozrivo se smešeći u kameru.
     "Slušajte", rekao je Džejmi, naslonjen na dovratak. "Li me je zamolio da vam pomažem tokom vaših šest nedelja. Ako ste zainteresovani da nastavite potragu za meteoritima, rado bih pomogao."
     Hofman je ćutke odmerio Džejmija, a onda je nastavio da vadi savijenu odeću iz velikog kofera na krevetu i da je uredno slaže u ladice komode.
     "U krajnjem slučaju", nastavio je Džejmi, "mogu vam pokazati koja područja sam već pretražio. Da uštedite potragu po oblastima u kojima ništa nije nađeno."
     "Ti podaci se nalaze u kompjuteru, zar ne?" upitao je Hofman.
     Bio je otprilike Džejmijevih godina i visine, ali mršav i gotovo slabačak u poređenju sa čvrstim i nabijenim Džejmijem. Hofman je imao obla ramena i okruglasto lice. Kosa mu je već bila proseda, podšišana tik uz lobanju. Lice mu je bilo slika i prilika mračne, podozrive sumnje, sa sitnim, čkiljavim očima, tankim i stegnutim usnama. Još samo da stavi monokl, pomislio je Džejmi, i izgledao bi kao starinski nacistički general.
     "Da, u kompjuteru se nalaze potpuni podaci o mom kretanju po glečeru", mirno je odgovorio Džejmi. "Ali kad se nađete napolju na ledu, kompjuterski podaci gube na značaju. Čak i satelitske slike nisu od mnogo pomoći kada ste stvarno obrete tamo."
     "Bavio sam se već terenskim radom", kruto je rekao Hofman. "Rođen sam u senci Alpa. Ovo mi nije ništa novo."
     "Kako hoćete", rekao je Džejmi i okrenuo se da pođe.
     "Čekajte!"
     "Zašto?"
     Hofman je stajao nasred sobe, nehotice dobujući prstima po debelim vunenim pantalonama.
     "Recite mi", počeo je, a glas mu je bio nešto manje oštar, "zašto dr Li misli da mi je potreban pomoćnik?"
     "Nije to..."
     Hofman nije pustio Džejmija da dovrši rečenicu. "Vi niste imali pomoćnika. Niko od ostalih geologa nema pomoćnike. Zar Li misli da sam nesposoban? Zar misli da sam ne bih uspeo? Je li to njegov okolišni način da me se otarasi?"
     Džejmi je osetio da je zinuo. Hofman je isto tako zabrinut i uplašen kao i on. Iza oštre fasade nalazi se čovek koji se plaši da će biti ostavljen, baš kao što se plašio i Džejmi.
     Sranje, pomislio je. Bilo bi mnogo lakše da ga mrzim.

     4.
     Posle ručka i kratkog predavanja komandanta baze, Džejmi je ostatak dana proveo pozdravljajući se sa pridošlicama, ponavljajući da je on tu kako bi im pružio svaku moguću pomoć ili savet koji im zatrebaju. Osećao se trapavo, više kao neželjeni i nepotrebni dodatak nego kao vredan saradnik od poverenja.
     Utroba mu se grčila zbog Hofmana. Prošetaj malo u tuđim mokasinama, pomislio je. Svakako. Super. Nikakvo čudo što su belci pregazili Indijance.
     Dok je porazgovarao sa prvo troje pridošlica, Džejmi je već razradio mali govor kojim je objašnjavao, sa što manje neprijatnih detalja, zašto je ostao u bazi i čime može pomoći kolegama. Reakcije sagovornika varirale su od Hofmanovog straha da je nesposoban do Ridovog ciničnog osmeha razumevanja.
     "Zna li mala Žoana da si ostao kao njen lični družbenik?" upitao je Rid.
     "Mislim da joj to niko nije nacrtao", odgovorio je Džejmi.
     Ridov cinični osmeh pretvorio se u nešto nalik na keženje. "Bila bi budala da to nije sama uvidela."
     "Možda", rekao je Džejmi.
     Ostavio je Žoanu za kraj, a sada, iznerviran i iscrpljen kao one zime kada je pokušavao da proda pretplatu na neki časopis vozeći se biciklom po Berkliju, zakucao je na vrata Žoanine sobe.
     "Napred", rekla je Žoana Brumado svojim dečijim glasom. "Sedi."
     I dalje je bila u istom džemperu i farmerkama u kojima je stigla u bazu. Soba je bila uredno nameštena, sa praznim koferima naslaganim u uglu i putnom torbom obešenom o kvaku. Na zidovima nije bilo fotografija i nigde se nije videla nijedna lična stvar.
     Džejmi je seo na stolicu kraj ležaja.
     "Rekao sam svima ostalima", počeo je, "da me je dr Li zamolio da ostanem u MekMardu kako bih pomogao tebi i celoj tvojoj grupi da pregurate svojih šest nedelja što je lakše i korisnije moguće."
     Žoana je prišla stolu i sela na njega, pretvorivši tako sto u zaštitni zid.
     Lice joj je bilo potpuno ozbiljno kada je progovorila. "Možemo biti iskreni jedno prema drugom, Džejmse."
     "Džejmi."
     Nije se nasmešila. Njene svetlucave, tamne oči bile su potpuno ozbiljne. "Ti si ovde kako bi obezbedio da se provučem kroz ovaj deo obuke. Ostao si ovde zato što sam ja kćer Alberta Brumada, i to je jedini razlog."
     Pa, nije budala, pomislio je Džejmi. Nema kod nje iluzija. Ni zavaravanja.
     "Dr Li me je zamolio da ostanem ovde", ponovio je.
     "Zbog mene."
     "To je bila njegova prva važna odluka kao komandanta ekspedicije."
     I dalje ga je gledala pravo u oči. "A šta je sa tvojom obukom? Tvoja grupa nastavlja sa programom, zar ne?"
     "Da, odlaze u Jutu."
     "A ti?"
     Džejmi je naterao sebe da slegne ramenima. "Sve letnje raspuste provodio sam u Novom Meksiku. Možda dr Li smatra da mi nije potrebna obuka u pustinji."
     Žoana je odmahnula glavom. "Zamolio te je da ostaneš ovde? On sam? Lično?"
     "Da."
     "A ti si pristao?"
     "Šta sam mogao da učinim? Da kažem Liju da odbijam da izvršim njegovu prvu važniju odluku? Kako bi to izgledalo u mom dosjeu?"
     Ugrizla se za usnu. "Da, zapravo ti nije dao nikakvog izbora, zar ne?"
     "Pa, sad sam tu i ti si tu, pa bismo mogli probati da to što bolje iskoristimo."
     "Ali ti se time odričeš svake prilike za učešće u misiji, i to samo mene radi."
     "Pretpostavljam da je to već bilo rešeno", rekao je Džejmi, iznenađen očitom gorčinom u svom glasu.
     "Mogu da pozovem oca", neodlučno je rekla Žoana, konačno sklonivši pogled. "Mogla bih da mu kažem šta ti je dr Li učinio."
     Džejmi je pokušao da prozre šta se krije iza tih reči, da razume šta se dešava u njoj. Nije bila ljuta, ali nešto je ipak zračilo iz te sićušne žene koja je sedela za stolom. Je li to strah? Gorčina? Osećanje nepravde?
     "Bojiš li se da će ostali pomisliti da imaš protekciju?" upitao je.
     "Ja i imam protekciju!"
     "I ne sviđa ti se?"
     "Ovo te je koštalo prilike za učešće u ekspediciji."
     "Ali je tvom ocu važno da ti odeš na Mars."
     Još više je raširila oči.
     "Je li važno i tebi?", upitao je Džejmi.
     "Važno? Da odem na Mars?"
     "Jeste."
     "Naravno da mi je važno! Šta misliš, da sam došla dovde samo da bih zadovoljila očeve prevelike apetite?"
     Nešto duboko u Džejmiju primetilo je koliko je Žoana lepa. Telo joj je svakako bilo odraslo; čak ni široki džemper to nije mogao da sakrije. Samo zbog lica imala je izgled izgubljenog, bepomoćnog uličnog siročeta, ranjivog, ali punog znanja. I taj tanki, šaptavi glas. I duboke, smeđe oči, krupne i tamne gotovo koliko i njegove.
     Džejmi se zagledao u te svetlucave oči i ugledao sukobljena osećanja. Čega se ona boji? - upitao se. Kaže da ne želi da bude očeva marioneta, ali očito ne želi ni da bude ostavljena na Zemlji. To je jasno. Ona želi da ide na Mars. I to strašno.
     "Pomoći ću ti", rekao je. "Sada mi je to posao."
     "Telefoniraću ocu i reći ću mu šta ti je učinio dr Li. Nije pošteno da..."
     Džejmi je podigao ruku da je prekine. "Ne želiš da izazoveš sukob između svog oca i Lija. To bi bilo loše za sve - a pogotovo za tebe."
     "Ali, ti? Šta će biti sa tobom?"
     Naterao je sebe da se nasmeši. "Navahosi veruju da čovek mora biti u ravnoteži sa svetom oko sebe. Ponekad to znači da moraš prihvatiti i stvari koje ti se nimalo ne dopadaju."
     "To je stoicizam."
     "Pa, verovatno i jeste", odgovorio je Džejmi, pokušavajući da prikrije prava osećanja.

     5.
     Voleo bih da je otac DiNardo ovde, pomislio je Entoni Rid po dvadeseti put tog jutra. On je jedini koji može da kontoliše tog austrijskog naduvenka.
     Rid je sedeo za stolom u sobici koja je služila kao ambulanta. Sa jedinog prozora bio je uklonjen sneg; kroz trostruka stakla ulazilo je bledo Sunčevo svetlo i videlo se sivo nebo. Umesto polica za knjige i opreme koje su zauzimale veći deo kancelarija u zavejanoj bazi, u ambulanti su se nalazili sto za preglede i medicinska oprema.
     Rid je delio ambulantu sa 'stalnim' lekarom, koji se starao o zdravlju kako stalnog osoblja baze, tako i kandidata za Mars. Ridov posao više se ticao kompjutera nego pilula i zavoja. On je bio zadužen za psihologiju grupe.
     Kompjuter je pokazivao da je sledeći razgovor sa Francom Hofmanom. Rid se gadio austrijskog geologa, i to baš svega na njemu - a pogotovo njegovog dokazanog uspeha kod žena sa kojima je bio u grupi. Stalno se pitao kako bilo koja pristojna žena koja poštuje sebe može dopustiti da je i dodirne taj neonacista.
     Pa ipak, priče su nesumnjivo bile istinite. Hofman je umeo sa ženama. I to toliko da mu je Rid zavideo.
     Pognuo se u škripavoj stolici i preleteo prstima preko tastature kompjutera. Imao je na raspolaganju sve detalje o medicinskom i psihološkom stanju svakog kandidata za ekspediciju. Možda u Hofmanovoj prošlosti postoji nešto što bi ga učinilo nepodobnim za misiju.
     Pažljivo je pretražio Hofmanov dosje, jer pomisao da će devet meseci deliti tesan svemirski brod sa njim bacala ga je u potištenost.
     Ništa. Dosje je bio besprekoran. Čak i savršen. Doktorati iz fizike i geologije. Izvrsno zdravlje. Bez ikakvih psiholoških problema; po dosjeu, jedini susret sa psiholozima imao je prilikom standardnih testova koje je zahtevala obuka. Rezultati su bili obeshrabrujuće normalni. Ili je dosadan koliko i izgleda ili je umetnik u skrivanju prave ličnosti, pomislio je Rid.
     Naravno, u dosjeu se nije pominjao ljubavni život. Takvi podaci retko ulaze u dosje. Osim ako se desi incident koji je suviše grozan da bi bio zataškan.
     "Ahh!" glasno je rekao Rid. Prigušeno, ali glasno. Incident suviše grozan da bi bio zataškan. Možda se tako nešto može i napraviti.
     Trebaće mu žrtva. Žena koju Hofmanovo navaljivanje neće samo uvrediti, nego će nadići galamu zbog toga. A činilo mu se da zna i ko bi to mogao biti.
     Brzo je pregledao dosjee da bi našao ženu. Prošlost i profil ličnosti bili su sasvim savršeni. Iz onoga što je Rid znao na osnovu ličnih dodira, Austrijančevo udvaranje će je i uplašiti i razbesneti.
     "Vredi pokušati", promrmljao je Rid, dok mu se licem širio zlobni osmeh. "Posle bih mogao čak i da tešim siroticu."
     Obrisao je ekran i pogledao prema vratima, očekujući. Tačno u sekundu, Franc Hofman je kucnuo na vrata, a onda ih otvorio i ušao u ambulantu. Izgledao je kao da se spremio da primi orden. Sveže obrijano i oribano okruglo lice, zalizana kosa, čista košulja i pantalone tako ispeglane da bi se na njih moglo poseći. Čak su mu i cipele bile uglačane.
     "Izvolite, izvolite", radosno je rekao Rid.
     Tokom uvodnog pregleda, Rid je jedva uspevao da zadrži običan izraz lica. Stalno je mislio na Brauningov sjajan 'Monolog u španskom manastiru' sa onom fantastičnom završnom rečenicom: "Brrr - svinjo jedna!"
     Rid je prijateljski ćaskao sa Austrijancem, trudeći se da bude što prijatniji. Koliko je do sada utvrdio, Hofman je umeo da se ponaša na samo dva načina: ili se sumnjičavo mrštio ili je sav blistao od nadmoći. Pošto ništa nije podozrevao, na Ridovu ljubaznost je odgovorio užasnom uobraženošću. On čak ni ne zna da se tako ponaša, pomislio je Rid. Što ga samo čini još gorim.
     Pošto mu je izmerio pritisak, snimio EKG i kucnuo ga tu i tamo, Rid je polako, postepeno, naveo razgovor na žene.
     "Ne znam kako to uspevate", mirno je rekao. "Ja se uvek spetljam oko lepe devojke."
     "Mislim da je to zbog vašeg sistema školovanja", rekao je Hofman. "Vi Englezi idete u škole za dečake. Ni ne vidite ženu sve dok ne diplomirate, ako ne računamo mame i dadilje. Zato među vama ima toliko homoseksualaca."
     Rid se vedro nasmešio. Brrr - svinjo jedna, pomislio je,
     "Većina mladih žena traži očinske figure", objašnjavao je Hofman. "Ne treba ih voditi na večeru i pojiti ih vinom; samo pokažite pravu mešavinu autoriteta i ljubaznosti i prosto vam padnu u krevet."
     "Zaista?"
     "Meni je uvek uspevalo. Jedini problem je u tome što ponekad ne znaju kada je veza gotova. Morate biti stručnjak da biste ih se otresli. To zahteva više veštine nego samo zavođenje."
     "Hmm, nikad nisam pomislio na to."
     "Naravno, u našem slučaju mora se biti posebno oprezan, posebno diskretan. I mora se pažljivo birati žena. Ima onih koje umeju da se ponašaju, a ima i onih koje ne umeju."
     "Da, razumem." Rid je oklevao tek toliko da ne bi prsnuo u smeh. "A kako ih razlikujete?"
     Hofman se ljigavo, izveštačeno nasmešio i dao Ridu znak da se sagne bliže.
     "Testirate kandidate pre početka leta, naravno", šapnuo je. "Šta bi drugo mogao da učini dobar naučnik?"
     "Testirate kandidate? Pa naravno. I to i sada radite?"
     U Hofmanovim očima nešto je blesnulo. Možda svest o opasnosti. Saznanje da previše priča.
     "Džentlemn ne priča o svojim uspesima", pomalo kruto je odgovorio.
     Rid je podigao obrve. "Da, razumem, petljanje sa ženama moglo bi u našem slučaju da se iskomplikuje. A uprava projekta već se ionako previše brine zbog seksa tokom misije. Znate već, ne žele da se naruši efikasnost tima."
     Hofman je takođe podigao obrve. "Možda bi tim bio efikasniji ako bi se predvidela izvesna doza vlaženja."
     "Vlaženja! Ta vam je dobra!"
     Hofman je izgledao zadovoljan sobom, ali nije pričao dalje.
     "Znate", Rid je spustio glas do poverljivog šapata, "u našoj grupi postoji žena koja se veoma zanima za vas."
     "Oh?"
     "Nije mi ništa rekla, shvatate, ali vidim da vam se divi. A ako je ikada neka mlada žena tražila očinsku figuru, to je ona."
     "Ko?"
     "Pa Žoana Brumado, naravno. Zar niste znali?"

     6.
     Džejmi je odlagao odlazak u trpezariju sve dok nije bio siguran da je većina ostalih večerala i povukla se u sobe. Većina redovnog osoblja i naučnika i prolazu boravila je u zajedničkim spavaonicama, ali 'Projekat Mars' je svojim članovima obezbedio luksuz posebnih odaja. Džejmi je čitavog dana razgovarao sa pridošlicama, dovodeći u nepriliku i njih i sebe. Nije želeo da priča i dalje. Bar ne večeras.
     Bio je u pravu, trpezarija je bila gotovo prazna. Znao je da je novodošlima ovo bio dug i naporan dan. Let iz Krajstčerča traje deset časova i po najlepšem vremenu. Raspakivanje, smeštanje u ovoj spartanskoj bazi na kraju sveta - pridošlice su već bili u horizontali, najvećim delom. Samo je još nekolicina sedela za jednim od dugačkih stolova, umorno zgrbljeni nad ostacima večere, razgovarajući šapatom. Pet-šest redovnih članova baze zauzeli su mesta kraj aparata za kafu, gde su se kartali.
     Neko je ubacio kasetu u kaseotofon kraj zavejanog prozora: stara, žalosna kantri-naricaljka: 'Mame, ne dajte svojim bebama da postanu kauboji...'
     Niti naučnici, pomislio je Džejmi dok je uzimao poslužavnik i prolazio kraj vitrine za samoposluživanje. Utvrdio je da uopšte nije gladan, pa je uzeo samo gnjecavu odmrznutu pitu i šolju kafe. Potom se povukao u najudaljeniji ugao trpezarije i seo u čelo praznog stola.
     Niko nije obratio pažnju na njega. Što mu je baš odgovaralo.
     A onda je ušla Žoana, obučena u tamnozelenu kožnu košulju koja je visila na njoj kao šator: ramena su joj padala gotovo do lakata, a krajevi su joj visili kod kolena. Zavrnula je rukave, a ispod toga je imala belu majicu i istegljenu trenerku. Oblači se udobno, ustanovio je Džejmi. Pa pak, nije izgledala aljkavo; opušteno, ali ne i neuredno.
     Otišla je pravo do aparata za kafu i usula sebi punu šolju. Potom se osvrnula po gotovo praznoj trpezariji, ugledala Džejmija i pošla ka njemu.
     "Nisam mogla da zaspim", rekla je, sedajući za ugao stola, tik do njega.
     Džejmi je pogledao šolju kafe. "To ti neće pomoći."
     Ona se lako nasmejala. "O, kafein me ne razbuđuje. Ja sam odrasla na kafi."
     "U Brazilu."
     "Da."
     Kao da bi da to i dokaže, Žoana je otpila veliki gutljaj, a onda je spustila šolju na sto. Džejmi je poželeo da se povuče, ali nije znao kako.
     Žoana je nastavila razgovor. "Ako sam dobro razumela, ti si Indijanac."
     "Pola Navaho."
     "U Brazilu bi te zvali mestizo. I ja sam mestizo. Moji otac i majka su oboje mestizi. U Brazilu nas ima na milione. Desetine miliona u Južnoj Americi, od Meksika naniže."
     "A dvoje su i na Antarktiku", rekao je Džejmi.
     Ona se ponovo nasmejala, prijatnim, vedrim smehom. Izgledala je manje napeto nego pre, i glas joj je bio snažniji. "Da, i ovde nas ima dvoje."
     Džejmi joj je uzvratio osmehom. Počeli su da razgovaraju, lako i tiho. Osećao je da se opušta.
     Pričala mu je o Sao Paolu i Riju, kako su se siromašni farmeri i seljaci slivali u gradove u tolikom broju da su se ovi spojili u jedan ogroman megapolis, širok preko trista kilometara, koji se prostire od mora do planina u unutrašnjosti, pun blistavih oblakodera za bogataše, udžerica za sirotinju i smoga koji je svima zagorčavao život i uništavao pluća.
     Džejmi je počeo da priča o Berkliju i o Zalivu, o divnom, zemljotresima podložnom San Francisku i o zlatnim, plodnim dolinama Kalifornije, a potom i o Novom Meksiku i o dedi.
     "Al smatra sebe za Navahosa, ali ponaša se kao Anglo biznismen. Ume da priča okolo kako se čovek ne može obogatiti ako se pošteno stara o svojoj porodici, a ipak poseduje polovinu gradilišta u severnom kraju Santa Fea."
     Džejmi je izgubio pojam o vremenu dok je pričao sa Žoanom. Pitala ga je ima li devojku, pa joj je rekao da se viđa sa jednom TV spikerkom u Hjustonu.
     "Ali to nije ništa ozbiljno", brzo je dodao. "A ti? Jesi li udata? Verena?"
     Žoana je odmahnula glavom. "Ne. Nemam nikoga. Postojimo samo otac i ja. Majka mi je umrla pre nekoliko godina."
     Brzo je nastavila. "Kada si se prvi put zainteresovao za odlazak na Mars?"
     "O, Bože, to je bilo toliko davno da se i ne sećam... čekaj, sećam se." Sećanje se potpuno izoštrilo. "U osnovnoj školi. Ceo razred išao je u planetarijum. Čitava predstava bila je o Marsu."
     "Ah", rekla je Žoana. "A mene je, naravno, zarazio otac. Pričali smo o Marsu svakog dana, za doručkom i za večerom."
     "Počeo sam da čitam sve o Marsu. Fantastiku i nauku. Ubrzo sam utvrdio da su naučne knjige mnogo zanimljivije od fantastike."
     "I zato si postao naučnik?"
     Džejmi se malo zamislio. "Pa, izgleda da jesam."
     "Ali zašto geolog?" upitala je.
     Džejmi se iscerio. "Ne možeš provesti mnogo vremena na jugozapadu, a da ne postaneš geolog. Jesi li ikada videla Veliki Kanjon? Ili Berindžerov meteorski krater?"
     Žoana je odmahnula glavom.
     "Planine i stenje - to su kao slikovnice u kojima je zapisana istorija planete."
     "A Mars?"
     Slegnuo je ramenima. "Novi svet. Niko ga još nije dodirnuo."
     Džejmi je na studijama imao dva glavna predmeta: geologiju i planetologiju. Nije želeo da bude samo još jedan sakupljač kamenja, niti da radi za naftne kompanije. Želeo je da utvrdi šta čini svet upravo takvim; ne samo Zemlju, nego i druge planete.
     Ali kada je napustio fakultet sa svežom doktorskom diplomom u džepu, nigde nije bilo posla za planetologe. Zato je prihvatio mesto na Kaltehu i proveo godinu dana tragajući za meteoritima. Kada je to prošlo, prihvatio je docenturu u Albukirku, uveren da će provesti ostatak života podučavajući buduće tragače za naftom, a da će se naukom baviti leti. Nalazio se u Kanadi, proučavao je astrobleme, ožiljke od drevnih udara meteorita, kada je 'Projekat Mars' uputio prvi poziv naučnicima.
     "Novi svet", ponovila je Žoana. "Da li si se zato prijavio za obuku?"
     "Moji roditelji bili su protiv. Čak je i deda bio sumnjičav. Ali morao sam da probam, morao sam da pokušam. Nisam želeo da budem jedan od bezbroj docenata koji čekaju profesuru. Nisam želeo da brod za Mars ode bez..." prekasno je shvatio šta govori i na šta je pristao koliko juče. "...bez mene", tiho je završio.
     Žoana je položila ruku na njegovu. Mala, meka ženska šaka, bleda u poređenju sa njegovom, ogrubela i potamnela od godina na terenu.
     "Pisaću ocu", tiho je rekla. "Možda on može da učini nešto."
     Džejmi nije odgovorio, ali je sumnjao u to. Već imaju jednog poluindijanca u ekipi, pomislio je. Neće im biti potreban i drugi.

     7.
     U helikopteru je bilo hladno. Hladno i bučno. Velika mašina treštala je i zanosila se pod snažnim vetrom koji je duvao sa vrhova planine Markam. Kad je pogledao kroz prozor ka tovarnim vratima koja su se tresla i vibrirala, Džejmi je video belo prostranstvo glečera kako se prostire u dubini, bacajući mu Sunčevo svetlo u oči i svetlucajući tamo gde se sneg nakupio u dine veličine planine.
     "Za nekoliko meteorita koji su pronađeni u ovom području dokazano je da potiču sa Meseca", govorio je Hofman Žoani, vičući da bi mogla da ga čuje uprkos buci turbo motora.
     Žoana je sedela u sredini, čvrsto vezana sigurnosnim pojasevima, ruku u rukavicama stegnutih u čvrste male pesnice, glave okrenute ka Hofmanu kako ne bi morala da gleda u pusti ledeni svet pod sobom.
     Hofman je držao predavanje iz sveg glasa. Svakom drugom to bi se činilo kao vrhunac uobraženosti, ali Džejmiju je bilo jasno da je Austrijanac uplašen isto koliko i Žoana. Govorio je da bi sačuvao vlast nad sobom, pa je pričao Žoani i najsitnije detalje o meteoritima koji su pronađeni na glečeru.
     Koje sam ja pronašao, mračno je pomislio Džejmi. Ja sam pronašao proklete meteorite. To se nije prevario da pomene.
     "Da li je za neki nepobitno utvrđeno da je sa Marsa?" proderala se Žoana.
     "Samo dva su imala sličnosti sa stenjem koje su sa Marsa donele automatske sonde", urlao je Hofman u odgovor. "A i ti su pronađeni pre više od dvadeset godina. Nijedan od meteorita pronađenih u poslednje vreme nije izvesno marsovskog porekla."
     "Neko stenje pronađeno po drugim delovima Antarktika imalo je živu mikrofloru u pukotinama na površini", vikala je Žoana, prebacivši se na svoje polje kako bi nastavila gromoglasan razgovor i izbegla da misli kako će se uskoro naći sama, napolju, na ledu.
     "Da, znam", odogovorio je Hofman. "Neka vrsta lišaja koji se štiti od vetra time što živi u površinskim pukotinama."
     "A dovoljno je blizu površine da uhvati svetlo za fotosintezu."
     "A takođe upija toplotu iz stene kada je sunce ugreje, zar ne?"
     "Jeste", vikala je Žoana. "Vodu dobijaju iz inja koje padne na stenje."
     Džejmi je sve to već čuo. Kao i oni, naravno. Ali on je već bio napolju na glečeru, a oni nisu.
     Helikopter se spustio kraj mesta koje je Hofman odabrao za traganje tog dana, a potom je brzo ponovo poleteo u bučnom kovitlacu snega i leda, što je mirno nebo na trenutak pretvorilo u kaleidoskop blistavih duginih boja. Džejmi ga je pratio kako se smanjuje na nebu sve dok zvuk motora nije zamro u vetru koji je šibao glečerom.
     Sve troje su stajali pod kristalno plavim nebom u debelim, krznom postavljenim jaknama i pantalonama sa ugrađenim grejanjem, sa kapuljačama, maskama i naočarama, debelim rukavicama i čizmama sa kramponima. Nosili su dugačke cepine koji će im služiti i za uzimanje uzoraka i kao pomoć pri hodu. Paket sa priborom, hranom i opremom za slučaj opasnosti stajao je kraj njih, posađen na teflonizirane saonice koje su mogle sa jednakom lakoćom da se kreću po ledu i dubokom snegu.
     "Posle ovoga, na Marsu će biti lako", rekao je Džejmi. Hteo je da zvuči vedro, ali ispalo je drugačije.
     Četiri sata kasnije, probijali su se preko neravnog leda, oslanjajući se svom težinom na cepine, a muškarci su se smenjivali u tegljenju sanki sa opremom.
     Vetar je bezdušno duvao preko glečera, zavijajući kao otelotvoreno zlo. Električno grejanje u jaknama i pantalonama bilo je jedva dovoljno da se ne smrznu na snažnom, besnom vetru koji ih je napadao kao pobesnela zver, pokušavajući da im otme i isisa životnu toplotu.
     Uprkos grejanju u odelu, Džejmi je osećao da ga zahvata hladnoća, zavlačeći ledene prste negde između maske za lice i kapuljače, mileći mu uz rukavice i rukave. Vazduh je bio toliko hladan da su ga nozdrve bolele, uprkos maski koja ga je zagrevala pred svaki udisaj. Svaki dah je boleo.
     Bilo bi bolje da imamo svemirska odela, pomislio je. Tako bismo bili potpuno zatvoreni u izolovanoj redini. No, ta odela su preteška za upotrebu na Zemlji.
     Džejmi se po stoti put ispravio i obrisao rukavicom zamrznute naočare. Drugo dvoje je zastalo kad i on, dahćući od napora. Džejmi je primetio male oblake pare kako im se dižu iz maski. Trebalo je mnogo energije i za običan hod po ovakvoj hlanoći.
     Njih dvoje samo su pokušavali da preguraju dan. Džejmi je tražio komadić Marsa koji je možda stigao na Zemlju. Pokaži mi tamnu stenu, glečeru, molio je u sebi. Samo jednu. Jednu koja je stigla sa Marsa. Nemoj je kriti od mene. Pusti da je pronađem. Brzo.
     Znao je da glečer krije svoje tajne duboko u ledenoj utrobi. U njemu se nalaze drevni meteoriti, komadi stenja i metala koji su pali sa neba u pradavna vremena i zarili se u sneg. Ali ponekada se takav kamen vrati na površinu. Džejmi je tragao po ledu za takvim meteoritom i molio glečer da bude velikodušan.
     Nemoj kriti svoje tajne od mene, govorio je glečeru. Pokaži mi stenje sa Marsa. Ono ti ne pripada; bolje ga daj meni.
     Ali glečer je bio tako veliki. To je, zapravo, bila reka, zamrznuta već milionima godina, šira i moćnija i od samog Amazona dok je bila tečna. Sada je tekla samo par metara dnevno, ali ipak je bila nezaustavljiva, nesavladiva na strpljivom putovanju sa vrhova planine Markam ka pola kilometra debeloj ledenoj kori Rosovog Ledenog Grebena.
     Iako je često izlazio na glečer, Džejmi nikada nije osetio ovoliku hladnoću. Uprkos grejanju u odelu, naočarima i maski, ledeni vetar ga je sasvim produvao. Mala Žoana strašno je usporila; izgleda da je jedva uspevala da korača. Ipak, znao je, ako bi pozvao hleikopter da ih evakuiše u bazu, to će činovnici zabeležiti kao negativan poen za nju.
     Hofman je izgledao nešto bolje, ali tokom poslednjeg sata nije izgovorio ni reč. Smenjivao se sa Džejmijem u tegljenju saonica sa opremom, ali Džejmiju se činilo da su Hofmanove smene sve kraće i kraće.
     "Kako vam ide?" povikao je kroz vetar.
     Hofman je samo klimnuo glavom i malo podigao ruku.
     Žoanin glas drhtao je kao da se jedva kontroliše. "Meni... je... dobro." Jedva ju je čuo kroz vetar.
     "Da li ti je grejanje uključeno na najjače?"
     "Da... naravno."
     Zašto se bakćem sa ovim, upitao se Džejmi. Zašto se patim u ovom užasu kada ionako neću biti odabran za ekspediciju? Kako bi bilo da pozovem helikopter i kažem da je Hofman suviše iscrpljen da bi nastavio? Neka on ispadne kriv.
     Ali znao je da to neće učiniti. Nikada nije naučio da ubedljivo laže. "Nemoj ni pokušati da se baviš trgovinom", često mu je govorio deda Al. "I nikada ne igraj poker sa nepoznatima. Ne igraj ga ni sa kim, zapravo. Šta god da pomisliš, vidi ti se na licu. Malo jači Indijanac!"
     Sa Žoanom je bilo drugačije. Kćer Alberta Brumada mora proći obuku. Mora se naći u prvoj ekipi, tu su se svi slagali. Ali zašto bih se ja patio da bi njoj pomogao da stigne na Mars?
     Možda neće biti samo patnja, mračno je pomislio. Nebo, koje je jutros izgledalo prozirno kao plavičasti kristal, sada je postalo preteći belo. Vrh planine već je nestajao u sve gušćoj magli. Čkiljeći kroz naočare, Džejmi se uverio da vidi kovitlace snega kako se spuštaju niz široki glečer, pravo prema njima.
     Termometar koji je nosio na rukavu jakne pokazivao je da temperatura brzo pada. Sada je već bilo trideset osam ispod nule; s obzirom na ledeni vetar, više je ličilo na minus osamdeset.
     "Pozvaću bazu da pošalju helikopter", doviknuo je Hofmanu i Žoani.
     "Nemoj! Molim te!" uzvratila je Žoana, a glas joj se jedva čuo od maske. "Ne zbog mene. Biće mi dobro."
     "Smrzavaš se."
     Nije mu odgovorila, samo je tvrdoglavo odmahnula glavom. Hofman nije rekao ništa; samo je stajao u mestu, podbočen, očito pokušavajući da se nadiše. Džejmi je usmerio pažnju na Žoanu, sićušan, jadan svežanj unutar debele jakne i maske sa naočarima.
     Nesiguran, sa pipcima straha koji su mu polako puzali duž kičme, Džejmi se ponovo okrenuo da pogleda glečer sa koga se približavala oluja. Imamo možda jedan sat, procenio je. A možda i manje.
     A onda je ugledao kamen, veličine pesnice, taman i upadljiv na gruboj, ispucaloj površini glečera. Kao da ga je čekao, kao da ga je neko namerno tako postavio da bi ga lakše primetio.
     "Gledajte!" pokazao je.
     Potrčao je ka njemu, saplićući se po neravnom ledu, ostavivši Hofmana kraj saonica sa opremom, zaboravivši iscrpljenu i smrznutu ženu koja je stajala kraj Austrijanca.
     Kleknuo je na led i zagledao se u svoje otkriće. Crn, izbušen kao vrh neeksplodiranog projektila, svakako je bio meteorit. Da li je sa Marsa? Džejmi je pronašao već četiri kamena u svojim pohodima po glečeru. Svi su predstavljali razočaranje, bili su samo obične 'zvezde padalice'.
     No, ovaj je izgledao drugačije. Kladim se da je šerogit. Odvaljen sa Marsa pre par stotina miliona godina ogromnim udarom meteora. Bog zna koliko dugo je lutao kosmosom pre nego što ga je konačno zahvatila Zemljina sila teže, pa ga povukla da se sruši na ovaj glečer. Verovatno je proveo u ledu milione godina, čekajući da ispliva na površinu kako bi ga neko našao. Ja.
     "Je li...?"
     Džejmi se okrenuo i pogledao Hofmana koji se naginjao nad njim.
     "Sa Marsa je!" povikao je Džejmi.
     "Jeste li sigurni?" Jasno se čulo kako Austrijancu cvokoću zubi.
     "Pogledajte ga! Tamo gde nije pocrneo, vidi se da je ružičast, pobogu!" odgovorio je, ne mogavši da sakrije koliko je uzbuđen. "U svakom slučaju, dovoljno je dobar da nas odvede kući." Preturao je po dubokim džepovima jakne dok konačno nije našao radio veličine dlana i prineo ga ustima iza maske. "Pozvaću helikopter. Našli smo nešto važno. Ovaj kamen je naša karta za povratak u MekMardo."
     Niko neće moći da im prebaci što su skratili boravak na glečeru. Imali su u rukama nešto što je možda delić Marsa, a sa planine im se približavala oluja.

     8.
     Gotovo dvanaest časova kasnije, Džejmi je umorno išao iz geološke laboratorije u svoju sobu, još smrznut iznutra. Oluja koja se spuštala sa planina zahvatila je i bazu MekMardo, zavijajući kroz debelo izolovane zidove kao vojska varvara u napadu, gomilajući sneg sve do krova. Ipak, baza je bila prijatno topla dok je Džejmi išao kroz uzan i nizak hodnik ka svojoj sobici. Jedino što se još nije osećao sasvim zagrejan.
     Žoanina soba bila je blizu njegove, vrata su bila otvorena. Zavirio je unutra. Žoana je sedela za stolom, prelećući prstima preko tastature kompjutera.
     Podigla je pogled i videla ga.
     "Uđi, molim te", rekla je. "Čekala sam te."
     Ustala je od stola i pošla ka njemu. Džejmiju je i dalje izgledala kao zalutalo dete. Sićušne šake, krupne, smeđe oči. No, u tesno pripijenom kombinezonu videlo se da joj telo uopšte nije dečije. Osetio je komešanje duboko u sebi dok je ulazio, pa je nespretno stao pred njom.
     "Baš pišem pismo ocu, da mu kažem šta si učinio zbog mene na glečeru", rekla je. "Želela bih da ti se zahvalim zbog toga."
     "Šta sam uradio?"
     Žoana se nasmešila i Džejmi je shvatio koliko su joj usne senzualne.
     "Trebalo je mnogo ranije da pozoveš helikopter da nas pokupi. Video si koliko mi loše ide."
     Nije znao šta da odgovori. Šake su mu iznenada postale nespretne kao da mu je neko navukao boksreske rukavice. Konačno se snašao, pa je zakačio palčeve za džepove farmerki.
     "Da su morali ranije da nas pokupe sa glečera", nastavila je Žoana svojim šaputavim glasom, "to bi značilo kraj mojih nada da ću biti u prvoj ekipi. A to verovatno važi i za dr Hofmana."
     "Ne obavezno", promrmljao je Džejmi.
     "Hvala ti što si ostao uz mene i zaštitio me."
     Slegnuo je ramenima.
     "Mom ocu će prepući srce ako ja ne budem u ekspediciji", tiho je rekla. "Toliko je želeo da sam ode na Mars. Ako ga i ja izneverim..."
     Džejmi je poželeo da je uhvati za ramena, da je privije uza se i poljubi. Umesto toga, nastavio je razgovor. "Ionako bi morali da pošalju helikopter, jer oluja je išla pravo na nas."
     "Da. Možda." I dalje ga je gledala u oči.
     "Ovaj... meteorit je, izgleda, stvarno sa Marsa", brzo je rekao Džejmi. "Ima pravi odnos izotopa inertnih gasova. I visok sadržaj piroksena."
     Malo je podigla obrve. "A organske materije?"
     "Doroti Loring upravo pravi preseke za mikroskop."
     Žoana se okrenula ka stolu da isključi kompjuter. "Moram da pođem u laboratoriju. Trebalo je da me pozove."
     Džejmi je pošao korak ka vratima dok je ona preturala po disketama na stolu; najzad je pronašla jednu i stavila je u džep.
     Potom se okrenula i pogledala Džejmija kao da je potpuno zaboravila na njegovo prisustvo. "Zaista želim da ti se zahvalim što si mi pomogao. Veoma si me zadužio."
     "De nada."
     Opet je obišla oko stola i zaustavila se na pola koraka od Džejmija. "Meni je to mnogo značilo."
     Zagledan u njene podignute smeđe oči, Džejmi ju je pogladio vrhovima prstiju po obrazu, nesigurno, oklevajući.
     Žoana se trgla i povukla se, pocrvenevši. "Ne smeš to!"
     "Nisam..."
     Odmahnula je glavom. "Ne smemo se upuštati u međusobne veze. To ti je poznato. Neće nas pustiti u misiju ako samo i pomisle..."
     "Izvini", rekao je Džejmi. "Nisam hteo da te uznemirim."
     "Ne, samo..." Žoana je gotovo kršila prste. "Ne mogu ni sa kim da se upuštam, Džejmi. Ne sada. Razumeš me, zar ne? To bi uništilo sve."
     "Naravno", rekao je. "Razumem."
     Više nije govorila da će pozvati oca. Nije se brinula zbog nepravde, niti što ima protekciju kao Brumadova kćer. A nema smisla da se upušta sa tipom koji ionako neće ući u ekipu, gorko je pomislio Džejmi.
     "Sadam moram da pođem u laboratoriju", rekla je Žoana.
     Sklonio se u stranu kako bi je pustio da prođe, a onda je izišao u uski hodnik i gledao je kako žuri prema laboratorijama.
     To veče, u prepunoj trpezariji, Žoana se držala podalje od njega. Kada su mu ostali čestitali što je našao stenu sa Marsa koja sadrži i tragove organskih materija, Džejmi je promrmljao nešto nalik na zahvalnost i rekao da je samo imao sreće.
     "Naravno, vama je jasno", rekao je Hofman, koji je sedeo preko puta Džejmija, "da sam ja geolog u ovoj grupi, a vi ste samo vodič, prema tome ja ću vršiti dalja ispitivanja meteorita. To je sada moj posao, a ne vaš."
     Zavladala je mrtva tišina. Džejmi je gledao Austrijanca u oči i video, duboko ispod uobražene spoljašnjosti, nešto nalik na molbu, kao kada davljenik očajnički traži ruku koja bi ga izvukla.
     "Mislio sam da ćemo to raditi zajedno", kruto je rekao.
     "Naravno, možete mi asistirati", rekao je Hofman.
     Džejmi je klimnuo glavom, ustao i izišao iz trpezarije. Izvuci se pre nego što napraviš gužvu. Povuci se u samoću, kao ranjeni kojot. Požurio je kroz polumračan hodnik u svoju sobu i bacio se na ležaj, potpuno obučen, osećajući se kao budala na šest različitih načina, dok je napolju oluja besnela oko zavejane baze.

     9.
     "Moram da razgovaram sa tobom kao sa lekarom, ali privatno." Žoanin glas je drhtao.
     Entoni Rid je podigao pogled sa kompjutera. Ona je stajala na ulazu u ambulantu, sa izrazom lica kao da će svakog časa briznuti u plač.
     "Uđi", rekao je i ustao. "Zatvori vrata i sedi."
     Žoana je bila gotovo svečano obučena, s obzirom na običaje koji su vladali u bazi; imala je belu bluzu i tesne somotske pantalone koje su naglašavale koliko liči na peščani sat. Ukočeno je sela na stolicu pred Ridovim stolom, grizući donju usnu.
     "Budi sigurna da sve što mi budeš rekla ostaje poverljivo, samo između nas dvoje", rekao je Rid, zavalivši se u stolici. Ova je odgovorila krckanjem.
     Video je da je Žoana strašno uznemirena. Nervozna i uplašena. Shvatio je da je Hofman konačno napao. Austrijanac je zagrizao mamac.
     "Ono što imam da kažem može biti povezano sa tvojim poslom, s obzirom na to da se tiče osoblja odabranog za misiju", rekla je Žoana.
     Rid je pazio da mu lice ostane potpuno ozbiljno.
     "Moraš mi obećati da ništa od ovog što ti kažem nećeš preneti upravi projekta."
     Rid se nagnuo ka njoj, položivši podlaktice na sto. Progovorio je svojim najboljim profesionalnim glasom. "Ako ono što imaš da mi kažeš zaista ima velikog značaja za misiju, onda me stavljaš pred veliku etičku dilemu."
     Klimnula je glavom i duboko uzdahnula. Rid se divio pokretima njene bluze, iako je bila zakopčana sve do grla.
     "Moram razgovarati sa tobom nezvanično", rekla je. "Kada završim, možemo odlučiti šta je važno za misiju, a šta je potpuno lično. Da li ti to odgovara?" Naprosto ga je preklinjala pogledom.
     Rid se ponovo zavalio u izmučenu stolicu i vedro odgovorio. "Da, da, naravno. To je u redu. Hoću da se opustiš i da sasvim otvoreno govoriš."
     Žoana se zagledala u kompjuter na stolu. Rid se nasmešio, pružio ruku i isključio ga.
     "A sada", rekao je, "u čemu je problem?"
     Oklevala je pre nego što je odgovorila. "Ovaj... jedan član grupe..." ućutala je.
     Rid je malo sačekao, a onda rešio da je podstakne. "Šta je uradio jedan član grupe? Uvredio te? Napao te? Šta je bilo?"
     Raširila je oči. "Oh, ništa slično!"
     "Zaista?"
     Kao da je osetila olakšanje. "Jedan muškarac pokušao je da mi se nabacuje, ali to nije nikakav problem. Znamo kako da se ponašamo prema njemu."
     "Ko to mi?"
     "Sve žene u grupi."
     "Hoćeš da kažeš da su ti se neki muškarci naturali?" upitao je Rid.
     Žoana se nasmešila. "Naravno. Umem da iziđem nakraj sa tim. Nije u tome problem."
     "Nisu bili uporni? Nisu ti pretili?"
     Odbacila je tu pomisao vrlo ženstvenim sleganjem ramena. "Postoji samo jedan koji je stvarno dosadan."
     "Dr Hofman", ubacio je Rid.
     "Kako si znao?"
     "Je li te on gnjavio?"
     "Pokušao je. Isprva sam se malo zabrinula; delovao je tako uporno."
     "I?"
     "Naučila sam kako da se ponašam prema njemu. Mi žene se međusobno pomažemo, znaš."
     Rid se jedva uzdržao da se ne namršti. "Pa, u čemu je onda problem?"
     Žoanin osmeh je nestao. Ponovo je izgledala uznemireno. Osvrnula se pre nego što je odgovorila. "U dr Votermenu."
     "Džejmi?"
     "On je odustao od prilike da pođe u misiju, kako bi pomogao meni."
     "Koliko sam razumeo", kruto je odvratio Rid, "nije se dobrovoljno prijavio za to. Dr Li mu je naredio da tako postupi."
     "Da, znam", rekla je Žoana. "Ali ipak - on je tako ljubazan, mnogo mi pomaže. U nekoj drugoj situaciji..."
     "Pobogu, devojko, nećeš valjda da mi kažeš kako si se zaljubila u njega!" Rid se užasnuo.
     "Ne, naravno da nisam", odgovorila je, možda prebrzo. "Zajedno smo tek nekoliko dana. Ali..." ponovo je ućutala; čak je i oborila pogled.
     Toni je osećao da ga obuzima zbunjenost. "Bilo bi veoma brzopleto da se upustiš u vezu sa čovekom koga verovatno više nikada nećeš videti po isteku obuke u MekMardu."
     "Znam. To mi je jasno."
     "Pa u čemu je onda problem?"
     "Osećam se kriva što je on zbog mene odustao od prilike da učestvuje u misiji."
     "Razumem." Rid se opustio, pa se ponovo zavalio i prepleo prste. "Naravno. To je sasvim prirodna reakcija."
     "Šta da radim?"
     Rid je raširio ruke. "Da radiš? Nemaš šta da radiš. Odluku o Votermenovom ostanku ovde nisi donela ti; nisi odgovorna za njegovu sudbinu."
     "Ali jesam! Zar ne razumeš?"
     Rid je pokazao na kompjuter i nasmešio se svojim najubedljivijim lekarskim osmehom. "Draga moja devojko, Votermen je odabran da ti pomogne - kao i ostali, usuđujem se da kažem - zato što su Li i odbor za izbor već odlučili da on neće biti uključen u ekspediciju na Mars. Zar si i na trenutak pomislila da bi uzeli nekoga ko je već odabran za Mars i skinuli ga sa liste samo da bi ti pomagao ovde? Ne. Naravno da ne. Votermenova sudbina već je odlučena. Ti nemaš nikakve veze sa tim."
     Žoana je dugo bez reči zurila u njega. "Jesi li siguran?" konačno je upitala.
     Rid je još jednom pokazao ka kompjuteru. "Znaš, ja zaista imam pristup svim ličnim dosjeima."
     Žoana je duboko odahnula.
     Zagledan u njenu bluzu, Rid je osetio kako mu u utrobi gori razočaranje. Hofman je bio toliko trapav da joj nije ni zasmetao. A sada je dopustila sebi da se zacopa u tog crvenokošca iz divljine. Nisam to planirao za nju. Uopšte nisam.









SOL 2: JUTRO
     Dok je stajao na otvorenom, Džejmi je još jednom shvatio koliko ga Mars podseća na stenovitu, planinsku pustinju severozapadnog Novog Meksika. Pod kosim svetlom praskozorja litice na zapadu crveno su blistale, baš kao i kod kuće.
     No, nebo je bilo ružičasto, a ne plavo, a stenama posuto tle bilo je potpuno golo. Nijedne grančice, niti lista. Nijednog guštera ili pauka, čak ni busena mahovine koji bi razbili beskrajno crvenilo i narandžastu rđu pustinje. Sunce je bilo malo i slabo, suviše udaljeno da bi davalo toplotu.
     Veličanstvena pustoš. Neki astronaut je to rekao za Mesec, pre više decenija. Džejmi je smatrao da se to više odnosi na Mars. Svet koji je gledao bio je veličanstven, divan, na neobičan, čist, nedirnut način. Ponosan i surov, sa pustinjom grubom i potpuno praznom, sa planinama strmim i golim. Mars je bio ogoljen, ali fantastično lep u svojoj neporecivoj strogosti.
     Pogledavši ka horiznontu, Džejmi je osetio potrebu da pođe što dalje bude mogao, da naprosto zauvek nastavi da ide preko ovog veličanstvenog predela, potpuno tuđinskog, pa ipak toliko nalik na dom. Ljutito je frknuo na samog sebe. Ostavi se te mistike, pomislio je. Ne želiš da budeš prvi čovek koji će umreti na Marsu.
     Ipak, izgledalo mu je kao dobro mesto za umiranje - mrtav svet. Na Zemlji, život se zavukao u svaku pukotinu i ugao koji je našao, od pola do pola. Čak i u suvim pustinjama Antarktika postoji život sakriven u stenju. Ali ovo mesto izgleda mrtvo. Mrtvo kao Mesec. Da ovde postoji ikakav život, svakako bi izmenio izgled planete.
     Džejmi se prisetio priča o stvorenjima od silikona i malim zelenim Marsovcima sa šest udova. Ne procenjuj bez dokaza, upozorila ga je naučnička savest. Budi strpljiv, govorio je jedan još dublji glas. Na ovom novom svetu možda su pravila života drugačija.
     Odmahnuo je glavom pod kacigom kao da pokušava da ućutka raspravu glasova. Skafander je sada poprimio kiselkasti, ali ne i neprijatni miris njegovog tela. Usvojili smo svoja odela, pomislio je dok je nosio još jedan kabasti paket medicinske opreme iz lendera do vazdušne komore u kupoli, balansirajući ga na ramenu kao da je džak kornflejka.
     "Gledajte! Eno ih!"
     Bio je to Konorsov glas, piskav od uzbuđenja. Džejmi je sa njim istovarao poslednje pakete iz lendera. Voznesenski i Rid su prenosili pakete iz vazdušne komore na predviđena mesta unutar kupole. Žene su dobile zadatak da upišu svaki paket u listu inventara na kompjuteru. Toliko o ravnopravnosti polova, pomislio je Džejmi.
     Ispravio se i pokušao da prati pogledom Konorsovu ispruženu ruku. Gornji deo kacige na trenutak mu je zaklanjao pogled, ali kad je malo nakrenuo glavu, uspeo je da ugleda tanku prugu izmaglice kako se proteže ružičastim nebom.
     "Tačno na vreme", rekao je Konors, držeći levu ruku nad vizirom kacige. "Spustiće se u pravom trenutku."
     Kao da potvrđuje njegove reči, začuo se duboki glas Voznesenskog. "Grupa dva u silaznoj putanji. Moramo završiti istovar do trenutka njihovog spuštanja, što je za... pedeset osam minuta."
     Pedeset osam minuta kasnije svih šest članova prve grupe stajalo je između svog lendera i naduvane kupole, gledajući plameno spuštanje drugog lendera.
     Sve u vezi sa ekspedicijom na Mars bilo je organizovano u parovima. Postojale su dve grupe za spuštanje, dve rezervne ekipe na orbiti oko planete, duplikati svakog delića opreme i svakog miligrama zaliha.
     Ekspedicija je bila planirana u stilu 'duplo-juri', što je značilo (kada se zanemari tehnički žargon) da je išla najkraćim mogućim putem na Mars i da će ostati na planeti što je kraće moguće - dva meseca. To je bilo ono 'juri'. Naučnici su se borili protiv takvog plana logikom i ekonomijom; porazili su ih političari, koji su želeli brze i spektakularne rezultate.
     Mada je bilo tačno da je žurba, zapravo, mnogo skuplja od postupnijeg pristupa, koji bi omogućio duži boravak na Marsu, političari su znali da brza misija zahteva manje godina rasprava i bolnih budžetskih kriza nego duga. Osim toga, gotovo svi političari uključeni u misiju na Mars želeli su da vide ljude na crvenoj planeti dok su još na vlasti, tako da im pripadne čast i slava.
     I tako je ekspedicija odjurila na Mars.
     Reč 'duplo' značila je da ekspedicija putuje preko svemirskog prostranstva u dva broda. Objašnjenje je glasilo da, ukoliko jedan brod zadesi neka nesreća, drugi može sam da izvrši čitavu misiju.
     Sada su Džejmi i ostali stajali i čekali drugu polovinu svoje ekspedicije da se spusti na prašnjavu površinu.
     "Eno!" uzviknuo je Voznesenski, i svi su se okrenuli da pogledaju tačku koja se sa neba spuštala ka njima. Onako bezoblična, još je bila suviše daleko da bi se moglo razabrati nešto drugo sem mrlje koja leti preko ružičastog neba, vukući za sobom blistavi plameni rep, kao zvezda padalica.
     Bože, pomislio je Džejmi, tako smo mi izgledali juče.
     Potom se sa vrha mrlje raširila pruga boje i pretvorila se u tri široka, bela padobrana. Lender je usporio i ispravio se, blago se njišući, i počeo da lebdi ka tlu sa tri velika padobrana nalik na anđeoska krila ili na dimne signale pustinjskog plemena. No, i dalje je padao brzo, suviše brzo. Džejmi je nekoliko minuta posmatrao, stegnutog grla, kako lender brzo pada naniže.
     Rastao je i rastao dok se nije pretvorio u nezgrapnu kombinaciju tanjirića i šoljice; okrugli vazdušni kočionik nalazio se na vrhu cilindričnog tela samog lendera. Džejmi je primetio da je keramička donja strana kočionika pocrnela i mrljava od zagrevanja tokom leta kroz gornje slojeve Marsove atmosfere.
     Padobrani su se iznenada odvojili od lendera i odlepršali, nalik na izgubljene anđele koji lutaju nad marsovskim predelom. Letelica kao da se zateturala u vazduhu. Iz kontrolnih mlaznica pojavili su se oblačići sivobele pare dok se lender ispravljao, zaustavivši se na trenutak u padu.
     Retro-rakete su radile u kratkim mahovima, podižući šljunak i male kovitlace prašine sa tla dok su se ogromna šoljica i tanjirić polako, polako spuštali, pridržavani vrelim dahom raketa. Džejmi je kroz kacigu čuo povremeno brujanje raketa, nalik na stakato kreštanje uplašene ptice.
     Lender se spuštao na preko sto metara od njih, ali je ipak podigao malu oluju prašine koja je zastrugala o Džejmijev skafander. Odupro se zemaljskom refleksu da se nagne ka vetru; u ovoj retkoj atmosferi nije bilo ozbiljnog pritiska.
     Buka je konačno uminula, pesak je prestao da leti, a delovi vazdušne kočnice opusitli su se do tla nalik na uvele latice ogromnog metalnog cveta.
     "To je to!" začuo je Džejmi u slušalicama. "Spustili smo se!"
     Bilo je neobično malo rasprava oko jezika koji će se koristiti na Marsu. Naučnici su više od pola stoleća koristili engleski kao svoj opšti međunarodni jezik. Kao i piloti i njihove zemaljske posade. Nekoliko političara pokušalo je da se usprotivi, više zbog nacionalnog ponosa nego iz nekog ozbiljnijeg razloga. Posebno je bilo problema sa Francuzima. No, na kraju su i oni morali da se suoče sa činjenicom da je jedini jezik koji razumeju svi njihovi kandidati za ekspediciju upravo engleski.
     Ipak, Voznesenski je sa pilotom drugog lendera, Aleksandrom Mironovim, razgovarao na ruskom, a za to vreme su Ilona Malater i Toni Rid postavljali malene video-kamere na tronožna postolja.
     Žoana Brumado, u svom drečavo narandžastom skafandru, okrenula se ka Džejmiju. "Pretpostavljam da smo nas dvoje samo štitonoše."
     "Votermene!" začuo se glas Voznesenskog. "Uzmi foto-aparat i snimi vazdušne kočnice."
     "Jedan štitonoša", rekao je Džejmi Žoani.
     "Brumado!" nastavio je Rus. "Snimi zračenja gasa iz druge letelice."
     Džejmi je čuo Brazilkin smeh. "Nema štitonoša."
     Posle nešto više od četvrt sata, ulaz druge letelice se otvorio i do crvene prašine skliznule su tanke metalne lestvice. Na ulazu se pojavila prilika u purpurnom skafandru. Mora da je to drugi Rus, pomislio je Džejmi dok je snimao fotografije za zvaničnu istoriju ekspedicije.
     Šest prilika u skafandrima polako se spustilo niz lestvice, jedna za drugom, i sakupilo se pred video kamerama, tako da je lender bio iza njih. I oni su izgovorili ozbiljne, kratke govore o trijumfu ljudskog pohoda i o slavi ljudske inteligencije i radoznalosti.
     Džejmi je znao da se u drugoj grupi nalaze Rus, Amerikanac, meteorolog iz Japana, geolog iz Indije, geofizičar iz Egipta i geohemičar, Francuskinja, jedina žena u drugoj grupi.
     Političari su se strašno trudili da zadovolje što više nacija - i da privuku što veći broj da sarađuje u 'Projektu Mars' koji je stajao četvrt biliona dolara. Doduše, moralo se priznati, kada bi došli u sukob nacionalni ponos i naučne potrebe, nacionalni ponos nije pobeđivao baš svaki put. No, ako je za put na Mars odabrana biohemičarka iz Izraela, onda je bilo potpuno neophodno da se pošalje i jedan sledbenik Islama. Bilo je važno da budu zastupljeni i Japan i Francuska. I, naravno, morao je biti jednak broj Rusa i Amerikanaca.
     Džejmijevo uskakanje u poslednjem trenutku umesto oca DiNarda poremetilo je rusko-američku ravnotežu, i mada se tu ništa nije moglo, Moskva nije bila oduševeljena, a začudo ni Vašington.
     Prva grupa počela je da pomaže drugoj oko istovara sletno/uzletnog vozila. Kasnije tokom dana stići će, automatskim, jednosmernim lenderima bez ljudske posade, još opreme iz broda na orbiti. Voznesenski je bio odgovoran za ekipu na tlu, dok je Pit Konors bio proglašen za zamenika. No, Džejmi je u slušalicama i dalje čuo razgovor na ruskom; dvojica kosmonauta su razgovarala, ne obraćajući pažnju na ostale.
     A onda se Džejmi iznenadio kad ga je Voznesenski potapšao po ramenu skafandra.
     "Dođi u komunikacioni centar", rekao je Rus. "Komandant ekspedicije želi da razgovara sa tobom."
     Džejmi je bez reči bolje namestio paket opreme za hemijske analize koji je nosio i pošao za Voznesenskim u vazdušnu komoru. Pošto je upumpan vazduh i pošto su usisali crvenu prašinu sa čizama, ušli su pod kupolu. Džejmi je spustio paket na ulaz i bez razmišljanja podigao vizir kacige dok je išao sa Rusom prema komunikacionom pultu.
     Opet mu je puklo u ušima. Vazduh unutar kupole predstavljao je običnu zemaljsku mešavinu kiseonika i azota, sa normalnim zemaljskim pritiskom i prijatnom temperaturom. Skafandri su bili podešeni na gotovo normalan zermaljski atmosferski pritisak. Gotovo, ali ne sasvim. Prelazak iz skafandra na 'normalan' vazduh osećao se u Džejmijevom unutrašnjem uhu. Bila je to jedna od onih sitnih smetnji o kojima nijedan potencijalni istraživač nije hteo ni da zucne tokom obuke, iz straha da ga ne izbrišu sa spiska. Ovde, na Marsu, strašno je smetala. A ovo je bio tek drugi dan.
     Dr Li Čengdu, komandant ekspedicije, bio je strašno besan na Džejmija Votermena. Jedini primetan znak njegovog besa bilo je blago pulsiranje vene na čelu, odmah iznad levog oka. Inače mu je lice predstavljalo masku smirenosti. Jednodelni kombinezon boje masline koji je nosio komandant nije bio sasvim običan: umesto otvorenog izreza oko vrata, kakav su nosili svi ostali, dr Li je stavio krutu kragnu. Džejmi se upitao da li to predstavlja nekakav simbol.
     Džejmi je bio zbunjen dok je sedao za pult pred glavnim ekranom. Oko njega se nalazilo još šest ekrana, koji su prikazivali istovar što se odvijao napolju. Voznesenski je stajao iza Džejmija kao policajac koji čuva zatvorenika tokom saslušanja.
     "Dr Li", rekao je Džejmi, još u svom plavom skafandru i kacigi.
     "Dr Votermene."
     "Želeli ste da razgovarate sa mnom?"
     Li je duboko udahnuo, a nozdrve su mu treperile kao da se nečeg gadi. "Upravo sam primio vrlo neprijatnu poruku iz Kalinjingrada, a potiče iz Hjustona."
     Džejmi je pokušavao da mu lice bude kruto i prazno kao i komandantovo.
     "Vaša, američka kontrola misije vrlo je uznemirena što niste izgovorili reči koje su vam dali za prvu izjavu sa površine Marsa."
     "Da, pretpostavljam da je tako." Naravno da su se uznemirili. Anglosi u Vašingtonu uvek se uznemire kada neki Indijanac ne igra po njihovim pravilima.
     "Zašto ste rekli to što ste rekli? I šta je to značilo? U Sjedinjenim Državama ste, izgleda, izazvali pravu senzaciju."
     Džejmi je blago odmahnuo glavom. "Nisam želeo da pravim senzacije. Nisam ni znao šta ću reći sve dok nisam začuo sopstveni glas. Reči... naprosto su mi izletele iz usta."
     "Ali šta znače?"
     "To je stari pozdrav Navahosa. Kao 'aloha' na Havajima, ili kao 'ćao' kod Italijana. Bukvalno bi se moglo prevesti kao 'ovo je dobro'."
     Lijeva kruta ramena primetno su se opustila. Pulsiranje vene se usporilo. "Vaša vlada je strašno ljuta na vas."
     Džejmi je pokušao da slegne ramenima unutar skafandra i ustanovio da je to nemoguće. "Pa, šta mogu da mi urade? Da me pošalju kući?"
     "Mogu mi naložiti da vas odvojim od ekipe na tlu i da vas dovedem ovamo gore!" Li je ponovo bio besan. "Mogu zahtevati da pošaljem dr O'Haru na površinu, a vas da tokom ostatka misije zadržim na orbiti!"
     Džejmi je osetio da mu se utroba grči. "Vi to ne biste uradili!" Ovo je bilo više pitanje nego izjava.
     "Nisu mi to naredili. Zasad."
     Hvala Bogu, pomislio je Džejmi.
     "U svakom slučaju, žele da dobiju objašnjenje vaših reči: vašu pisanu izjavu šta vam to znači i zašto ste rekli baš to umesto onoga što je trebalo da kažete."
     Džejmiju je to bilo besmisleno. Sedeo je u skafandru, na svetu udaljenom od Zemlje sto miliona kilometara, i slušao kako treba da napiše izvinjenje zbog tri reči koje su mu spontano izletele. Ili će biti kažnjen kao đak zabušant.
     "Hoćete li napisati tu izjavu?" pitao je Li.
     "Ako odbijem...?"
     "Bojim se da će zahtevati da vas udaljim iz ekipe na tlu. Morate se setiti da je vaše određivanje za ekipu na tlu u poslednjem trenutku izazvalo dosta problema u Vašingtonu, a i drugde. Molim vas, nemojte dalje ugrožavati svoj položaj."
     Džejmi se setio onog paničnog vikenda, žurnih telefonskih razgovora i letećih poseta porodici. I oproštaja sa Edit.
     Komandant ekspedicije zauzeo je smirenije, čvršće, dostojanstvenije držanje. "Moj savet, ukoliko vam to išta znači, jeste da napišete kratku izjavu i kažete kako ste bili obuzeti uzbuđenjem kada ste stupili na površinu Marsa, pa ste nesvesno prešli na jezik svojih predaka. Zbog toga vas niko ne može kriviti."
     "A čak je i istina", rekao je Džejmi.
     Kinez mu se očinski nasmešio. "Vidite? Blagi odgovor odvraća gnev."
     Džejmi je klimnuo glavom. "Vidim. Hvala vam."









DOSJE: DŽEJMS FOKS VOTERMEN
     Kada je Džejmi imao devet godina, prvi put su ga poslali u Novi Meksiko da provede leto sa deda Alom. Majci se to nije dopadalo, ali i ona i otac imali su pred sobom veliko letnje putovanje, predavanja i seminare koji će ih voditi preko Pacifika: u Australilju, Novi Zeland, Singapur i Hong Kong. Nisu nimalo želeli da vuku sa sobom jednog devetogodišnjaka, a nije im padalo na pamet ni da odbiju aranžman u kome im je sve bilo plaćeno.
     I tako je, prvi put od zabavišta, Džejmi stigao u Santa Fe. Naučio je da peca, lovi i da voli svog dedu Ala, iako je većinu vremena, zapravo, provodio u Alovoj radnji na glavnom trgu Santa Fea. Al je bio dobar deda, ali još bolji poslovni čovek. Angloske dame su čitavo leto mazile 'malog indijanskog dečaka'.
     Poslednje nedelje, kad je Džejmi već počeo da tuguje zbog povratka u Berkli, Al ga je poveo u jedan od puebla Navahoa u planinama, gde je kupovao grnčariju i ćebad za koje su Anglo turisti tako skupo plaćali.
     Al je tog dana većinu posla obavljao u trgovačkoj postaji, koja je predstavljala kombinaciju bara i bakalnice sa škripavim daščanim podom, izanđalim drvenim tezgama, polupraznim prašnjavim policama i velikim ventilatorom na tavanici koji se jedva micao. Nekoliko starijih ljudi sedelo je za barom, nemi i bukvalno nepokretni pod šeširima širokog oboda, dok se Al strpljivo i uporno cenkao na Navaho jeziku sa poglavarem puebla. Džejmiju su starci za barom izgledali jednako prašnjavi i izanđali kao čitava odaja.
     Kad mu je dosadilo dedino neprekidno mrmljanje na jeziku koji nije razumeo, Džejmi je izišao i seo na ulubljene drvene stepenice. Sunce poznog popodneva bilo je vrelo kao rastopljena lava, bojeći čitav predeo u bakarno crvenu boju.
     Mršava mačka motala mu se oko nogu, siva i ćutljiva. Par usukanih pasa zlog pogleda ležao je dahćući u prašini preko puta ulice, u senci velikog drveta. Džejmi im je video sva rebra.
     Preko puta, na senovitoj verandi pred kućom koja je vapila za krečenjem, sedela je devojčica od šest-sedam godina i igrala se sa kučetom, veselim smotuljkom kovrdžavog krzna. Džejmi je pomislio da joj priđe, ali nije znao ni reči Navaho jezika. Devojčica je grlila kuče, milovala ga i tepala mu na svom jeziku.
     Onda je spustila kuče i podigla ga držeći ga za rep. Psić je skiknuo i pokušao da je ujede. Ona ga je brzo pustila i skočila na noge. Počela je da viče na engleskom. "Bezobraznik! Kako si nevaljao! Uvek praviš nevolje, uvek se biješ! Poslaću te kod direktora. Napolje iz razreda! Idi kod direktora! Reći ću tvojoj majci kakav si!"
     Iako mu je bilo samo devet godina, Džejmi je odmah shvatio da devojčica oponaša Anglo učiteljicu.
     Utom se kroz otvorena vrata senovite kuće javila njena majka i strogo joj se obratila na Navaho jeziku. Džejmi je primetio da kraj njega stoji deda i smeje se čitavoj situaciji.
     "Šta joj je to rekla, Ale?" upitao je Džejmi, ustajući.
     "Samo da ne muči kuče", nasmejao se deda. "I da ne ismeva učiteljicu pred belcem."
     "Belcem?"
     "Mislila je na tebe, sinko."
     "Ali ja nisam belac."
     "Njoj verovatno tako izgledaš", rekao je Al.
     Sledeće nedelje Džejmi se vratio u Berkli, gde su njegovi roditelji izrazili veliko zadovoljstvo što im se sin nije pretvorio u 'divljeg Indijanca'.









ORBITA OKO MARSA
     Užasno je neprijatno biti mudrac.
     Li Čengdu zurio je u prazan komunikacioni ekran. I dalje mu se priviđalo tvrdoglavo lice Džejmsa Votermena. Pošteno lice, pomalo četvrtasto, sa širokim jagodicama i blagim nagoveštajem azijskog porekla u obliku očiju. Prodorne crne oči koje su zaista predstavljale prozore duše.
     Nisam smeo da se iznerviram zbog njega, ljutnuo se Li. Bio sam besan zato što je on dole na planeti, a ja moram da čučim u ovoj svemirskoj konzervi, i uopšte neću kročiti nogom na Mars.
     Znao je da je bilo više razloga. Rusi, Amerikanci, Japanci - pripadnici devetnaest nacija živeli su zbijeni na sto miliona kilometara od Zemlje. Biću veoma iznenađen ako ne budemo imali nijedan nervni slom do povratka na Zemlju. Čak ni Japancima ne prija ovako gusta naseljenost.
     Inženjeri su predvideli sve fizičke probleme u misiji na Mars, ali su potpuno zanemarili sve oko čega su brinuli psiholozi. Ne, tačnije, prenebregli su sve te brige naredivši psiholozima da odaberu 'dobro uravnotežene' ličnosti koje će ostati stabilne čak i pod prenapregnutim uslovima koji će vladati tokom ekspedicije. Li nije znao da li da se smeje ili da plače. Da ostanu stabilni u ovakvim uslovima! Kako čovek da ostane stabilan kada mora da se odrekne seksa gotovo dve godine? Misiju je trebalo da planiraju Polinežani, a ne Rusi i Amerikanci. Dva najčednija naroda na svetu.
     A sada je ovaj američki Indijanac uzbunio svoju vladu tim nepromišljenim rečima. To niko od nas nije planirao.
     Barem se prenaseljenost smanjila otkako je polovina posade sišla na površinu. Li se zavalio u udobnoj fotelji. Krajičkom oka primetio je crvenkasti srp Marsa kako prolazi kraj okruglog prozora njegove kabine. 'Mars 2' je na orbiti i dalje bio okrenut prema svom blizancu, 'Marsu 1', udaljenom pet kilometara, pri čemu su oba broda rotirala oko zajedničkog središta kako bi održala osećanje marsovske gravitacije. Ako se pokaže potrebno da neko iz brodova siđe na površinu, moći će da pođe odmah. Svi su bili navikli na Marsovu silu teže.
     Liju je bilo drago što tokom dugog putovanja nisu morali da žive u bestežinskom stanju. U nultoj gravitaciji uvek mu je bilo muka; bilo mu je neprijatno čak i od pomisli na beskrajne mesece lebdenja.
     Duboko je uzdahnuo, odgurnuo stolicu od komunikacionog pulta i ustao, visok gotovo dva metra, mršav kao drška od metle. Čvrsto zakopčana kragna na kombinezonu skrivala je stari ožiljak preko grla, uspomenu na nemire u studentskim danima u Šangaju. Jedini ukras na odelu boje masline bila je kartica sa imenom na levoj strani grudi i oznaka Prve ekspedicije na Mars koja je stajala na ramenu.
     Baš glupo od Amerikanaca što se uzbuđuju zbog nekoliko reči, pomislio je. Ipak, oni nikada nisu sasvim razrešili svoje probleme sa Indijancima. Li se namrštio. Ne, više ih ne zovu 'Indijanci'. Rođeni Amerikanci? Amerindijanci? Reči su veoma važne, pomislio je, pogotovo u zemlji kojom vladaju mediji.
     Kao komandant Prve ekspedicije na Mars, Li Čengdu je imao i potpunu moć i potpunu odgovornost. Pod njim je bilo dvadeset četvoro podređenih. Polovina, kojoj su svi zavideli, nalazila se na površini Marsa. Votermen nije odmah izabran za geologa, nije bio čak ni drugi na spisku. Ali mladić je stigao na Mars; njegov Tao toliko je moćan da povija i menja putanje svih osoba koje dođu u dodir sa njim, čak i moju.
     Mi koji smo ostali ovde gore, da čučimo na orbiti, svi smatramo sebe drugorazrednim. I na orbiti ima važnog posla, ali osim nekolicine koji će posetiti mesece, naučnici bi mirne duše ubili nekoga za priliku da zamene bilo koga od muškaraca i žena dole na površini.
     Postajem melodramatičan, uzdahnuo je. Sve su to odrasla ljudska bića, najzdraviji i najstabilniji muškarci i žene, odabrani između hiljada koji su se prijavili za ekspediciju. Svi smo suočeni sa stresovima i emocionalnom napetošću. Bilo bi glupo očekivati nešto drugo. Moj posao je da razrešim te probleme i da pazim da ne ometaju odvijanje naše misije.
     Ali koliko je zdrav i stabilan onaj Amerikanac koji progovori Navaho jezikom pred svim medijima sveta? Koliko je zdrav i stabilan iko ko poželi da odleti na drugi svet, rizikujući život radi uzbuđenja da se iskrca tamo gde još ljudska noga nije stupila?
     Ah, pomislio je dr Li, to je neka vrsta božanskog ludila. Čovek je istraživačka životinja, lutalica, tako je oduvek bilo. Preci mladog Votermena ne bi inače nikada dolutali iz Azije u Ameriku.
     Kontrolisanje dvadeset četiri lutalačke duše i istovremeno umirivanje njihovih nadzornika tamo na Zemlji - to zahteva strpljenje jednog Konfučija, inteligenciju jednog Ajnštajna i lukavstvo jednog Makijavelija. A ja nisam ni prineti nijednom od njih.
     No, što se tiče ovih mladih muškaraca i žena, što se tiče kontrole misije u Kalinjingradu i Hjustonu, ja sam sve to, i još i više. Ako ništa drugo, onda da bih ih zaštitio od političara sa Zemlje. Mada bih najviše voleo da malo poradim na onoj vitkoj plavuši koja se bavi kartografskim kamerama. Kako izazovan osmeh!
     Li je duboko uzdahnuo. Užasno je neprijatno biti mudrac.









SOL 2: VEČE
     "TO-šima", ispravio ga je Japanac. "Ne To-ŠI-ma."
     Džejmi je nehotice pognuo glavu, prihvativši izgovor meteorologa. Tošimin glas bio je blag; govorio je smešeći se, ali bilo je jasno da mu je stalo da se njegovo ime izgovara na njegov način. Izgledao je krupan za Japanca; nešto viši od Džejmija, nabijen, sa okruglim i pljosnatim licem.
     Trpezarija je bila gotovo prepuna kad su svih dvanaestoro sedeli u njoj. Sastavili su sva tri stola i, posle dugog dana istovara zaliha i opreme, slavili su za svečanom večerom.
     Voznesenski i njegov sunarodnik, Mironov, sedeli su rame uz rame u čelu stola, nalik na dva hidranta u sivim odelima. Američki astronauti, Konors i Pol Abel, bili su levo od Rusa. Tri žene sedele su preko puta Amerikanaca, a ostali naučnici smestili su se duž stola.
     Džejmi je proveo više od sata slobodnog vremena posle istovara drugog S/UV sastaljajući pismo za Hjuston. Upotrebio je Lijeve reči onoliko koliko je mogao da i ih se seti: "Obuzela su me osećanja prilikom stupanja na površinu Marsa, pa sam nehotice prešao na jezik svojih predaka." To bi trebalo da zadovolji one picajzle, pomislio je dok je slao izvinjenje u brod na orbiti.
     Sada je sedeo za stolom između Seidžija Tošime i Tonija Rida.
     "Pitam se zašto Japanci nisu imali predstavnika prilikom prvog spuštanja", govorio je Toni dok je jeo svoje odmrznute goveđe šnicle. "Na kraju krajeva, da nije japanskog doprinosa oko sredstava i elektronike, ne bismo ni stigli ovamo."
     Tošima je podigao pogled sa tanjira punog pirinča i ribe. "Te odluke donose političari. Japan nije toliko preponosan da bi nam bio važan jedan dan. Dovoljno je što smo uključeni u ekspediciju."
     Rid je namignuo Džejmiju i nastavio da podbada Japanca. "Da, ali ipak - čak i Izrael i Brazil dobili su mesto ispred Japana."
     "Pa čak i Engleska", primetio je Tošima.
     "Ah, ali Engleska predstavlja Evropsku zajednicu", brzo je odvratio Rid.
     Tošima je blago klimnuo glavom.
     "A onda, naravno", ljubazno je nastavio Rid, "tu je i narod Navahoa."
     Džejmi je spustio plastičnu viljušku. "Toni, znaš jednako dobro kao i svi mi da je odluka ko će biti u kom brodu odredila redosled spuštanja. Zašto potežeš tu priču?"
     "Zaista", rekao je Tošima, "Dovoljno je što smo ovde, bez obzira na to ko je nekoliko sati ranije spustio čizmu na tle."
     Rid je ljupko klimnuo glavom i sklonio sa čela neposlušni pramen kose. "Prihvatam vašu veliku mudrost. Izvinite zbog moje engleske želje za takmičenjem."
     Rid se upustio u razgovor sa leve strane, a i Tošima se obratio egipatskom geofizičaru koji mu je sedeo zdesna, tako da je Džejmi ostao sam, pun žaljenja što se pred njim na tacni iz mikrotalasne ne nalazi burito ili makar tako iz samoposluge. Nije okusio valjanu hranu još otkako je otišao iz Hjustona, pre više od deset meseci. Nutricionisti koji su planirali obroke za ekspediciju veoma su pazili na različlite ukuse raznih naroda - ili su barem tako mislili. Džejmi je jeo ono što su oni smatrali italijanskom hranom, jer bilo je pripremljeno za oca DiNarda: sojin žele koji bi trebalo da izgleda kao teletina; špageti koji su nekim čudom ispali suvi i raskuvani u isto vreme. I sve je bilo tako bljutavo! Prokleta žučna kesa oca DiNarda očito je zabranjivala začine. Eto šta se desi kada zauzmeš tuđe mesto, pomislio je Džejmi. Jedi DiNardovo jelo i budi zadovoljan što si tu, na njegovom mestu.
     Pogledao je tri žene, koje su razgovarale među sobom. Ilonino otmeno lice je živnulo, smešila se dok je govorila uz mnogo pokreta rukama. Mala Žoana izgledala je gotovo žalosno, kao da je čula loše vesti. Treća, Monik Bone, klimala je glavom u ritmu sa Iloninim pokretima.
     Boneova je bila sićušna, još niža od Žoane, ali punačka kao provansalska matrona. Bila je najstarija od njih tri; u gustoj crnoj kosi je imala pokoju sedu, a oko očiju bore. Lice joj je bilo okruglo, sa rumenim obrazima na kojima su se javljale jamice kad god bi se nasmešila. Mora da je bila lepotica dok je bila mlađa, pomislio je Džejmi. I mršavija...
     Piće je bilo strogo zabranjeno, to su jasno govorila pravila misije. I zato je, naravno, svaki član ekspedicije poneo na brod par boca u ličnom prtljagu. Džejmi, ubačen u poslednji čas i neočekivano prebačen iz svog stana u Hjustonu na lansirnu rampu na Floridi, nije imao vremena da kupi, pozajmi ili ukrade makar konzervu piva.
     Voznesenski je kucnuo prstima o sto, od čega je ovaj opasno zazvonio.
     "Hoću da jedno bude jasno", rekao je, gotovo režeći, "da je ovo poslednja prilika u kojoj će piće biti dozvoljeno."
     Duž stola se pronelo gunđanje i stenjanje.
     "Imamo mnogo posla, a malo vremena. Piće je strogo zabranjeno; ono predstavlja opasnost po bezbednost."
     Voznesenski je samo citirao pravila misije, ali svi su bili nesrećni.
     "No, pošto je ovo naše prvo zajedničko veče na Marsu", nastavio je, ustajući, "želeo bih da nazdravim."
     Duž stola su se začuli uzdasi olakšanja i pojavili su se osmesi. Sedam muškaraca i tri žene podigli su čaše sa viskijem, votkom, brendijem, vinom i sakeom. Džejmi je podigao svoju čašu vode i primetio da i Voznesenski u svojoj čaši ima nešto prozirno.
     "Prošli smo kroz tešo razdoblje", rekao je Voznesenski, potpuno ozbiljnog lica. Pogledao je Ilonu Malater i nastavio. "Devet meseci u svemirskom brodu stvorilo je izvesne napetosti i izvesne probleme."
     "Barem niko nije zatrudneo", šapnuo je Toni Rid dovoljno glasno da izazove kikot.
     Voznesenski ga je prostrelio pogledom. "Sutra počinje naš pravi posao: osvajanje Marsa."
     Osvajanje? Džejmiju su kroz glavu proletele slike belaca koji osvajaju Ameriku. Nismo zato došli ovamo. Mars niko neće osvojiti.
     "Narednih sedam nedelja predstavljaće test", nastavljao je Voznesenski. "Nemojte se zavaravati. Svako od nas biće iskorišćen do same granice. Mars će nas sve testirati."
     "Ruke počinju da nas bole, Mihaile Andrejeviču", prekinuo ga je Mironov, smešeći se. "Je li ovo zdravica ili govor?"
     Voznesenski se nije nasmešio. Sasvim ozbiljno je još više podigao čašu. "Neka svako od nas nađe na Marsu ono što traži."
     "Za vaše zdorovje!" uzviknuo je Mironov.
     "Zdorovje", ponovio je Voznesenski.
     Svi su ispili čaše. Džejmijeva voda bila je bezukusna, sterilna.
     "Pitam se šta, zapravo, svako od nas traži", javio se Rid sa svog kraja stola.
     "Dobro pitanje", rekao je Abel, američki astronaut, uz osmeh od uha do uha. Džejmiju je ličio na žabu: izbuljene oči, okrugli obrazi, široka iskežena usta. "Ja bih voleo da nađem neku lepu Marsovku koja nije videla muškarca nekih hiljadu godina."
     Nekoliko naučnika blagonaklono se nasmejalo. Ilona ga je nadureno pogledala.
     "Ne, ozbiljno", rekao je Rid. "Baš bih voleo da znam šta se svako od nas nada da će naći na Marsu."
     Džejmi je jeknuo u sebi. Toni suviše ozbiljno shvata svoj posao psihologa ekipe.
     "Ja lično", rekao je Voznesenski, polažući zdepastu šaku na grudi, "želim samo da usklađeno radimo i da niko ne bude povređen, pa da se srećno vratimo kući."
     Mironov je dodao glasnim šapatom, "I da i dalje imaš samo trideset kilograma kada se vratimo na Zemlju!"
     "Ja jedva čekam da letim lebdilicom", rekao je Konors svojim zvučnim, slatkastim glasom.
     "Ja čeznem da vidim veliki Mons Olimpus sopstvenim očima", rekao je Ravavišnu Patel, geolog iz Indije.
     "Planina Olimp, najveći vulkan u Sunčevom sistemu", složio se egipatski geofizičar, Abdul al-Nagib.
     "Ja želim da dokažem da ispod površine tla postoji okean inja", rekla je Ilona Malater. "Teorija ga predviđa, ali želim da ga sama pronađem i da ga kartiram."
     "Život."
     Žoana Brumado izgovorila je samo jednu reč, i svi razgovori su prestali. Svi su se okrenuli ka njoj. Izgledalo je da joj je neprijatno. Njeno srcoliko lice blago je porumenelo.
     "Život, naravno", rekla je Monik Bone, koja je sedela kraj nje. "Žoana je u pravu. Najfantastičnija stvar koju možemo naći na ovom svetu jeste upravo život."
     Ne, pomislio je Džejmi. Najfantastičnija stvar koju ovde možemo naći je inteligentan život. Ili njegovi ostaci.









ŽIVOT
     Drevni nas uče da čuda nisu retka. Svet ih je pun.
     Život je tako uobičajeno čudo da se može pojaviti svuda gde ima vode i svetla. Čak i u pustinji život opstojava, samo ako ima vode i svetla.
     Da li se život pojavio na crvenom svetu? Jesu li Tvorac Čoveka i ostali bogovi stvaranja počeli posao i ovde? Ako jesu, život je tu možda počeo ranije nego na plavom svetu, jer se stenje crvenog sveta ohladilo brže nego na većem, toplijem plavom svetu. U plitkim morima koja su prošarala površinu crvenog sveta, život se mogao uobličiti i početi da se umnožava. Bilo bi teško, jer crveni svet je uvek bio hladniji od plavog. Vode su se često smrzavale i živa bića u njima bi umrla ili zašla u dugi zimski san koji veoma liči na smrt. Ipak, život je otporan.
     Drevni nas uče da ovaj naš plavi svet nije prvi na kome je Narod živeo. Naše pesme o početku govore kako su se Prvi Muškarac i Prva Žena naporno probijali sa jednog sveta na drugi, sa sveta tame i hladnoće na crveni svet gde je Vodeno Čudovište pokušalo da ih udavi u besnoj poplavi zato što mu je Kojot ukrao bebu. Konačno su se uspeli na četvrti svet i izišli na zlatno Sunčevo svetlo, ovde u središtu svemira, među planinama koje označavaju četiri ugla postojanja.
     Prvi Muškarac i Prva Žena nisu došli sami. Doneli su biljke i životinje i razne dobre stvari. Takođe ih je pratio Kojot Varalica. Kojot sila haosa. Kojot koji se uvek trudio da uništi potragu Naroda za redom, skladom i lepotom.









PROCES ODLUČIVANJA
     1.
     Kada je dugo i sa strepnjom očekivana odluka povučena, Džejmi se nalazio u Galvestonu.
     Još od kako se pridružio 'Projektu Mars', Hjuston mu je postao mesto najpribližnije domu. Iako je mesece zaredom provodio na obuci širom sveta, gotovo pola godine na Antarktiku, nedelju za nedeljom na Floridi, pa čak i nedelje na svemirskim stanicama na orbiti oko Zemlje, uvek se vraćao u Hjuston. I kod Edit.
     Edi Elgin je bila voditelj vesti u sedam i jedanaest na stanici KHTV u Hjustonu. Intervjuisala je Džejmija kada je tek stigao u Džonsonov svemirski centar. Poziv ne večeru se pretvorio u odnos za koji su oboje znali da je, u najboljem slučaju, privremen.
     "Ja čak ni ne razmišljam o braku", često mu je govorila Edi. "Bar ne dok ne dospem u Njujork i zaposlim se u nekoj većoj mreži. Možda čak ni tada."
     "Ja ne znam gde ću biti kroz godinu dana", redovno joj je odgovarao Džejmi. "Ako ne uđem u ekspediciju na Mars, verovatno ću se latiti profesure u Kaliforniji."
     "Bez obaveza", rekla bi ona.
     "Ne bih mogao da ih preuzmem čak i kad bih hteo", odgovarao je Džejmi.
     Pa ipak, kad god bi se vratio u Hjuston, vraćao se i njoj. Iako ona nikada nije pričala kako provodi vreme dok je on odsutan, uvek je izgledalo da joj je milo što vidi Džejmija. Bili su neobičan par: tamnoput, uzdržan, snažni polu-Navaho i plavokosa, živahna, uvek nasmešena TV voditeljka. Naravno, nju su prepoznavali kuda god bi pošli. I mada je svakome ko gleda televiziju ona bila Edi, za Džejmija je uvek bila Edit.
     Tvrdila je da je prirodna plavuša i sto odsto Teksašanka, vođa navijačica u srednjoj školi, kraljica lepote na Univerzitetu u Teksasu, gde je studirala elektronsko novinarstvo. Nije bila baš najspretnija sa pravopisom, ali umela je da se savršeno nasmeši dok objavljuje vest o katastrofalnom zemljotresu ili o padu aviona. Iza tog lepog osmeha nalazio se spretan mozak; umela je da prepozna pravu priliku i bila je dovoljno mudra da uvek ostane na oprezu u blizini osoba koje su u makar dalekoj vezi sa novinarstvom. No, sa Džejmijem je mogla da bude ozbiljna i da mu priča o tome kakvu karijeru planira za sebe. On je sa njom mogao da se opusti i da zaboravi na obuku, na Mars i na sve one ljude što stoje između njega i mesta kome se nadao.
     Džejmi se upravo vratio posle tri nedelje provedene u svemirskoj stanici 'Mir 5', gde je radio sa ocem DiNardom na uzorcima stenja koje su sa Marsa donele automatske sonde.
     Mislio je da DiNardo ima moć da donese konačnu odluku ko će biti njegova rezerva u misiji na Mars. Jezuita ga je lišio te zablude tik pre nego što se Džejmi ukrcao na šatl koji će ga vratiti na Floridu.
     DiNardo ga je zamolio da dođe u geološku laboratoriju pre nego što se ukrca u šatl. Sveštenik ga je čekao, vrlo ozbiljan, lebdeći na nekoliko centimetara iznad rešetkastog poda laboratorije, lica toliko naduvenog od preraspodele telesnih tečnosti koja se dešava u bestežinskom stanju da je više ličio na Indijanca nego Džejmi. DiNardo je potpuno brijao sve ređu kosu, ali na obrazima mu se nazirala strnjika.
     "Komisija za izbor donela je odluku", tiho je rekao DiNardo, sa jedva primetnim italijanskim prizvukom u izgovoru. Po njegovom glasu Džejmi je već znao da su vesti loše.
     Bili su sami u geološkoj laboratoriji na svemirskoj stanici, lebdeći u majmunskom polupognutom položaju koji ljudsko telo obično zauzima u mikrogravitaciji. U pažljivo zaptivenom staklenom ormariću iza DiNarda nalazilil su se nizovi uzoraka crvenkastog tla i sitno ružičasto stenje sa površine Marsa. Džejmi je osetio da mu se želudac grči.
     "Na žalost", blago je rekao DiNardo, "izbor je pao na profesora Hofmana."
     "A vi ste se složili?" upitao je Džejmi. Glas mu je bio promukao i napet, kao tetiva luka koja samo što nije pukla.
     "Neću se protiviti odluci." DiNardo se žalosno nasmešio. "Lično bih više voleo da putuješ ti. Mislim da bismo se mnogo bolje slagali. Ali komisija za izbor mora da misli na politiku i na mnoge druge činioce. Ma kakva da je, svaka odluka koju donesu najbolja je koja se mogla doneti."
     "I konačna."
     "Na žalost, jeste. Profesor Hofman će biti geolog broj dva u ekspediciji. Ostaće na brodu na orbiti, a ja ću sići na površinu."
     Jebite se obojica, poželeo je Džejmi da kaže. Umesto toga je klimnuo glavom, toliko stegnuvši usne da je i sat kasnije osećao na njima otisak zuba.
     Sa Kejp Kanaverala smesta je odleteo u Hjuston, a odatle se sa Edit odvezao u Galveston, njenim novim, gipkim, tamnozelenim jaguarom. Odevena u tesne farmerke i svilenu bluzu i sa tamnim naočarima, izgledala je kao filmska zvezda, pogotovo dok joj je plava kosa lepršala na vetru.
     "Ovo je Fordov jaguar", vikala je kroz vetar i buku saobraćaja, pokušavajući da ga oraspoloži. "Pod haubom ima domaći motor i menjač. Izgleda kao jaguar, ali ne moram uvek da vozim sa sobom i engleskog mehaničara!"
     Dok su jurili putem 45, Džejmi je jedva progovarao. Bio je petak po podne, gužva, ali Edit se prodevala između kamiona i drugih vikendaša kao da veruje kako je patrola nikada neće zaustaviti. Džejmi je znao da je ovo njihov poslednji zajednički vikend. U ponedeljak će početi da se pakuje. Želeo je da ode iz Hjustona, što dalje od svemirskog centra, od svega što je u vezi sa misijom na Mars. Što je dalje moguće.
     A kuda? Nazad na univerzitet u Albukerkiju? Da predaje geologiju studentima koji će čitav život provesti tragajući za naftom? Da provodi leta čeprkajući po drevnim meteorskim kraterima dok ostali istražuju Mars? Ili u Berkli, kod roditelja?
     Hotelska soba u Galvestonu nalazila se visoko u jednom od nebodera koji su gledali na Meksički zaliv.
     "Divan pogled, je li?" rekla je Edit, zagrlivši jednom rukom Džejmija oko pojasa dok su zajedno stajali pred klizećim staklenim vratima koja su vodila na malu terasu. Naslonila mu je glavu na rame.
     "Do sledećeg uragana", rekao je Džejmi.
     "Da. Svake godine imamo reportaže o štetama od uragana, i svake godine podiže se sve više ovih nebodera."
     Džejmi se okrenuo ka krevetu i počeo da izvlači pribor za brijanje iz putne torbe.
     "Koju stranu plakara želiš?" upitala je Edit.
     "Nije važno."
     "Stvarno si se izduvao, a?"
     "Do dna", odgovorio je Džejmi, poneo pribor u kupatilo i postavio ga na policu iznad lavaboa, ne potrudivši se da ga otvori.
     Edit je bila na vratima, ozbiljnija nego što ju je ikada video.
     "Od 'Programa Mars' dobili smo obaveštenje da će u ponedeljak ujutro, u Ženevi, objaviti datum polaska."
     Džejmi je klimnuo glavom. "I spisak posade."
     "Ti ne ideš."
     "Ja ne idem na Mars", rekao je.
     Edit se silom, drhtavo nasmešila. "Pa... sve vreme si govorio da ne veruješ da će te izabrati."
     "Sada sam sasvim siguran."
     Smešak je nestao. "Sada smo oboje sigurni."
     Ići će na Mars bez mene, a ja ću nestati u zaboravu, pomislio je Džejmi, ali to nije mogao da izgovori i glasno. Postaću samo još jedan geolog na fakultetu, neću nikuda ići, neću ništa postići. Pogledao se u ogledalu iznad lavaboa: u tamnim očima jasno mu se video bes. Samo ti još treba malo ratničkih boja, rekao je tom ozbiljnom odrazu.
     Edit ga je dovoljno poznavala da bi znala da joj više ništa neće reći. Okrenula se, otišla do klizećih vrata i pokušala da otvori jedno krilo. Zapelo je na pola puta.
     "Prokleta rđa", promrmljala je, provlačeći se kroz uzak otvor da iziđe na terasu. "Vazduh je ovde prepun soli."
     Džejmi je prešao preko sobe i naslonio se na tvrdoglava vrata, a onda ih pritisnuo obema rukama, iz sve snage, obuzet iznenadnim besom. Vrata su zaškripala, ispala iz donje šine i skliznula do kraja u stranu. Džejmi je frknuo i prostrelio ih pogledom dok su nakoso visila sa gornjih klizača. Potom je izišao na terasu. Izlazak iz klimatizovane sobe bio je nalik na prelazak sa sladoleda na vrelu supu. Smesta je osetio znoj pod pazusima.
     Edit nije obratila pažnju na njegovu primenu grube sile. "Lepo izgleda", rekla je, zagledana u mirni Zaliv. "Između uragana, naravno."
     Stao je kraj nje i obema rukama stegao ogradu, pokušavaući da potisne bol i bes. "Jesi li ikada videla Pacifik?"
     "Samo na filmu."
     "Talasi su ogromni. U poređenju sa njim, ovo je barica mleka."
     "Da li si ikada jedrio?"
     "Nisam, zapravo", odgovorio je. "Nikada nisam imao vremena."
     "Ja volim jedrenje. Jedan drugar ima 'hobi Ket'. Strašno je zabavno."
     Džejmi je duboko udahnuo slani vazduh. "Kad sam prvi put video okean, imao sam četiri-pet godina. Moji roditelji preselili su se iz Novog Meksika u Berkli i mislio sam da se u Zalivu nalaze sve vode sveta. A onda su me odveli na plažu i video sam Pacifik. Talasi su bili toliki da sam se nasmrt prepao."
     "Šta'š sada raditi?" upitala je Edit, zaboravivši lekcije iz dikcije.
     Džejmi je i dalje gledao mirnu vodu, talasiće kako prelaze preko zelenoplave površine i razbijaju se u malo pene na peskovitoj obali. Sa ove visine jedva je čuo zvuk blagih talasa.
     "Potražiću posao, valjda."
     "Na univerzitetu ili u privatnoj industriji?"
     "Šta bih, do đavola, ja mogao u privatnoj industriji što ne ume i momak mlađi deset godina?" obrecnuo se, ali se odmah pokajao. Nastavio je znatno mirnije. "Na univerzitet. Ali ne ovde. Ne želim da budem tako blizu ekspedicije na Mars. Ne sada."
     "Ideš u Ostin...?"
     "Možda. Možda bi bilo bolje u Kaliforniji. Najverovatnije u Albukerk." Pogledao ju je. "Ne znam. Sve se suviše brzo desilo."
     "Ali odlaziš svakako."
     "Da, mislim da odlazim."
     Shvatio je da ona pokušava da sakrije bol koji oseća. Džejmi ju je privukao i čvrsto je zagrlio. Edit nije plakala, ali osećao je koliko joj je telo ukočeno. Poželeo je da ona zaplače. Poželeo je da sam zaplače.
     Kada je zazvonio telefon, bilo je dva ujutro.
     Džejmi se na prvi zvuk telefona smesta probudio, ali nekoliko mutnih trenutaka nije shvatao gde se nalazi. Telefon je opet uporno zazvonio. Shvatio je da se kraj njega nalazi Edit i da se meškolji, mumlajući u jastuk.
     Pošto je uspeo da usmeri pogled na digitalni sat na noćnom stočiću, Džejmi je pružio ruku preko njenog nagog tela i podigao slušalicu.
     "Halo."
     "Džejms Votermen?"
     "Ko pita?"
     "Ma hajde, Džejmi, ja sam, Entoni Rid, iz Zvezdanog grada. Imaš li predstavu koliko mi je vremena trebalo da te nađem?"
     "Isise, ovde je dva ujutro. Šta, pobogu, hoćeš?"
     "DiNardo je u bolnici. Žučni napad. Moraće na operaciju."
     Džejmi je smesta seo u krevetu.
     "Šta se dešava?" upitala je Edit, sada sasvim budna.
     "Jesi li me čuo?" pitao je Rid. Ovo je bilo prvi put da Džejmi čuje Engleza uzbuđenog.
     "Da."
     "Tamo gore vlada strašna zbrka. Brumado će doleteti iz SAD, koliko sam čuo. Hoće da se sastane sa komisijom za izbor i dr Lijem."
     "Znači, Hofman je napredovao na mesto broj jedan, a ja ću biti njegova rezerva?" upitao je Džejmi, čudeći se drhtanju sopstvenog glasa.
     "Sada ništa ne znam zasigurno", odgovorio je Rid. "Danas po podne ili u nedelju će sve biti ponovo razmotreno."
     "Šta se dešava?" Sada je i Edit bila uzbuđena. "Jesu li se predomislili?"
     "Šta god radio", nastavljao je Rid, "budi u vezi sa Hjustonom. Možda ćeš morati da odeš tamo u ponedeljak. Ili možda i pravo gore u svemirsku stanicu. Trebalo je da sutra počnemo prevoz na orbitu, ali sve je privremeno zaustavljeno."
     "U redu", rekao je Džejmi drhtavim glasom. "Hvala što si mi javio."
     "Nije to ništa, stari moj. Većina nas mnogo bi više volela da leti sa tobom nego sa onim uobraženkom Hofmanom."
     "Hvala."
     "Srećno!" Veza se prekinula.
     "Šta je bilo?" upitala je Edit, sedeći u krevetu.
     Džejmi je primetio da mu se ruke tresu. "Otac DiNardo se razboleo. Moraće na operaciju. Izgleda da ću ipak biti uključen u ekspediciju."
     "Sjajna stvar!" Edit je iskočila iz kreveta i počela da pretura po tašni koja je stajala kraj prozora sa navučenim zavesama. Džejmi je posmatao njeno vitko, nago telo dok se saginjala nad tašnom, poluglasno mrmljajući.
     "Aha! Evo ga!"
     Uskočila je u krevet, držeći malecki kasetofon.
     "Šta ti je sad?" zbunio se Džejmi.
     "Ovo je intervju na licu mesta sa geologom Džejmsom Votermenom, koji je upravo obavešten da je odabran za ekipu koja će kroz dva meseca poleteti na planetu Mars."
     Nasmejao se, ali Edit je očito bila potpuno ozbiljna.
     "Dr Votermene, kako se osećate sada, kad znate da ste odabrani za učesnika prve ljudske ekspedicije na Mars?"
     "Napaljeno", smesta je odgovorio Džejmi. "Veoma napaljeno."
     Uzeo joj je kasetofon i spustio ga na noćni stočić. Traka je odavno istekla pre nego što su završili sa vođenjem ljubavi.

     2.
     Dok se taksi zaustavljao pred kućom njegovih roditelja, Džejmi je prvi put shvatio koliko je ta kuća obična. Otmeno siromaštvo bilo je uobičajena stvar za profesore univerziteta, čak i ako su nasledili porodično bogatstvo.
     Uspeo je da se ogrebe za prevoz na rezervnom sedištu mlaznjaka T-18, sa jednim od astronauta NASA-e koji je žurio kući, u Zaliv, na kratki vikend. Sada, dok je plaćao taksisti i izlazio na pločnik, osećao se kao da igra u filmu. Amerika srednje klase. Tiha ulica u predgrađu. Skromne kućice. Deca na biciklima. Prskalice po travnjacima.
     Pošao je ka kući, noseći putnu torbu i osećajući se pomalo nestvarno. Kako bi Norman Rokvel naslikao ovu scenu? Ćao, mama, samo sam svratio na par sati da ti kažem da putujem na Mars.
     Pre nego što je stigao do vrata, pojavila se majka, sa osmehom na usnama i suzama u očima.
     Lusila Monro Votermen bila je niska žena, živahna i lepa, rođena u prilično bogatoj porodici iz Nove Engleske, koja je poticala direktno od doseljenika sa 'Mejflauera'. Prvi put kad ju je porodica pustila da otputuje zapadno od reke Hadson, pošla je na letovanje na turistički ranč u planinae zapadnog Novog Meksika. Tu je upoznala Džeroma Votermena, mladog Navahosa čvrsto rešenog da postane profesor istorije. "Prave istorije", rekao joj je Džeri Votermen. "Sa pravim činjenicama o domorodačkim Amerikancima i svemu što su im učinili tlačitelji iz Evrope."
     Zaljubili su se jedno u drugo strasno i beznadežno. Toliko da je Lusila, koja nije ni razmišljala o karijeri, takođe počela da se bavi naukom. Toliko da su se venčali uprkos protivljenju njenih roditelja.
     Džeri Votermen napisao je svoju istoriju domorodačkih Amerikanaca, koja je na kraju prihvaćena kao zvaničan udžbenik na univerzitetima širom zemlje. Uspeh, brak, udobnost stalnog prihoda, izolovani život na fakultetu - sve to ga je toliko pripitomilo da je Lusilina porodica mogla gotovo i da ga prihvati za zeta. A Džeri Votemran je ustanovio da želi da bude prihvaćen. To je bilo važno Lusili. Postalo je važno i njemu.
     Lusila je odbranila doktorat iz engleske književnosti, a potom su dobili bebu: Džejmsa Foksa Votermena, jer 'Foks' je bilo prastaro prezime u Lusilinoj porodici sa majčine strane. Iako to nije znao. Džejmi je bio unuče koje je izazvalo pravo pomirenje novoengleske porodice sa indijanskim zetom.
     Lusila je zagrlila Džejmija, na ulazu u kuću u Berkliju, kao da ga nikada neće pustiti. Potom se pojavio i otac, mirno se smešeći iza svoje lule.
     Niko ne bi ni pomislio da je profesor Džerom Votermen onaj mladi vatreni pobornik istinske istorije Indijanaca. Kosa mu je bila proseda i proređena, toliko da ju je češljao napred da bi pokrio čelo. U licu je izgledao onako kako će Džejmi možda izgledati za trideset godina, mesnato i punačko od smirenog života. Naočare sa tamnim okvirima. Sportska košulja otkopčana oko vrata, sa znakom proizvođača diskretno izvezenim na grudima. U tamnim očima Džerija Votermena više nije bilo plamena. Odavno se nije upuštao u borbu ozbiljniju od rasprave sa dekanom o broju polaznika kursa. Dobio je bitke svoje mladosti i tokom godina je postao daleko sličniji ranijim neprijateljima nego što bi se usudio da prizna i samom sebi.
     "Mogu da ostanem samo jedno veče", bilo je prvo što je Džejmi rekao roditeljima.
     "Telefonom si rekao da te šalju na Mars?" Majka je delovala pre uplašeno nego ponosno.
     "Čini mi se. Tako izgleda."
     "Kada ćeš zasigurno znati?" upitao je otac.
     Poveli su ga u biblioteku prepunu knjiga, gde je blistavo Sunčevo svetlo bilo zaklonjeno visokim grmom azaleje koji je pretio da jednog dana podrije temelje kuće.
     "U ponedeljak, valjda. Kad jednom bude doneta odluka, više neću imati prilike da se maknem odande."
     Kuća je izgledala baš onako kako je se Džejmi sećao: udobna, neuredna, sa knjigama i časopisima rasutim na sve strane, sa tapaciranim stolicama i udobnim kaučevima na kojima je ostao trajan otisak očevog i majčinog tela. Mama Meda u svojoj stolici i Tata Meda u svojoj, setio se priče iz detinjstva.
     Seo je na ivicu kauča u biblioteci, napet i nervozan. Mama i tata seli su na stolice preko puta njega.
     "Zaista želiš da ideš?" upitala je majka po hiljaditi put u protekle četiri godine.
     Džejmi je klimnuo glavom.
     "Mislio sam da su odabrali onog popa", rekao je otac.
     "Dobio je napad žuči. To je valjda od previše vina."
     Niko se nije nasmešio.
     Po podne i veče su se vukli. Džejmi je video da majka ne želi da on ode, da očajnički pokušava da smisli neki razlog, nešto što će ga zadržati u bezbednosti, blizu nje. Oca je sve to, izgleda, zabavljalo; bilo mu je milo što je njegov sin konačno našao meru svog uspeha, ali nije bio siguran u mudrost čitavog poduhvata.
     Tokom večere otac je rekao: "Nikada nisam uspeo da ubedim sebe da je Mars vredan tolikog trošenja novca."
     Džejmi je osetio talas olakšanja. Bilo je lakše raspravljati o državnoj politici nego gledati majku kako se trudi da zadrži suze.
     Pretresli su sve argumente, za i protiv, o kojma su raspravljali prilikom svake njegove posete. Bez žuči. Bez polemike. Bez podizanja glasova i ključanja krvi. Kao na vežbama na fakultetu. Dok je sa mirnom logikom raspravljao o Marsu, Džejmi je oshvatio da mu je otac postao pravi profesor: ništa ga više nije uzbuđivalo; sve je gledao apstraktno; čak ni očita patnja sopstvene žene, koja je sedela preko puta stola na metar od njega, nije ga izvukla iz udobne čaure koju je istkao oko sebe.
     Pobogu, pomislio je Džejmi, tata je ostario. Postao je beskrvni starac. Hoće li tako biti i sa mnom?
     Tek pošto je duga večera završena, kada je pošao uz stepenice ka sobi u kojoj je spavao od detinjstva, majka ga je upitala:
     "Moraš li da odeš već sutra? Ne možeš da ostaneš samo malo duže?"
     Ne mogu podneti još jedan ovakav dan, pomislio je Džejmi. Odgovorio je majci što je nežnije mogao. "Moram da budem na kosmodromu u ponedeljak rano ujutro."
     "Ali ne moraš da odeš tako brzo, je li?"
     Malo je oklevao. "Hoću da posetim dedu Ala."
     "Oh." U toj jednoj rečci nakupile su se godine žalosti i neslaganja.
     Otac ih je čuo dok je ulazio u predsoblje. "Radije ćeš biti sa dedom nego sa rođenom majkom?" oštro ga je upitao.
     Džejmija je to iznenadilo; gotovo da mu je bilo milo.
     "On je jedini od vaših roditelja koji je još živ. Čini mi se da ne bi bilo pošteno da se ne pozdravim sa njim."
     Džerom Votermen je huknuo, ali nije više ništa rekao.

     3.
     Džejmi je morao da se zadovolji redovnom linijom iz Oklenda za Albukerk. Al ga je čekao na aerodromu. Sa iznajmljenim helikopterom i pilotom.
     "Šta se ovde dešava?" upitao je Džejmi kada se uvukao u malu staklenu kabinu.
     Al se široko iskezio, sa izboranim licem koje se pretvorilo u geološku mapu zadovoljstva.
     "Imaš samo nekoliko sati, tačno? Mislio sam da odemo do Mesa Verde umesto da čučimo u kući."
     "Mesa Verde?" povikao je Džejmi kroz buku helikopterskih motora. "Nećeš, valjda, da me udaviš mistikom?"
     Al se nasmejao. "Možda. Videćemo."
     Prvi sneg te godine već je pao u planinama i Džejmiju je bilo hladno u lakoj jakni dok se penjao sa Alom dobro obeleženom stazom, od sletišta helikoptera do ivice kanjona.
     "Trebalo je da ponesem kapute", promrmljao je Al. I on je imao samo staru teksas jaknu i čizme.
     "U redu je. Ugrejaćemo se na suncu."
     Nebo je bilo vedro i plavo. Na borovima i omorikama topile su se velike krpe snega, kapljući na šljunčanu stazu kao rastopljeni sladoled. Džejmijeve 'ribok' patike sasvim su se raskvasile. Al je imao čizme kao i obično, čvrste i udobne. Veliki šešir širokog oboda štitio mu je glavu od snega koji je padao sa drveća. Džejmi, gologlav, morao je da pazi na granje i da izvrdava ispod padavina.
     Vazduh je na toj visini bio razređen. Džejmi je čuo kako dedi zviždi u plućima. Video je i ranije ruševine Anasazi, naravno, ali Al je zbog nečega želeo da ih vidi još jednom pre no što se uputi na novi svet.
     Stigli su do prevoja visokog grebena, išli duž njega, zadihani, nekoliko minuta, a onda zaobišli veliki bor i izbili na čistinu.
     Prevoj je tu skretao, a iza krivine, tridesetak metara niže, drevne ruševine skupile su se u pukotini drevnog, čvrstog kamena. Skromne nastambe ostale su sve do danas zaklonjene od vetra i snega stenjem koje se nadvijalo nad njih. Crvenkasto-smeđi peščar, prepoznao je Džejmi. Gotovo iste boje kao Mars.
     "Tvoji preci sagradili su ovo selo pet stotina godina pre nego što se Kolumbo i rodio", tiho je rekao Al.
     "Znam", odgovorio je Džejmi.
     "Sinko, kada odeš na Mars, vodićeš i njih sa sobom. Drevne. Oni su ti u krvi."
     Džejmi se nasmešio dedi. "Bože, Ale, stvarno postaješ mistik."
     Deda je ostao potpuno ozbiljan. "Čoveku je važno da zna ko je. Ne možeš biti uravnotežen bez toga. Ne možeš znati kuda si se uputio ako ne znaš odakle si došao."
     "Razumem, deda."
     "Tvoj otac..." Al je malo oklevao. Starac ga nikada, otkako Džejmi pamti, nije nazvao svojim sinom. "Tvoj otac je okrenuo leđa svemu ovome. Toliko je želeo da ga belci prihvate! Pretvorio se u Anglosa. Ne krivim ga zbog toga. Mislim da sam ja kriv. Nisam ga naučio ni polovini onoga čemu sam naučio tebe, Džejmi. U to vreme sam bio suviše zauzet, radnjom i ostalim. Nisam imao vremena da ga vaspitavam onako kako je trebalo."
     "Nisi ti kriv, Ale."
     "Mislim da jesam. Nisam mu bio tako dobar otac kao što sam tebi bio dobar deda. Razumem zašto je smatrao da mora poći tim putem. Ali želim da se ti sećaš ko si, sinko. Putuješ tamo gde nikad niko ranije nije bio. Suočićeš se sa opasnostima koje nikada niko ranije nije susreo. Biće ti lakše ako se budeš sećao ovoga, ako to uvek budeš imao na umu."
     Zagledan u drevno selo, u zdepaste kuće sa praznim prozorima, u krugove od crvenih cigli, kivase, gde su muškarci održavali verske svečanosti u teškom dimu dragocenog duvana, Džejmi je klimnuo glavom.
     "Znao sam da ćeš poći na Mars", rekao je Al, a glas mu je gotovo prepukao. "Nikada nisam ni najmanje sumnjao u to."
     "Pamtiću ovo", rekao je Džejmi. "Čuvaću ga u srcu."
     Al je zavukao ruku u džep jakne. "Evo", rekao je. "Da te podseća."
     Džejmi je na dedinom dlanu ugledao izdeljani komad crnog opsidijana, u totemskom obliku pognutog medveda. Za leđa mu je kožnom vrpcom bio privezan malecki vrh strele, sa zataknutim belim perom.
     Amajlija, shvatio je Džejmi. Magija Navahosa koja pruža zaštitu.
     "Ovo je orlovo pero", rekao je Al, ne uspevajući da prikrije trgovački ponos.
     Džejmi je primio amajliju. Bila je mala, ali teška, čvrsta, moćna.
     "Biće uz mene svakog trenutka, deda."
     Al se iscerio, gotovo postiđen. "Pođi u lepoti, sinko."

     4.
     Džejmi je stigao u Hjuston u nedelju uveče i smesta se zavukao u krevet u hotelu, emocionalno iscrpljen. Dok je spavao, u Zvezdanom Gradu, više od deset hiljada kilometara odatle, odlučena je njegova sudbina.
     Alberto Brumado dremao je u limuzini koja ga je dočekala na moskovskom aerodromu. Sam na širokom zadnjem sedištu, ošamućen od nadzvučnog leta iz Vašingtona, Brumado nije obraćao pažnju na nizove visokih stambenih zgrada i niskih sivih oblaka koji su se protezali ka istoku, ka pravim stepskim predelima Rusije. Auto je više od sata jurio prostranim auto-putem; saobraćaj se proređivao sve dok se nije sveo na tek poneki veliki šleper, sa dizel-motorom koji je izbacivao u vazduh dimljive izduvne gasove.
     Prošli su kraj Kalinjingrada, kraj šuma i jezera, pa preko železničke pruge, jureći ka Zvezdanom Gradu.
     Pravo ime mesta bilo je Zvjozdnij Gorodok: bukvalno 'Gradić Zvezda'. No, još od prvog zajedničkog sovjetsko-američkog svemirskog projekta, misije 'Sojuz-Apolo' 1975, mala greška NASA-inog prevodioca pretvorila ga je u Zvezdani Grad, i otada su ga tako zvali na Zapadu.
     Nekada je to zaista bio gradić, samo šačica stambenih kuća i desetak velikih betonskih zgrada u kojima se nalazio centar za obuku kosmonauta, namerno sagrađen usred gole praznine između guste borove šuma i niza malih jezera. Sada, dok su kola sa Albertom Brumadom prolazila kraj stražarske kućice na ulaznoj kapiji, porastao je do povelikog grada. Naučnici i astronauti iz čitavog sveta ovde su se obučavali za Mars. Svi mediji sveta pratili su šta se ovde događa. Čitav grad narastao je oko bistrih, plavih jezera, domovi radnika koji su opsluživali centar za obuku, prodavnice, otvorene pijace i sportski tereni. Blizu glavne kapije samog centra za obuku nalazio se Svemirski Muzej, skladna i visoka betonska zgrada koja je prikazivala duh letenja.
     Brumado je već godinama znao za osnovnu tajnu svetskih putnika: spavaj kad god možeš. Sada, dok se limuzina zaustavljala pred glavnom upravnom zgradom centra za obuku, probudio se iz dremeža, spreman da iziđe i suoči se sa odgovornostima, čio, iako ne sasvim odmoran.
     Dr Li Čengdu sišao je, gotovo žurno, niz prednje stepenište zgrade, da pozdravi Brumada i odvede ga u kancelariju koju su Rusi odvojili za njega. Dr Li je nosio naizgled skupu trenerku, sivu i kestenjastu. Bela pruga duž nogavica činila ga je još višim i mršavijim nego obino. Lice mu je delovalo napeto, sivo, gotovo bolesno. Možda je to zbog smeđe boje, pomislio je Brumado. Ne odgovara njegovom tenu. Brumado je još bio u vašingtonskoj odeći: tamnoplavo poslovno odelo. Jedino je pre nekoliko sati skinuo kravatu i strpao je u džep sakoa. Košulja mu je od dugog putovanja bila opuštena i izgužvana.
     Kancelarija u koju ga je odveo dr Li bila je dovoljno prostrana za veliki uglačani sto za sastanke. Fino. I imala je sopstveno kupatilo. Još bolje. Drugo pravilo večitog putnika: nikada nemoj proći pored kupatila a da ga ne iskoristiš.
     Tri minuta kasnije, pošto je ispraznio bešiku, umio se i očešljao, Brumado je izvukao stolicu oko sredine stola za sastanke, zanemarivši masivni pisaći sto i udobnu rotirajuću fotelju iza njega. Smatrao je da je došao ovamo da bi rešio iznenadni problem, a ne da ostavlja utisak na ostale prikazivanjem moći.
     Osim toga, pomislio je, ja ovde nemam pravu moć, nemam nikakav autoritet nad ovim ljudima. Moja snaga leži u moralnom ubeđivanju, i to je sve.
     Dr Li je šetkao kancelarijom, od prozora sa navučenim zavesama do pročelja velikog stola i opet nazad, nervozniji nego što ga je Brumado ikada video.
     "Molim vas, sedite kraj mene", blago je rekao Brumado. "Koči mi se vrat dok vas gledam."
     Lijevo mršavo, asketsko lice na trenutak je pokazalo iznenađenje, a onda žaljenje. Brzo je seo kraj Brumada.
     "Izgledate veoma uznemireni", rekao je Brumado. "Šta se dešava?"
     Pre nego što je odgovorio, Li je zadobovao dugačkim prstima po stolu. "Izgleda da imamo pravu pobunu. A vaša kćer, gospodine, je, čini se, vođa."
     "Žoana?"
     "Kad je postalo jasno da DiNardo neće moći u ekspediciju, vaša kćer - i ostali - zahtevali su da se isključi i profesor Hofman."
     Brumado je osetio nevericu. Žoana nikada ne bi učinila tako nešto. Nikada!
     "Ne razumem", rekao je.
     "Vaša kćer i još nekoliko naučnika odbili su da pođu u ekspediciju ukoliko uključimo Hofmana. To je pobuna, jasno i nedvosmisleno."
     "Pobuna", ponovio je Brumado, osećajući se tupo i glupo, kao da ne može da shvati značenje Lijevih reči.
     "Ne možemo objaviti konačni spisak učesnika misije, ne možemo početi prevoz naučnika na orbitalnu stanicu, sve dok odbijaju da pođu." Lijev glas bio je visok i napet, kao da će svakog časa prepući.
     Brumado nikada nije video Lija tako blizu panike.
     "Šta da radimo?" upitao je Li, podižući ruke u izrazu bespomoćnosti. "Ne možemo reći profesoru Hofmanu da je isključen iz misije zato što ga šačica kolega ne voli! Šta da radimo?"
     Brumado je duboko udahnuo, nesvesno pokušavajući da umiri Lija time što će umiriti sebe. "Mislim da bi prvo trebalo da razgovaram sa mojom kćerkom."
     "Da", rekao je dr Li. "Svakako."
     Skočio je iz stolice sa svoja dva metra i gotovo otrčao do pisaćeg stola gde se nalazio telefon. Brumado je za to vreme skinuo sako i prebacio ga preko druge stolice. Upravo je zavrtao rukave košulje kada je u kancelariju ušla Žoana. I ona je nosila meku, udobnu trenerku, žutu i narandžastu. Brumado se nehotice upitao šta Rusi misle o ovoj pomami za američkom modom.
     "Ostaviću vas nasamo", rekao je Li tiho, gotovo šapatom. Povukao se iz odaje kao pramen dima ponesen jakim vetrom.
     Žoana je prišla ocu, poljubila ga u oba obraza i sela na stolicu na kojoj je do maločas bio Li.
     Brumado se zagledao u nju. Delovala je ozbiljno, ali ne i uznemireno. Više odlučno nego uplašeno.
     "Dr Li kaže da si postala vođa pobune naučnika." Brumado je uhvatio sebe kako joj se smeši. Ne samo da mu je bilo teško da poveruje u tako neverovatnu priču, nego, čak i da je tačna, ne bi mogao da se ljuti na svoju divnu kćer.
     "Sinoć smo glasali", rekla je Žoana maternjim, brazilsko-portugalskim jezikom. "Od šesnaest naučnika predviđenih za polazak u misiju, jedanaest neće ići ako uključe i Hofmana."
     Brumado je prešao vrhom prsta preko gornje usne - uspomena iz mladosti, kada je nosio bujne brkove.
     "Šesnaest, to uključuje i Hofmana. Je li i on glasao?"
     Žoana se nasmejala. "Nije, naravno. Nismo ga ni pitali."
     "Zašto?" upitao ju je otac. "Koji je razlog za sve ovo?"
     Žoana je blago uzdahnula. "Niko od nas ne voli Hofmana. On je vrlo teška ličnost. Smatramo da bi bilo nemoguće raditi sa njim pod uslovima koji će vladati u misiji."
     "Ali zašto ste čekali do sada? Zašto niste ranije rekli nešto?"
     "Smatrali smo da otac DiNardo može da drži Hofmana pod kontrolom. Hofman se divi DiNardu i pokušava da se ugleda na njega. Ali na pomisao o Hofmanu bez DiNarda - da on bude glavni geolog u ekipi - shvatili smo da to nećemo moći da podnesemo. Bio bi užasan. Nepodnošljiv."
     Brumado nije odgovorio. Ja ne idem u svemir sa njima, mislio je. Neću biti zbijen u svemirskom brodu, skoro dve godine, sa nekim koga ne mogu da podnesem.
     "Osim toga", nastavila je njegova kćer, "Hofman je odabran uglavnom iz političkih razloga. To znaš."
     "On je izvrstan geolog", odsutno je odgovorio Brumado, razmišljajući o teškoćama sa kojima treba da se suoči njegova kćer. Dve godine u svemiru. Napori. Opasnosti.
     "Ima drugih geologa koji su prošli obuku sa nama", rekla je Žoana, nagnuvši se bliže ocu. "O'Hara je iz Australije. Može da napreduje na spisku. A tu je i onaj Navaho mestizo, Votermen."
     Brumado je naglo obratio pažnju na kćerkine oči. "Onaj koji je ostao u bazi MekMardo da pomogne tvojoj grupi tokom obuke na Antarktiku."
     "I narednim grupama. Da, taj."
     "I O'Hara."
     "Votermen se bavio obimnim proučavanjem meteorskih udara. Čak je našao i marsovski meteorit na Antarktiku, iako je Hofman dobio priznanja za to."
     "Da li njega želiš?"
     Ona se brzo povukla. "Mislim da je on najbolje kvalifikovana osoba, zar ne? I izgleda da se svi lepo slažu sa njim."
     "Ali on je Amerikanac", promrmljao je Brumado. Političari ne žele da pođe više Amerikanaca nego Rusa. Niti obrnuto."
     "On je američki Indijanac, tata. To stvarno nije isto. A Australijanci će biti srećni zbog O'Hare."
     "Političari su hteli da Hofman predstavlja Evropu."
     "Već imamo Grka, Poljaka i Nemca koji predstavljaju Evropu. A i Engleza. Ako Hofman pođe u ekspediciju, biće problema", odlučno je rekla Žoana. "Njegov psihološki profil je užasan! Pokušali smo da radimo sa njim, tata. On je naprosto nepodnošljiv!"
     "I tako ste glasali."
     "Da. Odlučili smo. Ako odaberu Hofmana, barem nas jedanaest smesta će odustati od programa."
     Brumado je opet zanemeo. Nije znao šta da kaže, kako da se postavi.
     "Pitaj Entonija Rida", predložila je Žoana. "On od svih odabranih za misiju ima najviše znanja iz psihologije. Ideja o glasanju bila je njegova."
     "Je li?"
     "Da! Nisam sve ovo uradila sama, tata. Ni većina ostalih ne može da podnese Hofmana."
     Brumado je polako ustao i otišao do pisaćeg stola. Podigao je telefon i zamolio čoveka koji se javio da mu pošalju dr Rida. Englez je otvorio vrata kancelarije pre nego što je Brumado stigao da se vrati za veliki sto. Pobogu, pomislio je, mora da sede napolju u čekaonici. Pitam se da li je tamo i Hofman.
     Rida kao da je sve ovo pomalo zabavljalo.
     "Niko od nas se ne slaže sa Hofmanom", rekao je, smešeći se, dok je opušteno sedeo preko puta Brumada i njegove kćeri. "Iskreno rečeno, mislim da bi njegovo prisustvo u ekspediciji na Mars značilo katastrofu. U svakom slučaju."
     "Ali prošao je sve psihološke testove."
     Rid je podigao obrve. "To bi uspeo i valjano stimulisan šimpanza. Ali vi ne biste voleli da živite u istom kavezu sa njim, zar ne?"
     "Svi ste vi poslednje dve godine popunjavali upitnike o međusobnim odnosima!" Brumado je ustanovio da je podigao glas i da deluje besno. Primorao je sebe da se smiri. "Priznajem da zbirovi profesora Hofmana nisu bili sjajni, ali nije bilo nikakvog nagoveštaja da ga toliko ne volite."
     "Ja ću vam objasniti te upitnike", rekao je Rid, gotovo gadljivo. "Niko nikada nije u njima izrazio svoja prava osećanja. Bar ne pismeno. Postoji ogroman psihološki pritisak da se na svakoga ostavi dobar utisak. Svi mi smo od početka znali da će ti upitnici biti ogledalo osobe koja ih popunjava isto koliko i osobe na koju se odnose."
     Trebalo je da to shvatimo od početka, pomislio je Brumado. Ovo su veoma bistri muškarci i žene, dovoljno bistri da shvate sve mogućnosti.
     Rid je nastavio. "Da pozajmim izraz Skotland Jarda, shvatili smo da sve što napišemo u tim upitnicimna može da se upotrebi kao dokaz protiv nas."
     Brumado je odmahnuo glavom. "I dalje ne razumem zašto ste čekali do poslednjeg trenutka da iznesete svoje mišljenje."
     "Iz dva razloga", odgovorio je Rid. "Prvo, svi smo očekivali da će DiNardo držati Hofmana pod kontrolom. Naš dobri popa je, izgleda, umeo da smiri Austrijanca, baš kao Hindenburg Hitlera."
     Žoana je jedva suzdržala kikot.
     "Drugo, pretpostavljam da se niko od nas nije ozbiljno suočio sa užasnom mogućnošću da provede skoro dve godine živeći rame uz rame sa Hofmanom, sve do ovog vikenda. Kad su objavljeni konačni spiskovi, a DiNardo se spremao za bolnicu - pa, pretpostavljam da nam je svima iznenada sinulo da Hofman jednostavno nije za to."
     "I kako da kažem sve ovo profesoru Hofmanu?" tiho je upitao Brumado.
     "Oh, ja bih rado otaljao taj deo posla", smesta se ponudio Rid. "Bilo bi mi vrlo milo da to obavim."
     Brumado je tužno odmahnuo glavom. "Ne. To nije vaša odgovornost."
     Otpustio je Rida i zamolio dr Lija da se vrati u kancelariju.
     "Izgleda da nema izvrdavanja", umorno je rekao Brumado. Žoana je još sedela kraj njega. "Moraćemo da kažemo profesoru Hofmanu."
     Li se, izgleda, prilično sredio. Sada je ponovo nosio masku potpune smirenosti.
     "Moja je dužnost da ga obavestim", rekao je.
     "Ako želite, ja ću mu objasniti", ponudio se Brumado.
     Li je brzo pogledao Žoanu. "Kako želite", promrmljao je.
     Dok je ulazio u kancelariju, Hofman je delovao napeto kao leopard u kavezu. Na trenutak se zaustavio na vratima, odmeravajući Lija, Brumada i Žoanu sa neprikrivenom podozrivošću. Bio je onizak, oblih ramena i okruglog, pljosnatog lica, bledog od napetosti. Nosio je svetloplavi džemper, uredno zakopčan preko košulje i kravate sa žuto-crvenim prugama. Pantalone su mu bile tamnoplave, gotovo crne.
     "Molim vas", rekao je Brumado, "uđite i sedite."
     Li je stajao na kraju stola, što dalje od vrata. Žoana je i dalje sedela kraj oca, okrenuta ka Hofmanu, tako da joj Brumado nije video lice.
     Kao da prolazi kroz minsko polje, Hofman je oprezno prešao preko tepiha i izvukao stolicu u čelu stola. Seo je.
     "Naišli smo na problem", rekao je Brumado, pokušavajući da se obezoružavajuće nasmeši, ali znao je da nije sasvim uspeo.
     "Svi su protiv mene, to znam."
     Brumado je podigao obrve. "Moramo misliti na dobrobit misije. To nam je najviša dužnost."
     Hofmanovo lice se zgrčilo. "Komisija za izbor je odabrala mene. Zahtevam da se njihova odluka poštuje!"
     "Ako budemo poštovali tu odluku, misija će biti upropašćena. Više od polovine vaših kolega naučnika odbilo je da pođe. Žao mi je što to moram da vam kažem."
     "Više od polovine!"
     Brumado je klimnuo glavom.
     "To je uvreda za čitav austrijski narod!"
     "Ne", javio se dr Li sa drugog kraja stola. "To je potpuno lično pitanje. U ovome nema politike. Sve je samo lično."
     "Da, razumem." Hofman je uperio prst u Žoanu. "Ona hoće da onaj američki Indijanac putuje sa njom, i zato mene treba izbaciti."
     Brumado je zinuo.
     "Šta to govorite?" pobunila se Žoana.
     "Vrlo dobro znam kako ste se vi i vaš Apač, ili Navaho, šta li je... kako ste se u MekMardu..."
     "Između nas nije bilo ničega", rekla je Žoana. Pogledala je oca. "Laže. Nije bilo ničega..."
     Brumado je podigao ruku da je prekine. Obratio se Hofmanu. "Jasno mi je da postoje stresovi i napeti odnosi koji mogu ugroziti misiju na Mars."
     Hofman ga je prostrelio pogledom, pocrvenevši.
     "Znam da je to ogromna žrtva, ali moram vas zamoliti da odustanete od misije", rekao je Brumado.
     "Nikada!" obrecnuo se Hofman. "A ako pokušate da me silom isključite, reći ću svim novinarima sveta da ste me izbacili u korist kćerkinog ljubavnika!"
     Žoana je izgledala ošamućeno, zapanjeno, bespomoćno.
     Jedna od Brumadovih osobina bila je da, što je bešnji, spolja postaje sve ledeno mirniji. Bes koji bi nekog drugog naveo na napade nasilja njega je činio samo hladnijim, ljubaznijim, pažljivijim.
     "Profesore Hofman", rekao je, sklopivši dlanove nad stolom, "ako zahtevate da biram između vaše tvrdnje i poricanja moje kćerke, zar ste i na trenutak pomislili da ću vam poverovati?"
     "Oni su ljubavnici. Siguran sam u to."
     "Za ovih nekoliko minuta ste mi dokazali da bi bilo katastrofalno uključiti vas u misiju na Mars."
     "Obratiću se komisiji za izbor! I novinarima!"
     Brumado je nastavio, strpljivo kao lekar koji obrazlaže rizike operacije. "Komisija za izbor ne može i neće preći preko želja istraživačke ekipe. A ako se obratite novinarima, moraćemo da otkrijemo da je većina naučnika u ekipi protiv vas, toliko da su odbili da pođu u misiju ako idete i vi."
     Hofman je raširio nozdrve. Oči su mu sevale od besa.
     "Šta god da se desi, šta mislite, kakav će to uticaj imati na vaš ugled? Šta će vaš univerzitet reći na to? Znate li kako izgleda kad vas novinari progone i danju i noću?"
     Austrijanac je na trenutak pogledao Lija, a onda uperio pogled u tavanicu.
     "Molim vas", rekao je Brumado, razumno, smirujuće, neumoljivo, "razmislite o otkazu. Radi vaše karijere. Radi vaše žene. Radi ove misije. Molim vas, molim vas, ne dozvolite da ponos ili bes unište prvi pokušaj ljudske rase da istraži planetu Mars. Preklinjem vas."
     Oglasio se i Li. "Možemo se postarati da vaš univerzitet dobije prednost u analizi uzoraka tla i stenja koji stignu sa misijom."
     "Ili, ako želite", dodao je Brumado, "možemo vam pomoći da dobijete postavljenje na univerzitetu koji odaberete, pa možete tamo da analizirate uzorke."
     "Nudite mi mito", zarežao je Hofman.
     "Da", rekao je Brumado. "Iskreno rečeno, ponudio bih vam sve na svetu samo da spasem misiju."
     "Sve je u vašim rukama", rekao je Li, gotovo šapatom.
     Brumado je primetio da se umesto šoka na licu njegove kćeri pojavilo nešto dublje od gneva. Mržnja, shvatio je. Spustio joj je ruku na rame da je umiri i osetio da u njoj ključa napetost.
     "Moja žena nije ni želela da idem na Mars", promrmljao je Hofman.
     "Možete dobiti najprobitačniji položaj", ubeđivao ga je dr Li. "Možete biti predvodnik naučnih analiza uzoraka sa Marsa."
     "Nije ništa objavljeno o konačnom sastavu tima", podsetio ga je Brumado. "Tako nećete imati neprijatnosti."
     Hofmanu su iznenada potekle suze. "Šta da radim? Svi ste protiv mene. Čak i moja žena!"
     Oborio je glavu na sto, obgrlio je rukama i počeo nekontrolisano da jeca. Brumado je pogledao Lija, osećajući se kao ubica i mučitelj.
     "Ja ću se postarati za njega", tiho je rekao Li. "Molim vas, sada oboje idite. I pošaljite mi dr Rida, ako je još napolju. Ako nije, zamolite sekretaricu da uputi lekara."
     Brumado je polako odgurnuo stolicu i ustao. Njegova kćer i dalje je pokazivala samo prezir prema rasplakanom čoveku zgrčenom u čelu stola. Misija je spasena, pomislio je Brumado. To je najvažnije. Misija će se nastaviti uprkos ovom sirotom, izmučenom čoveku.

     5.
     Kad je Džejmija probudio telefon, još je bio mrak. Jedva se iskobeljao iz sna o drevnim ljudima koji pokušavaju da sagrade neboder na vetrovitom vrhu gole mese bez trave. Cigle su se stalno topile na vrelom suncu, i neboder nikako nije rastao dalje no što je mogao da dosegne rukom.
     Telefon je uporno zvrjao. Džejmi je konačno otvorio oči, setio se da je ponovo u svom stanu, sam, i potražio rukom telefon kraj uzglavlja. Digitalni sat pokazivao je 6:26 ujutro. Kroz navučene zavese na prozoru spavaće sobe nije se video ni tračak dnevnog svetla.
     "Dr Votermen?" oštro je upitao muški glas.
     "Da."
     "Ovo je zvanična poruka iz Kalinjingrada. Ja sam Jegorov, iz personalnog."
     "Da?" Džejmi se istog časa potpuno razbudio.
     "Treba da se javite u Džonsonov svemirski centar, u osam ujutro po vašem vremenu, kako biste primili naređenja za polazak ka Kenedijevom svemirskom centru u Floridi. Tamo ćete se ukrcati na šatl koji će vas odvesti do orbitalne stanice."
     "Hoćete da kažete da idem na Mars?" povikao je Džejmi u slušalicu.
     "Oh, da. Zar niste znali? Odabrani ste za geologa u ekipi koja se prva spušta. Srećno."
     Džejmijeva prva pomisao bila je da ispusti prodoran ratnički poklič. Umesto toga, nekako je uspeo da izusti: "Hvala."
     Prekinuo je vezu, iznenada se osetivši šupalj iznutra, prazan, kao da je konačno uspeo da otvori vrata koja su dugo bila zaključana i da je ustanovio da vode u prazninu.
     Ustao je, istuširao se i obrijao, prepakovao iznošenu putnu torbu i odvezao se u centar. Zaista, pred kancelarijom ga je čekala grupa široko nasmešenih muškaraca i žena.
     "Vaš avion biće spreman na pisti za oko pola sata."
     "Šta ću sa kolima?" Džejmi je iznenada shvatio da nije ništa isplanirao za kola, za stan, za nameštaj. Pala mu je na pamet glupa misao da ne zna šta će sa pretplatom na novine i časopise.
     "Mi ćemo se postarati za sve detalje. Vi samo potpišite ovde."
     Džejmi je naškrabao svoje ime ni ne pročitavši šta potpisuje. Jebi ga, pomislio je. Neka zadrže i moja kola i sve ostalo. Na Marsu mi neće trebati!
     Odvezli su ga na pistu - puna kancelarija činovnika nartpana u jedan sivi karavan, pribijajući se uz Džejmija, pokušavajući da budu što bliži čoveku koji ide na Mars. Džejmiju to nije smetalo, bilo mu je drago što ga voze; više nije bio u stanju da vozi sam. Zahvatilo ga je uzbuđenje. Mars. Geolog u ekipi koja se prva spušta. Mars.
     Na ulazu u hangar zatekao je Editu, u farmerkama i lakom džemperu. To joj je očito bila radna odeća. Posramio se što joj nije javio.
     "Kako si znala?" upitao je, još držeći putnu torbu.
     Nasmešila mu se. "Imam ja svoje izvore. Radim u vestima, znaš."
     "Ja..." Džejmi nije znao šta da kaže. Činovnici koji su ga dovezli dotle, aviomehaničari, suviše sveta ih je gledalo.
     Editin osmeh postao je tužan. "Pa, znali smo da neće trajati zauvek. Ipak, bilo je zabavno."
     "Ti si najbolja na svetu, Edit."
     "Samo na ovom. Sada moraš da misliš o jednom sasvim drugom svetu."
     "Da", nasmejao se, drhtavo i nesigurno.
     Obgrlila ga je oko vrata i zvonko ga poljubila. "Srećno, Džejmi. Neka te prati sreća sa oba sveta."
     Mogao je da smisli samo jednu rečenicu. "Vratiću se."
     "Naravno da hoćeš", odgovorila je.









SOL 3: JUTRO
     "Danas je veliki dan, a?"
     Uprkos činjenici da je bio pilot borbenog mlaznjaka i da je za sobom imao preko dvadeset letova šatlom, Pit Konors je podsetio Džejmija na srednjoškolskog ragbistu na trenutak pre početnog udarca. Njegove tamnosmeđe oči, obično žalosne, sada su pokazivale uzbuđenje koje većina sveta izgubi kada pređe dvadesetu, jedva suzbijeno osećanje avanture.
     Konors, Džejmi i većina ostalih oblačili su se za prvi dan pravog naučnog rada na Marsu. Blistavo sunce prodiralo je kroz prozirnu dvostruku plastiku u donjem delu kupole; vremenska prognoza predviđala je tipičan letnji dan: vedro nebo, blag vetar, visoku temperaturu koja će se popeti čak do petnaest stepeni posle noćnog mraza od minus osamdeset pet.
     "Veliki dan", složio se Džejmi, s mukom navlačeći jasnoplavu čizmu svog skafandra.
     Oblačili su se u slojevima. Prvo je išlo jednodelno rublje, protkano tankim, savitljivim vodenim cevčicama. Voda je odnosila telesnu toplotu i održavala vlasnika na pristojnoj temperaturi unutar debelo izolovanog skafandra. Potom je dolazio kombinezon od platna, a potom i skafander, načinjen tako da zadrži normalan zemaljski pritisak čak i ako se van njega nalazi samo čisti vakuum.
     Treba se nasloniti na ormanić i nekako navući donji deo skafandra preko kukova. Gornji deo se nalazi na čiviluku, pa se sagneš pod njega i uguraš ruke kroz rukave i glavu kroz sjajan metalni prsten na koji posle dođe kaciga. Kad se jednom nađeš u skafandru, bukvalno je nemoguće da se sagneš i navučeš čizme. Istraživači su se uvek oblačili u parovima i pomagali jedan drugom oko čizama i rančeva u kojima se nalaze generator vazduha, baterije, grejač, pumpe i ventilatori sistema za održanje života.
     Kada je Džejmi prvi put pokušao da obuče skafander, još na Zemlji, trebalo mu je više od sata i činilo mu se da je to prefinjena kombinacija mučenja i ponižavanja. Kada je prvi put to učinio pri gravitaciji koja odgovara Marsovoj, kad se svemirski brod približio planeti, stvari su išle mnogo lakše. No, sada se već navikao na malu silu teže, pa je oblačenje skafandra ponovo postalo ozbiljan posao.
     Njih osmoro se pripremalo za izlazak iz komore, navlačeći skafandre kao skresani ragbi tim koji oblači štitnike i dresove. Ili kao vitezovi koji navlače oklope. Džejmi se upitao jesu li vitezovi kralja Artura gunđali i psovali dok su se spremali za bitku.
     Garderoba se sastojala od niza ormarića i čiviluka gde su se nalazili skafandri i dve dugačke plastične klupe. Predviđene za marsovsku gravitaciju, klupe su se Džejmiju činile suviše tanke da bi bilo bezbedno sesti na njih, pogotovo što su tanušne noge bile odveć razmaknute.
     No, Konors se sručio na jednu, zajedno sa skafandrom, da bi mu Džejmi pomogao da navuče čizme. Ostali su se isto tako ponašali. Klupe su se samo malo povile pod težinom, ali zaista samo malo.
     Kad su čizme bile prikopčane, Konors je ustao i počeo da trupka po plastičnom podu.
     "Dobro je", rekao je i klimnuo glavom. "A sad da obujemo tvoje."
     Džejmi je oprezno seo. Primetio je da Ilona Malater stoji kraj Žoane. Obe su bile potpuno obučene osim kaciga, i razgovarale su tiho i predano, kao školske drugarice ili sestre. Biohemičar i mikrobiolog. Džejmi je pomislio kako, od svih naučnika koji su stigli na Mars, njih dve mogu najviše da dobiju. I da izgube. Ako nađu ikakav trag života, postaće svetski poznate. Ali ako ne uspeju da nađu nikakav trag života, čitav svet, možda čak i naučnici, uvek će se pitati jesu li nešto previdele.
     Da li je zato komisija za sve nauke o životu odabrala žene? Treći član biološke ekipe bila je Monik Bone, geohemičar iz Francuske, koja je prošla i brzi kurs iz paleontologije, za slučaj da u crvenom pesku i stenju naiđu na fosile.
     Visoka Izraelka nagnula se bliže Žoani i rekla nešto od čega se ova nasmešila, a onda brzo pokrila usta rukom da se ne bi glasno nasmejala. Mene gledaju, shvatio je Džejmi. Svi ostali su već obučeni i čekaju polazak. Ja odugovlačim.
     Sedeo je na klupi, čvrsto se držeći za ivicu pozadi, podigavši jednu nogu tako da se stopalo nalazilo u visini Konorsovih slabina. Ženama je to smešno, pomislio je Džejmi i pocrveneo.
     "Eto ga, prijatelju", rekao je Konors.
     Džejmi je spustio nogu i ustao. Odelo mu se činilo nezgrapno i kruto. Prošao je, trupkajući, kraj čiviluka gde je dotad stajalo, koji je sada izgledao kao mrtvo plastično drvo, i uzeo kacigu sa gornje police. Počeo je da je namešta, uglavnom zato da bi sakrio crvenilo.
     "Rukavice", rekao je Konors. "Nećeš valjda napolje bez rukavica, čoveče."
     Postiđen, Džejmi je izvukao rukavice iz pregrade na polici i zavukao ih u džep na desnoj butini. U levi džep pažljivo je smestio amajliju koju je dobio od dede. Bila je dovoljno mala, pa niko nije primetio šta radi. Pošao je za Konorsom i ostalima ka vazdušnoj komori i narednom nizu čiviluka, gde su čekali rančevi.
     "Moramo paziti da radimo sve po redu", rekao mu je Konors dok mu je pomagao da namesti ranac.
     "Tako je."
     "Sada nije tako strašno, sve je novo, svi smo zaista svesni šta činimo. Ali kasnije, kroz nekoliko dana ili nedelja, kada sve postane rutina, pa prestanemo da mislimo na to - tada možeš načiniti grešku koja će te ubiti. Ili nekoga drugog."
     Džejmi je klimao glavom. Znao je da je Konors u pravu. Pravila misije zahtevala su da u ekipi bude i jedan astronaut kad god se izlazi van kupole. Astronaut je služio kao službenik bezbednosti; bio je zadužen da pazi da se sva pravila bezbednosti strogo poštuju. Njegova vlast bila je potpuna.
     "Kakav je tvoj posao za danas?" upitao je Džejmi dok se okretao da pomogne Konorsu. "Ili samo izlaziš napolje da nas nadgledaš kao pozornik?"
     Konors se iskezio preko ramena. "Naravno da imam posao. Dekontaminacija i čišćenje. Moram da pazim da svi skinemo sa sebe svu prašinu koja nam padne na odela pre nego što ponovo uđemo unutra."
     Pre nego što je Džejmi stigao išta da kaže, Konors je nastavio. "Mogao si i misliti da će crnca postaviti za domara, a?"
     Džejmi se na trenutak zaprepastio i prepao. A onda se Konors ponovo iskezio. "Moj glavni posao danas biće da snimim TV prilog za decu kod kuće."
     Džejmi je osetio olakšanje. Konors nikada nije pokazao ni najmanji nagoveštaj crnog humora; uvek je delovao vedro, kao da nikada u životu nije bio besan.
     "Biću Marsovski doktor Belami. Prikazivaću lokalne predele, izvešću nekoliko jednostavnih prikaza niskog vazdušnog pritiska i sile teže. Za obrazovne kanale. Postaću poznat širom sveta!"
     "Baš dobro", nasmejao se Džejmi.
     Konačno su svi bili spremni. Džejmi se setio da navuče rukavice i pričvrsti ih za metalne manžetne odela. Nadlanice rukavica bile su protkane kao da imaju spoljašnji kostur od tankih plastičnih 'kostiju', a dlanovi i vrhovi prstiju bili su od prozirne plastike, jedva tanje od obične mušeme.
     Kao i ostali, Džejmi je alat potreban za prepodnevni rad nosio sa sobom, pričvršćen za pojas. Čekić za uzorke stenja. Lopatica. Bušač. Vrećice za uzorke. U jednoj ruci držao je dugačku, teleskopsku motku od titanijuma koja je mogla da služi kao poluga ili kao produžena drška.
     "Pravi štitonoša sa kopljem."
     Džejmi se okrenuo ka Žoani koja je stajala kraj njega, ljupki leptir uhvaćen u blistavo narandžastu čauru. Obe ruke bile su joj pune kabastih srebrnastih kofera.
     "A ti izgledaš kao prodavac enciklopedije", rekao je.
     Zbunjeno je trepnula.
     "U redu, slušajte ovamo", obratio im se Konors. "Idemo kroz vazdušnu komoru po Nojevom sistemu: dvoje po dvoje. Spustite vizire."
     Žoana je morala da spusti svoje sanduke sa opremom da bi spustila vizir.
     "Proverite zaptivanje i protok vazduha." Konorsov melodični glas sada je dopirao samo kroz slušalice u kacigi.
     Astronaut je lično proverio svakog naučnika pre nego što ih je propustio u vazdušnu komoru. On je išao u paru sa Monik Bone, blistavo belo i azurno plavo. Potom je išao Patel, žut kao maslac, sa Nagibom, zelenim kao jabuka. Sledeći su bili Ilona i Tošima, ona u tamnozelenom skafandru, a Japanac u boji breskve, sav načičkan instrumentima i opremom koja je landarala sa svih mogućih kuka i kvačica. Džejmi je pomislio da će Tošima jedva moći da prekorači preko praga vazdušne komore. Ako se ikada spotakne i padne, biće potrebno dvoje da ga vuku dok ustane.
     Konačno je bio red na Džejmija i Žoanu. Dvoje Rusa, Abel i Toni Rid ostali su unutra. Mironov i Rid bili su zaduženi da nadgledaju naučnike dok su napolju; skafandri su imali ugrađenu opremu koja je automatski izveštavala o telesnoj temperaturi, brzini pulsa i disanja i o odnosu kiseonika i ugljen-dioksida unutar odela. Astronaut Abel bio je za komunikacionim pultom, održavajući vezu sa komandom ekspedicije na orbiti, a Voznesenski je nadgledao sve i svakoga okom ruskog orla.
     Sa spuštenim vizirom, Džejmijev skafander je služio kao školjka koja ga štiti od pogleda ostalih. Bilo mu je drago zbog toga. Postideo se pre nekoliko minuta, a sada je osećao da mu se želudac grči i dlanovi znoje. To nije bio toliko strah koliko iščekivanje. Spremao se da zakorači na površinu Marsa i počne posao o kome je sanjao tolike godine.
     Neka pođem u lepoti, pomislio je. Neka nađem tamo napolju lepotu i sklad.
     Zvuk vazdušnih pumpi zamirao je sve dok Džejmi nije mogao da oseti samo njihovo vibriranje preko čizama. Signalno svetlo na kontrolnoj ploči postalo je crveno, pokazujući da je komora sada na vazdušnom pritisku kakav vlada napolju. Pritisnuo je kontrolno dugme i spoljašnja vrata su se odškrinula.
     Džejmi ih je širom otvorio i pričekao da Žoana iziđe, a onda je i sam zakoračio na crvenkastu, stenjem prošaranu pustinju kako bi počeo svoj posao.
     Kao i gotovo sve ostalo u vezi sa misijom, izbor mesta za spuštanje predstavljao je politički kompromis.
     Biolozi su želeli spuštanje blizu pola, gde se ispod slojeva leda i smrzutog ugljen-dioksida možda kriju slojevi tečne vode - i neki oblik života. Eksperimenti koje su izvršile sonde bez ljudske posade, počev od onih prvih, 'Vikinga 1' i 'Vikinga 2' još 1976, pokazali su da tamo postoji neobična hemijska aktivnost u tlu. Može li u tom tlu postojati život, ako ima na raspolaganju tečnu vodu?
     Geolozi nisu mogli da se odluče gde bi želeli da se spuste, jer imali su pred sobom čitav novi svet po kome je trebalo čeprkati. Mogli su se proučavati ogromni vulkani, kanjon duži od rastojanja između San Franciska i Njujorka, oblasti gde su meteorski krateri prošarali čitav predeo, učinivši ga sličnim Mesecu. Postojala su područja koja su izgledala kao da se odmah ispod tla nalaze slojevi permaslane, smrznuti okeani. Postojale su litice i visoravni na kojima su se jasno videle posledice milijardi godina izloženosti meteorološkim promenama, kao i ogroman bazen Helas, rupa široka gotovo hiljadu i po kilometara i pet kilometara duboka.
     Fizičari su želeli da proučavaju kako energetska zračenja i subatomske čestice koji dopiru sa Sunca i zvezda utiču na tanku Marsovu atmosferu. Takođe su želeli da ispitaju unutrašnjost planete, da ustanove zašto Mars nema stalno magnetno polje kao Zemlja.
     Rusi su naročito želeli da ispitaju dva malena Marsova meseca i da isprobaju tehnike izvlačenja raketnog goriva ispod njihove kamenite površine. Amerikanci su želeli da posete starog 'Vikinga 1' i da postave na njega ploču u znak sećanja na jednog pokojnog naučnika.
     Ishod svih ovih suprotstavljenih želja bio je kompromis koji nikome nije odgovarao. Odabrano mesto spuštanja bilo je nešto severnije od polutara, na oko sto stepeni zapadne širine, na ivici prostrane visoravni nazvane Tarzis. Na jugu su se nalazila područja jake erozije, Labirint Noktis; na zapadu su bili ogromni, pljosnati vulkani Tarzisa. No, konkretno mesto spuštanja bilo je nezanimljiva, blago zakošena ravnica koja se smatrala srazmerno bezbedna za spuštanje, otprilike jednako udaljena od zapadnog kraja monumentalnog kanjona nazvanog Valis Marineris i lanca vulkana koji oivičavaju visoravan Tarzis.
     Posebna ekipa iz broda na orbiti posetiće Fobos i Deimos, dva Marsova meseca, kako bi Rusi mogli da isprobaju svoje zamisli. Jedan od američkih astronauta odvešće jedrilicu do mesta spuštanja 'Vikinga 1', ako uslovi to dozvole. Komandant grupe na tlu, kosmonaut Mihail Andrejevič Voznesenski, odlučiće da li su uslovi odgovarajući. A let će se odigrati samo ako komandant ekspedicije, dr Li Čengdu, izda odobrenje.
     Istraživači su imali dva povelika vozila za putovanje po tlu i dve jedrilice paučinastih krila za pokrivanje većih rastojanja.
     Planovi misije bili su konkretni i razrađeni do detalja. Imaće kratke izlete do Labirinta Noktis i njegovih erodiranih predela, i do jednog od vulkana oko Tarzisa. Izvršiće detaljne hemijske analize Marsovskog tla. Kopaće u potrazi za podzemnim vodama. I, naravno, stalno će tragati za bilo kakvim znakom života koji je možda nekada postojao na Marsu.
     Od svih mesta za spuštanje na čitavoj planeti morali su da izaberu baš ovo, gunđao je Džejmi u sebi. Verovatno je to najdosadnije mesto koje su mogli da nađu. Ravnica umereno prošarana kraterima na ivici visoravni, suviše udaljena od zanimljivog niza vulkana da bi se makar na horizontu nazirali njihovi dvadeset pet kilometara visoki vrhovi. Neke peščane dine na zapadu i isto staro stenje na sve strane, kud god pogledao. Najzanimljivija stvar u čitavoj oblasti bile bi ivice kanjona u divljini na jugu, ali i to je udaljeno gotovo trista kilometara.
     No, dobro, uzdahnuo je u sebi. Odabrali su mesto za bezbedno spuštanje, a ne za moja geološka zanimanja. Hajde, na posao.
     Džejmi je počeo prikupljanje uzoraka stenja. Prostrana, otvorena ravnica na kojoj su se nalazili bila je prekrivena stenjem svih veličina, od običnog šljunka do gromada veličine čoveka. Verovatno ih je izbacio neki poprilični meteorit koji je pao na tle. Ili erupcija jednog od vulkana Tarzisa, mada ne izgledaju kao da su ikada imali tako snažne erupcije. Džejmijeva oprema u kupoli pokazaće šta je tačno, bio je siguran u to.
     "Molim vas, pazite na bilo kakvu neobičnu boju", začuo je u slušalicama Žoanin glas.
     Džejmi se okrenuo i ugledao samo unutrašnjost svoje kacige. Morao je da okrene čitavo telo za devedeset stepeni da bi je ugledao, svu u narandžastom, na desetak metara udaljenosti, rame uz rame sa Monik Bone.
     "Imaš li na umu neku naročitu boju?" napola se našalio. "Ovde imamo širok izbor crvene i ružičaste."
     "Zelena bi dobro došla", zaškripao je Monikin inače prijatan glas.
     "Bilo koja boja koja izgleda neobično", rekla je Žoana. "Nismo se još konkretno odlučile. Zasad."
     Tik ispred vazdušne komore, Konors je nameštao TV kameru za svoju obrazovnu emisiju. Kraj nogu mu je stajala omanja kutija sa rekvizitima. Ostali su se nagnuli koliko god su im odela dozvoljavala, pretražujući peskovito tle kao odred čuvara parka u potrazi za otpacima. Ili kao ona čuvena slika, pomislio je Džejmi. 'Pabirčenje.' Eto šta radimo, pabirčimo, pokušavamo da nađemo ostatke hrane za naš um u ovoj smrznutoj pustinji.
     Prokleto je teško gledati tle iz ovog odela, gunđao je Džejmi u sebi. Jedva da je savitljivo. Ko god je konstruisao ove aluminijumske konzerve, nije mislio na posao koji ćemo morati da radimo dok smo u njima.
     Tošima je žurno postavljao meteorološku stanicu na oko dvadeset metara od kupole, nešto dalje od oba lendera. Njegov skafander boje breskve stapao se sa pozadinom boje rđe mnogo bolje nego što bi Džejmi mogao pomisliti. Kamufliran je. To bi mogao da bude problem. Boje skafandera odabrane su tako da se jasno razabiraju na Marsovoj površini. Ko je, do đavola, odobrio boju breskve?
     Ilona je prikupljala peskovito tle, koristeći malu lopatu, i sipala je u kutiju. Ona, Žoana i Monik pokušaće da pod kupolom uzgaje razne sorte pasulja, graška, sočiva i krastavaca, koristeći što više onoga što se može naći na Marsu - uključujući i vodu, ako je nađu. Jedan od ciljeva njihovog istraživanja bio je da vide kako Marsova mala sila teže utiče na rast i veličinu biljaka. Očekivalo se da će mali poljoprivredni opit poneti sa sobom na orbitu i nastaviti ga tokom povratka na Zemlju.
     Prvo će morati da ižare okside iz zemljišta, pomislio je Džejmi. Inače će biti kao da seju u prašku za beljenje.
     Ponovo se zagledao u stenje. Toga svakako nije nedostajalo. Veliki blokovi, širi od metra, mnogo sitnijeg kamenja, sve do običnog šljunka. Mnogi komadi delovali su izbušeno, nagrizeno vremenom. To svakako nije od kiše, pomislio je Džejmi. Ovde nije padala bar milijardu godina. Ipak, u zimska jutra postoji slana. Stenje se na dnevnoj toploti širi, kolika god da je, a skuplja se tokom ledeno hladnih noći.
     Ali to ih ne bi izbušilo, setio se. Moglo bi da puca bočno i da se ljuspa, a ne da postane izbušeno kao loptica za golf. Ako je vulkanskog porekla, onda udubljenja mogu biti posledica oslobađanja gasova, koji su prvo bili unutra, a onda su proključali i izišli. Je li moguće da je čak dovde doletelo od vulkana koji su udaljeni šest ili čak sedam stotina kilometara? Ili ga je neki pradavni meteorski udar podigao, izbacio iz atmosfere, pa je posle ponovo palo na Mars?
     Napunio je obe ponete mreže stenjem raznih veličina, a onda se trgao, shvativši da je napolju već više od tri sata. Sunce mu je bilo gotovo tačno nad glavom, neobično sitno i bledo u poređenju sa suncem kakvo je poznavao, slabaško svetlucajući sa ružičastog neba.
     Okrenuo se, ali više nije video kupolu, iako su se još razabirali cilindrični vrhovi oba lendera. U daljini je video jedan od velikih teretnih lendera. Tovarni ulaz mu je zjapio, ogroman i prazan.
     Ovde je horizont kraći, podsetio se. Okreni se i orijentiši se kako treba.
     "Votermene, izišao si van dometa kamera." Glas Voznesenskog zvučao je pre ljutito nego zabrinuto. "Da li me čuješ?"
     "Da, jasno i glasno."
     "Nalaziš se gotovo na granici bezbedne udaljenosti. Vrati se prema kupoli."
     Džejmiju je bilo gotovo milo što je dobio naređenje da se vrati. Jedno je biti sam kod kuće, u planinama ili u pustinji. Ovde, u ovom čudnom svetu bez vazduha za disanje i vode za piće, Džejmi se gotovo prepao.
     Pa ipak - bilo je prijatno biti sam, daleko od ostalih. Usamljenost je bila retka, nepostojeća, tokom poslednjih godina. Džejmi se uspravio što je više mogao i zagledao se ka horizontu, leđima okrenut kupoli i ostalima. Čak i unutar skafandra morao je da ubeđuje sebe da je ovo Marsov predeo, toliko se osećao usklađen sa ovim čudnim, novim svetom.
     A onda je ugledao mrlju zelene boje.









TV SCENARIO
     Tokom prvog izlaska, u Solu 3, pilot/astronaut P. Konors prikazaće pred kamerom sledeće:

     1. Boje Marsovog predela. Švenk kamere da bi se videle boje tla i neba.
     2. Marsovsko stenje. Podiže kamen umerene veličine i pokazuje ga kameri. Objašnjava da crvena boja potiče od oksidacije minerala sa velikim udelom gvožđa.
     3. Temperatura. Postavlja termometar na tle, pokazuje temperaturu (oko 15 - 17 stepeni Celzijusa). Podiže termometar do visine očiju, pokazuje kako živa pada ispod nule. Objašnjava da je ova pojava posledica slabog toplotnog kapaciteta retke Marsove atmosfere.
     4. Nizak vazdušni pritisak. Otvara bočicu obične vode i pušta da pred kamerom smesta proključa, čak i na temperaturi ispod nule, usled veoma niskog vazdušnog pritiska. Objašnjava da bi se isto desilo sa krvlju u telu da nije zaštićeno skafanderom.
     5. Niska gravitacija. Ispušta čekić za stenje kako bi pokazao da pada sporije nego sličan predmet na Zemlji, ali brže nego na Mesecu. (Uporediti sa ranijim snimkom astronauta Konorsa koji ispušta isti čekić na Mesecu.)
     6. Marsovi meseci. Ako su vidljivi na dnevnom nebu, pokazuje unutrašnji mesec, Fobos, kako izlazi na zapadu i prelazi Marsovo nebo za četiri časa. (Nije potrebno pokazati čitav četvoročasovni prelazak. Koristiti teleskopsko sočivo da bi se snimio Fobos kako menja mene, od 'mladog' preko 'polu' do 'punog'. Snimak će se montažom prilagoditi potrebnoj dužini emitovanja.)









SOL 3: PODNE
     Džejmijeva prva reakcija bila je da trepne i protrlja oči, ali prsti u rukavicama udarili su o prozirni vizir kacige.
     Zurio je u stenu. Bila je dugačka oko šezdeset centimetara, zaravnjena odozgo i obla. Strane su izgledale glatke, a ne izbušene kao kod većine ostalog stenja. A na jednom boku jasno se videla zelena mrlja.
     Polako je obišao oko nje, prekoračujući manje kamenje i zaobilazeći veće, jer bilo ga je svuda. Nigde drugde nije bilo zelene boje. Da sam prošao sa druge strane, nikad ne bih primetio boju, shvatio je.
     Jedan kamen. Sa zelenom mrljom na jednom od zaravnjenih bokova. Jedan od hiljadu. Mrljica boje u svetu boje rđe i crvenom.
     "Votermene, ne vidim te", javio se Voznesenski.
     "Našao sam nešto."
     "Vrati se prema kupoli."
     "Našao sam nešto zeleno", odgovorio je Džejmi uvređeno.
     "Šta?"
     "Zeleno."
     "Gde si sad?"
     "Kako to misliš? Šta si našao?"
     Džejmi se osvrnuo oko sebe. "Vidite li veliku gromadu sa pukotinom na vrhu?"
     "Ne. Gde..."
     "Ja vidim!" Žoanin glas, tanak od ubuđenja. "Malo zapadno od drugog lendera. Vidite ga?"
     "Ah, da", rekla je Monik.
     "Ovuda", nastavila je Žoana.
     U roku od jednog minuta na horizontu se pojavilo sedam skafandera, tik desno od gromade sa pukotinom. Džejmi im je mahnuo i uzvratili su mu.
     Potom se okrenuo ka steni, svojoj steni. Polako se spustio na kolena u trapavom skafandru i sagnuo se koliko god se usuđivao. Gotovo je očekivao da ugleda mrave ili ono što bi na Marsu odgovaralo mravima kako žurno ševrdaju po tlu.
     Umesto toga, video je samo prašnjavi crveni pesak i kamen boje rđe sa zelenom mrljom koja se protezala zaravnjenim bokom. Isuse, izgleda kao mala žila bakra koja je bila izložena vazduhu. Ali odmah se setio koliko malo kiseonika ima u Marsovom vazduhu. Da li je to dovoljno da bakar pozeleni? Koliko dugo je žila bila izložena vazduhu? Deset hiljada godina? Deset miliona?
     Ponovo se sagnuo, leđima okrenut naučnicima koji su se približavali.
     "Gde je?" zadihano je upitala Žoana.
     "Izgledaš kao da se moliš", čuo je Nagibov nazalni glas. "Je li ovo od tebe načinilo vernika?"
     "Nemojte se suviše oduševljavati", rekao je Džejmi, podigavši pogled kada su okružili njega i stenu. "Mislim da je to samo pruga oksidisanog bakra."
     Patel, u svom žutom skafandru, nespretno se spustio na sve četiri da izbliza pogleda kamen. "Da, verujem da je tako."
     Žoana se pružila kraj njega. "Možda je to samo površinski sloj kolonije koja živi dublje u steni. Kao mikroflora na Antarktiku, koja koristi stenje kao zaklon i upija vlagu od slane koja se sakuplja na površini."
     "Bojim se da je ovo ipak samo sloj oksida bakra", rekao je Patel svojim induskim melodičnim glasom i britanskim izgovorom.
     "Moramo se uveriti", rekla je Monik, mirno kao da bira vino u nekom pariskom bistrou. Hladna glava, pomislio je Džejmi. Da li to znači i toplo srce?
     "Moraćemo da ga unesemo..."
     "De diraj ga!" obrecnula se Žoana.
     "Ne možemo ga detaljno ispitati ovako napolju", rekao je Džejmi. "Moramo ga odneti pod kupolu."
     "To je možda biološki uzorak", rekla je Žoana, sa neočekivanom sebičnošću.
     To je samo oksid bakra, pomislio je Džejmi.
     Žoana se s mukom podigla na noge. "Ostavila sam svoje posude za uzorke kada si se javio. U njima se održavaju uslovi okoline. Ako uneseš stenu pod kupolu i iznenada je izložiš našim životnim uslovima, to bi ubilo sve žive organizme koji se možda nalaze u njoj."
     Džejmi je klimnuo pod kacigom. U pravu je. Mada je najverovatnije zelena boja samo posledica oksidacije bakra, nema smisla upropastiti ono što je možda najveće otkriće svih vremena.
     "Molim vas, ne dodirujte kamen", rekla je Žoana. Možda možete da pogledate okolo i vidite ima li još neki kamen ovakve boje. Ali nikako ne dodirujte nijedan od njih. Da li ste me razumeli?"
     Odjednom je ona bila glavna. Više nije šaputala. Ljupki leptirić pretvorio se u ženu zmaja. Ono što je počelo kao geološki obilazak terena pretvorilo se u biološki eksperiment, i Džejmi je postao samo jedan od pomagača. Osetio je da ljutito steže usne.
     Ali znao je da je ona u pravu i da pravilno postupa. Polako je ustao.
     "Da, šefe", odgovorio je sa preteranom pokornošću. "Vaša želja je za nas zapovest."
     Žoana nije primetila šalu. Uputila je Monik da ostane na straži pored stene i naredila ostalima da pretraže okolinu u potrazi za drugim zelenim tačkama. Konors, u svom belom skafandru, stajao je sa strane kao policajac, posmatrajući, a ne učestvujući. Žoana je pošla nazad ka mestu gde je ostavila kutije, gotovo se kližući po pustinjskom pesku.
     "Formidable." Monikin glas zvučao je kao da se zabavlja.
     "Recite, je li iko od nas bio dovoljno pametan da ponese foto-aparat?" upitao je Džejmi.
     "Ja imam foto-aparat", rekao je Tošima.
     "Možeš li da snimiš stenu i sve oko nje, iz raznih uglova - svih trista šezdeset stepeni?"
     "Svakako."
     Džejmi se setio kako je išao u lov sa deda Alom. Uvek bi fotografisali jedan drugoga sa ulovom - jelenom, zecom, čak i sa velikim gušterom koga je Džejmi ulovio svojim karabinom kada je imao samo deset godina. Majka se strašno protivila Džejmijevim odlascima u lov, ali otac nije mogao da se protivi deda Alovoj rešenosti. "Ne možeš držati dečaka stalno zatvorenog u biblioteci", govorio je Al. "Treba da bude napolju, na otvorenom." Potom, kad bi se našli sami i zajedno visoko u šumovitim bregovima, govorio je unuku: "Oni pokušavaju da od tebe načine stopostotnog belca, Džejmi. Ja samo želim da delić tebe ostane crven, onako kako bi i trebalo da bude."
     Džejmi je ponovo pogledao kamen, dovoljno mali da se ponese u rukama, pogotovo pri ovako niskoj gravitaciji. Bila bi to sjajna slika da je pošaljem dedi, pomislio je. Ja u ovom prokletom skafandru, sa kamenom umesto trofeja.
     Ali nije pozirao pred Tošiminim foto-aparatom.
     Žoana se vratila posle skoro pola sata, sa Voznesenskim koji je teglio dva kabasta srebrnasta sanduka za uzorke i par dugačkih, tankih šipki koje su Džejmiju ličile na štapove za pecanje. Znao je da su to šipke za markiranje, sa sićušnim radio predajnikom na vrhu. Nasmešio se: Žoana je naterala čak i Rusa da radi za nju.
     "Pitala sam se hoću li uopšte doći u priliku da upotrebim ovo", raspričala se Žoana. "Nikad ne bih ni pomislila da će mi zatrebati već prvog dana na terenu!"
     Ostali nisu našli nikakvu drugu zelenu mrlju na stotinak metara oko stene. tle je sada bilo prekriveno otiscima njihovih čizama, osim zabranjenih pola metra oko onog kamena. Niko se nije usudio da priđe bliže, iz straha da ne ošteti ili možda uništi neki značajan nalaz.
     Voznesenski se zaustavio i malo se pognuo, podbočen, kao da se klanja kamenu. U blistavo crvenom skafandru, Džejmiju je izgledao kao velika, ljuta paprika sa grbom pozadi.
     Žoana je preuzela komandu. "Ne dodirujte kamen. Pre nego što išta preduzmemo, potrebni su mi uzorci tla tik kraj stene, a potom i ispod nje."
     "To ću ja, bušačem", rekao je Džejmi i posegnuo za alatkom okačenom o pojas. "Može se pričvrstiti na šipku, pa možemo dobiti uzorke sa pet metara dubine."
     "Fino", rekla je Žoana.
     "A to će nam pokazati i postoji li sloj permaslane ispod površine, je li?" upitala je Ilona, uzbuđena prvi put otkako su sleteli.
     Klimnuo je glavom; potom je shvatio da to niko nije mogao videti zbog zatamnjenog vizira, pa je rekao: "Da, u pravu si."
     Voznesenski je počeo da naređuje. "Pite, donesi video kameru. Moramo imati snimak ovoga."
     "Razumem", rekao je astronaut i uputio se nazad ka kameri koju je ostavio montiranu na tronožac.
     "U mom foto-aparatu gotovo je ponestalo filma", rekao je Tošima. "Potrošiću poslednje snimke, pa ću staviti novi."
     "Ne!" uzviknuo je Nagib. "Nemoj rizikovati da visokoenergetsko zračenje uništi film. Evo, uzmi moj foto-aparat. U njemu je nenačet film."
     "Hvala", rekao je Tošima.
     Konors se ponovo pojavio na vidiku, landarajući kamerom u jednoj ruci. Kada se uverio da su i snimatelj i fotograf spremni, Voznesenski je izdao naređenje: "Nastavi."
     No, niko se nije ni pomerio dok se nije oglasila Žoana. "Hoću četiri uzorka, po jedan sa svake strane kamena, onoliko duboko koliko možeš da stigneš." Potom je dodala: "Molim te."
     Džejmi se naslonio na šipku i bušač je prodro u tle. Lako je prozujao kroz prvih nekoliko centimetara, ali potom je postalo teže. Džejmi je pritisnuo jače. Počeo je da se znoji.
     "Postaje tvrdo kao tiganj", zagunđao je.
     "Ili permaslana?" upitala je Ilona glasom punim nade.
     Džejmi je izvukao šipku i pustio da Patel, takođe geolog, pokrene mehanizam koji je uredno izbacio tanak stubić crvene prašine iz oštrih zuba bušača, pravo u jedan od Žoaninih sanduka za uzorke. Patel je radio polako, pažljivo, kako bi bio siguran da se krhki stubić neće raspasti.
     Džejmi je primetio da je stubić prugast. Različite nijanse crvenog. Kišni talozi, pomislio je. Ovde mora da je nekada bio okean. Ili barem veliko jezero.
     Četiri uzorka oko kamena. Džejmi je morao nekoliko puta da prekine kopanje, kako bi pustio da ventilatori u skafandru izvuku izmaglicu koja se nakupljala na unutrašnjoj strani vizira. Uprkos naporima, ni Patel ni bilo ko od ostalih nisu se ponudili da mu pomognu. Umesto toga, piljili su u uzorke i izmišljali instant teorije da objasne njihov izgled.
     Suviše su očarani događajem da bi i pomislili da pomognu, pomislio je. Osim toga, imaju Indijanca za teške poslove. Što bi se onda oni mučili?
     "U redu", rekla je Žoana pošto su sva četiri uzorka smeštena u kutiju. Polako se spustila na kolena i nagnula se nad stenu.
     Džejmi se spustio kraj nje. "Trebaće ti pomoć da podigneš..."
     "Ne!" obrecnula se. "Mogu i sama. Ovo je ipak Mars."
     Džejmi je porumeneo od iznenadnog besa, a onda se postideo. Ima ona pravo. Prokleti kamen ovde je težak možda kilogram. A ona ne bi pustila da ga dodirne iko sem nje.
     Tošima je škljocao foto-aparatom, a Konors je uperio kameru pravo u stenu dok ju je Žoana hvatala za oba kraja, pazeći da ne dodirne zelenu mrlju. Podigla je kamen sa tla i stavila ga u drugu srebrnastu kutiju za uzorke, nežno kao majka koja polaže novorođenče u kolevku.
     Džejmi je zurio u tle ispod kamena. Zaravnjeno i uglačano od težine stene, ali inače se nimalo nije razlikovalo od okoline. A šta bi i očekivao, upitao se. Marsovsku zvečarku sklupčanu pod njim?
     "A sada, molim te, uzmi uzorak na mestu gde je bio kamen", rekla je Žoana kada je zapečatila poklopac kutije.
     "Koliko duboko?"
     "Koliko god možeš", rekla je. "Molim te."
     Naravno da je mogao. Svi ostali su ćutke gledali kako zabija motku što je dublje mogao. Nežno, pažljivo, izvukao je uzorak napolje...
     "Gledaj!" povikala je Monik Bone.
     "Šta?"
     "Šta je to?"
     "Učinilo mi se..." ostala je bez daha. "Kada si izivukao štap, učinilo mi se da vidim svetlucanje... sunce koje se odbija od nečega."
     "Nečega?"
     "Čega?"
     "Kapi vode?" upitala je ilona.
     "Možda", rekla je Monik. "Ne znam. Smesta je nestalo."
     Ilona je pala na kolena toliko naglo da se Džejmi uplašio da će se povrediti ili ulubiti skafander. Zavukla je ruku u rukavici u rupu koju je Džejmi iskopao i brzo je izvukla. Rukav skafandra bio je zamrljan crvenkastom prašinom i komadićima šljunka.
     "Gledajte! Gledajte!"
     Nekoliko sićušnih, svetlucavih kapi vlage nalazilo se na Iloninim prstima, kao rosa na laticama cveta. Pre no što je iko stigao da progovori, kapi su nestale, isparivši u retki vazduh Marsa.
     "Voda!"
     "Mora da je voda!" rekla je Monik, a glas joj je podrhtavao od uzbuđenja. "Ispod tla. Voda!"
     Nagib se smejao kao dečak. "Otkrili smo vodu! Prva voda nađena van Zemlje! Samo nekoliko kapi, ali to je voda! I to tečna!"
     Džejmi je stajao, naslonjen na motku, a sav fizički umor od kopanja ispario je baš kao kapi sa Ilonine rukavice. Ostali su bukvalno skakutali, mašući rukama i gotovo plešući u skafandrima, toliko su bili uzbuđeni.
     Svi sem Žoane, koja je ostala da kleči kraj rupe koju je Džejmi iskopao, kao vernik kraj neobičnog oltara, okružena napunjenim i pažljivo zapečaćenim kutijama za uzorke.
     A Džejmi, koji je stajao kraj nje, stežući obema rukama motku, kao Navaho ratnik sa kopljem zarivenim u prašnjavo tle, pitao se šta će tek njihove kolege učiniti ako se ispostavi da ta zelena mrlja stvarno predstavlja žive Marsovske organizme.









DOSJE: ŽOANA MARIJA BRUMADO
     Kada joj je bilo šesnaest godina, Žoana je našla prvog ljubavnika i shvatila da joj majka umire.
     Kao jedinica, provela je čitav život kod kuće, kraj nežne majke, pune ljubavi, koja nikada nije podizala glas, a ipak je vladala čitavom kućom. Dok je bila mlađa, Žoana je obožavala svog oca, koji je proputovao čitav svet i bio veoma poštovan i uvažavan. Kada je počela da shvata potrebe koje su se budile i njenom telu, počela je da gleda oca drugim očima. Shvatila je da žene - čak i majčine prijateljice i studentkinje Žoaninih godina - gledaju Alberta Brumada sa nečim većim od poštovanja i uvažavanja.
     "Tvoj otac je lep i veoma romantičan", govorila joj je majka. "Zašto ga ne bi želele i druge žene?" I smešila bi se da pokaže kako se ne brine zbog muževljevih neverstava.
     "On nas suviše voli da bi mario za nekoga drugog", govorila je Žoanina majka. Potom bi dodala: "On je opsednut Marsom, a ne studentkinjama koje bi mogle da mu budu deca."
     Žoana se rodila u Sao Paolu; otac je predavao na tamošnjem univerzitetu. No, njegov pohod na Mars konačno je zahtevao da se porodica preseli u prestonicu, Braziliju, mada su najtoplije mesece uvek provodili u Rio de Žaneiru, kao i političari i njihovi savetnici.
     Gde god da su živeli, Žoani je tako dobro išlo u manastirskim školama da su roditelji rešili da je pošalju u pripremni razred u Sjedinjenim Državama. Ugodila je ocu pokazavši sklonost ka nauci. Ugodila je majci pokorivši se njenom jedinom čvrstom pravilu: "Nemoj raditi ništa o čemu nećeš moći da mi kasnije pričaš."
     Žoana je nameravala da ispriča majci o visokom, plavokosom instruktoru koji ju je poveo u krevet. Bila je ludo zaljubljena i jedva je čekala da i to ispriča majci. Čekala je nedelju dana, a onda više nije izdržala. Telefonirala je kući.
     I saznala da je majka dobila ozbiljan srčani udar tog jutra i da je prenesena u bolnicu. Žoana je zaboravila i školu i ljubavnika; žurno se spakovala i odletela u Braziliju.
     Po očevom izrazu lica shvatila je da za majku nema nade. Lekari isprva nisu hteli da joj dozvole ni da vidi majku, plašeći se da bi izliv osećanja mogao da dokrajči bolesnicu. Sa istom onom gvozdenom samokomtrolom u kojoj je sada prepoznala majčinu glavnu snagu, Žoana ih je uverila da neće uznemiriti majku na samrti. Oni su pogledali njeno čvrsto rešeno lice, pa oca, koji je klimnuo glavom. "Neka vidi svoju mamu", rekao je Alberto Brumado slomljenim, suznim glasom. "Možda više neće imati priliku."
     Majka je izgledala veoma bleda, veoma umorna. Cevi su povezivale njene vitke ruke sa čudnim mašinama koje su zujale i škljocale iza kreveta. Jedna cev zavlačila joj se u desnu nozdrvu. Žoana je pomislila da tim cevima iz majke isisavaju život.
     Nije zaplakala. Stajala je kraj visokog kreveta i gladila majku po kosi, prvi put shvatajući koliko je retka i seda postala. Majka je otvorila oči i nasmešila joj se.
     "Mama..."
     "Mila moja kćeri", šapnula je samrtnica. "Kako si postala lepa."
     "Mama, toliko te volim!"
     "Ne brini za mene, mila." Glas joj je bio toliko slab da je Žoana morala da se sagne kako bi čula reči.
     "Ne želim da umreš."
     Žoanina majka je trepnula, bez suza, i nastavila šapatom. "Sada moraš da se staraš o svom ocu. Ja više ne mogu da ga štitim. Moraš ti da preuzmeš taj posao."
     "Da ga štitim?"
     "I njegov posao. To je veoma važno. Za njega i za čitav svet. Ne dozvoli da ga išta ometa. Ne dozvoli da se išta postavi između njega i njegovog posla. Zaštiti ga. Pomozi mu."
     "Hoću, mama, hoću."
     "Uvek si bila dobro dete, Žoana. Ja te jako volim."
     "I ja volim tebe, mama."
     "Zaštiti svog oca. Zapamti to."
     "Obećavam, mama."
     To su bile majčine poslednje reči. Žoana je održala obećanje. Postala je očev štit pred svim uznemirenjima koja bi mogla da ugroze njegov veliki, zahtevni cilj. Pogotovo kad su u pitanju žene. Žoana se upisala na fakultet gde je predavao njen otac. Vodila je kuću. Nikada nije potražila drugog ljubavnika.









SOL 3: VEČE
     Umarširali su nazad u kupolu, a skafandri i oprema bili su umrljani crvenom prašinom.
     Uprkos uzbuđenju oko kamena sa zelenom mrljom, Voznesenski je zahtevao da se pridržavaju propisa misije i da pažljivo očiste skafandre i svu opremu pre nego što pređu u glavni odeljak kupole. Prostor tik ispred vazdušne komore, gde su se čuvali skafandri i oprema za rad napolju, služila je i kao prostor za čišćenje i održavanje. Njeni zidovi dosezali su do same zaobljene tavanice kupole.
     "Ako smo našli primerke lokalnog života, moraćemo ubuduće da koristimo postupke biološke dekontaminacije", gunđao je Voznesenski dok je svlačio skafander.
     Džejmi je usisavao prašinu sa čizama, malom spravom koja je ljutito zujala, i razmišljao. Zamisli čoveka koji od možda najvećeg otkrića u istoriji odmah vidi samo gnjavažu.
     Toni Rid, koji je stajao tik pred vratima komore, mršteći nos zbog kiselkastog zadaha koji se širio odatle, radoznalo se zagledao u Žoanine kutije za uzorke.
     "U tom slučaju", rekao je, "moraćemo da ovaj odeljak zapečatimo, onako kao u biološkim laboratorijama."
     "To se može urediti", odgovorio je Voznesenski, podižući preko glave gornji deo skafandra.
     Hajde da prvo vidimo šta smo našli, pomislio je Džejmi.
     Čim je završila sa čišćenjem skafandra, Žoana je odvukla kutije u svoju malu biološku laboratoriju, gde je imala izolovani odeljak sa polugama za rad izdaleka. Marsovski kamen nalaziće se u marsovskim uslovima dok ga bude ispitivala. Ilona i Monik su pošle za njom.
     "Majka i kćeri", promrmljao je Nagib, gledajući kroz prozor odeljka kako odlučno koračaju ka biološkoj laboratoriji.
     "Hera, Atina i Afrodita", rekao je Rid, takođe ih prateći pogledom.
     Kad se konačno izvukao iz skafandra, Džejmi je bio suviše umoran da bi otišao čak u svoju sobu da skine donje slojeve odeće. Seo je na klupu pred svojim ormarićem, pognut, sa rukama na kolenima, ćuteći. Pod levim pazuhom osećao je tup bol. Skafander me tu žulja, shvatio je. Moraću da to sredim pre nego što ga ponovo obučem. Oštri miris koji je zapazio kada je prvi put skinuo kacigu sada je potpuno nestao. Ili smo se svi navikli na njega, pomislio je. Možda je to prašina.
     "Dr Malater mora da je Atina", rekao je Nagib. "Vrlo je visoka i mišićava."
     "Da, a mala Žoana je Afrodita, zar ne?" promrmljao je Toni. "Građena je baš kao boginja ljubavi, je li?"
     "A dr Bone je starija, pa mora da bude Hera, kraljica bogova."
     Toni se nasmešio tamnoputom Egipćaninu. "To joj sasvim pristaje, šta kažeš?"
     Nagib je klimnuo glavom. "Ali zar nisu baš te tri boginje počele Trojanski rat? Moramo biti oprezni s njima." Nasmejao se.
     Toni mu se lukavo nasmešio. "Oprezni, da, svakako. Ali seti se da boginje mogu da se naljute ako ih ne obožavaš kako valja."
     Džejmiju je tu dozlogrdilo. Rid i njegov blago podsmešljivi pogled na svet bili su više nego što je mogao da otrpi na kraju ovog dugog, uzbudljivog, iscrpljujućeg dana. Nekako se podigao na noge i uputio se ka svojoj sobici, gde će moći da svuče ostatak odeće, a možda i da se istušira.
     Pre nego što je stigao na pola puta, presreo ga je Pol Abel.
     "Tvoj red pred kamerama, drugar." Žablje oči američkog astronauta bile su krupne i iskolačene, a osmeh se protezao bukvalno od uha do uha.
     "Kako to misliš?" upitao je Džejmi.
     "Novinari sa Zemlje. Izgleda da si tamo veoma popularan. Hoće da te intervjuišu, a kontrola misije je sve sredila. Onaj pult", pokazao mu je, "čeka da te zadovolji."
     Od svih članova ekspedicije očekivalo se da udovolje zahtevima novinara za intervjue 'uživo, sa planete Mars'.
     S obzirom da se rastojanje od Zemlje povećavalo svakog sata, bilo je potrebno skoro deset minuta za prenos radio ili TV talasa između dva sveta, pa je ono 'uživo' zapravo bilo sasvim neprimereno. Kako da vodiš intervju kada između svakog pitanja i odgovora treba da čekaš po dvadeset minuta?
     Producenti su našli rešenje: svaki istraživač će primiti spisak pitanja. Potom će odgovarati na njih pred kamerom, jedno za drugim. Na Zemlji će odgovore razdvojiti, kako bi onaj ko vodi razgovor mogao da se ubaci na prava mesta sa pitanjima. Rezultat je izgledao kao da novinar i istraživač na Marsu zaista razgovaraju 'uživo'. Gotovo. Nije bilo one spontanosti razgovora licem u lice. No, publika širom sveta bila je navikla na drvenasto držanje naučnika i astronauta, ili su barem TV producenti uveravali u to svoje urednike.
     Osim toga, pa ti ljudi su se javljali sa Marsa!
     Džejmi je umorno seo u škripavu plastičnu stolicu pred glavnim ekranom, još u klimatizovnom rublju, nalik na kaubojske dugačke gaće prekrivene cevčicama. Abel je seo malo dalje, nadgledajući opremu i kezeći se kao da uživa u gledanju naučnika kako pokušava da odgovori na 'stručna' pitanja novinara.
     Džejmi se iznenadio kada se ekran osvetlio i prikazao ne Li Čengdua iz broda na orbiti, niti nekog od kontrolora misije iz Kalinjingrada. Našao se licem u lice sa tužnim, sivim očima Alberta Brumada.

     Brumado je odleteo za Vašington sutradan po burnom slavlju u Riju. U Sjedinjenim Državama vladala je gužva oko projekta, i čak je sama gđa potpredsednica besno zahtevala da se jedan od naučnika povuče iz ekipe istraživača na površini Marsa.
     Proveo je dva dana umirujući političare, ali nije mogao da se pravi kako novinari nisu u stanju crvenog usijanja od uzbuđenja što je jedan Indijanac među istraživačima Marsa i što je odbio da izgovori unapred napisan govor.
     Brumado je razgovarao i sa novinarima i otkrio da, kao ajkule privučene mirisom krvi, novinari kruže oko ličnosti Džejmsa Votermena, spremni da se obruše i ubiju ga.
     Brumado je imao jedan jedini cilj: da prva ekspedicija na Mars bude toliko uspešna da svi narodi sveta zahtevaju dalje istraživanje crvene planete. Neće dozvoliti da jedan čovek - glup ili tvrdoglav, ili možda samo žrtva okolnosti - uništi ono što je on stvarao trideset godina. Neće dozvoliti da jedan čovek - bio on crven, žut, beo ili zelen - okrene javno mnjenje protiv Marsa.
     Sada je sedeo pred ekranom u jednoj vašingtonskoj kancelariji. Kroz napola navučene zavese nazirala se modernistička četvrtasta fasada Vazduhoplovno-svemirskog muzeja, sa hiljadama ljudi koji su se slivali kroz ulaz.
     "Spremni za emitovanje na Mars, gospodine", rekla je devojka koja je sedela na drugom kraju kancelarije. Preko kovrdžave tamne kose nosila je slušalice, a na stolu pred njom nalazila se hrpa sivih, elektronskih kutija.
     Brumado je na ekranu ugledao muškraca u belom kombinezonu, sa licem nasmešene žabe. Oznaka NASA na grudima govorila je da je to astronaut Abel. Delovao je smireno i potpuno opušteno; micao je usnama. Brumado je shvatio da je ova slika otposlata pre više od deset minuta, a tehničari su isključili zvuk kako ga ne bi zbunjivao. Želeli su da Brumado sada započne razgovor, znajući da će biti potrebno gotovo deset minuta dok njegove reči i slika stignu do Marsa. Do tada će pred ekranom već sedeti Džejms Votermen.
     Brumado se nesvesno nasmešio i počeo. "Dr Votermene, ovo mi je prilično neprijatno, i to iz nekoliko razloga. Prvo, zasad vas još ne vidim na ekranu pošto je potrebno mnogo vremena da poruke putuju tamo i ovamo. Drugo, moram vas zamoliti za uslugu. Sećam se da smo se jednom sreli tokom vaše obuke i žalim što nisam bio u prilici da provedem više vremena sa vama, pa da se bolje upoznamo." Brumado je malo oklevao, a onda je zažmurio i skočio. "Pretpostavljam da shvatate da ste izazvali ogromnu gužvu ovde u Sjedinjenim Državama."

     Džejmi je posmatrao Brumadovo lice sa urednom bradicom; ljubazno, pomalo tužno, sa unekoliko raščupanom sedom kosom. Samo tri glupe reči, pomislio je Džejmi dok je slušao Brumada. Tri obične reči, a kod kuće se napravila gužva.
     "...I zato sam morao da sednem sa glavnim TV mrežama i da raščistim stvari u vaše ime koliko god se moglo. No, oni neće biti zadovoljni sve dok ne dobiju priliku da vas intervjuišu. Složili su se da jedan novinar postavi pitanja, a ja sam ih pregledao pošto su snimljena. Nemamo ništa protiv da odgovorite na njih. Od agencije su dobili čitavu vašu biografiju, naravno, i već je napravljeno nekoliko intervjua sa vašim roditeljima i drugim ljudima koje ste poznavali tokom školovanja i uopšte. Do sada su se prema vama odnosili sa simpatijama, što je vrlo povoljno po vas. Ali sada žele da razgovaraju i sa vama."
     Brumado je duboko udahnuo pre nego što je nastavio. "Znam da to vama zvuči suludo, s obzirom na to gde se nalazite i šta pokušavate da postignete, ali morate shvatiti da ste dodirnuli bolno mesto. Indijanski aktivisti proglasili su vas za heroja. Potpredsednica je strašno besna na Svemirsku agenciju što je dozvolila da postanete deo ekipe na Marsu. Ona misli da ste vi mutivoda, mada je koristila i mnogo snažnije izraze. Ukazao sam joj na to da sam vas ja lično pogurao da budete određeni za misiju, ali od toga se, izgleda, samo još više razbesnela. I sad - šta da se radi?"
     Džejmi je već gotovo zaustio da odgovori na pitanje, a onda je shvatio da Brumado ne čeka odgovor. "Emitovaćemo vam pitanja za intervju čim vam kažem sve što imam. Želimo da odgovorite na pitanja što poštenije i iskrenije možete. Snimak vaših odgovora biće pregledan ovde, u Vašingtonu, pre nego što ga dobiju novinari. Potpredsednica će lično doneti odluku da li da se snimak prepusti novinarima ili ne. Predlažem vam da prvo saslušate sva pitanja, a onda da se vratite na početak i odgovorate na jedno po jedno."
     Brumado kao da se pognuo bliže ekranu. Lice mu je postalo još napetije i još žalosnije. "Moram vas upozoriti na to da od kvaliteta vaših odgovora zavisi hoće li vam biti dozvoljeno da ostanete u ekipi na tlu. Opširno sam razgovarao sa dr Li Čengduom i on se žestoko protivi vašem povlačenju na orbitu iz političkih razloga. Ali ako potpredsednica bude zahtevala, nećemo imati drugog izbora do da vas pošaljemo na orbitu, a umesto vas na površinu ćemo poslati Australijanca, dr O'Haru."
     Brumado se ponovo zavalio u stolici i nastavio. "Pa, to je to. Žao mi je što se sve ovo desilo, ali moramo pokušati da se sve završi što poštenije i iskrenije. Pitanja za intervju slede odmah posle ovoga. Zbogom, zasad. I srećno."
     Ekran je na trenutak zatreperio, a onda se pojavilo glatko, nasmešeno lice nekog TV spikera. Džejmi je prepoznao lice, ali nije mogao da se seti imena. Odnekud ispod kupole čuo je tihu muziku: Rahmanjinovljev koncert za klavir, baš čudno. Mračan i melanholičan. Mora da to Rusi puštaju, pomislio je. Čudo da Brumado nije zatražio da razgovara sa kćerkom. Možda je to već obavio. Možda mu je Pol rekao da je Žoana zauzeta u laboratoriji.
     Spiker se nije potrudio da se predstavi; možda je mislio da je toliko poznat da mu predstavljanje nije potrebno.
     "Dr Votermene, pročitaću vam niz pitanja na koja bismo želeli da dobijemo odgovor. Koliko sam shvatio, vaše odgovore će vlada pregledati pre nego što nam budu dostavljeni. Molim vas, osećajte se slobodnim da odgovorite onoliko opširno koliko budete želeli. Ništa ne brinite zbog vremena. Mi ćemo iz konačne verzije izbaciti sve suvišne pauze, kašljanje ili kijanje."
     Osmeh mu je postao još širi, mada su mu oči izgledale oprezno i napeto, kao kod vuka. Džejmi se setio kako ga je Edit upozorila da se video traka može tako premontirati da intervjuisani ispadne dobar ili zao, ali jedva da je imao vremena da pomisli na to kada je spiker pročitao prvo pitanje.
     "Podaci o vama iz Berklija i sa Univerziteta u Novom Meksiku ničim ne pokazuju da ste bili uključeni u proindijanske aktivnosti, niti u bilo kakve druge, osim u one vezane za studentski smeštaj, mada ste bili predsednik studentskog veća kao apsolvent na Albukerkiju. Da li ste bili politički aktivni u tajnosti? Ako jeste, kada ste postali aktivni?"
     I tako dalje. Džejmi je poslušao Brumadov savet i odgledao čitav snimak pre nego što je i pokušao da počne sa odgovaranjem na pitanja. Sva su bila ista: pokušaj da Džejmija uvuku u politiku oko prava Indijanaca, a protiv vladine zvanične politike prema njima. Anglosi su čak imali obraza da pomenu i Ranjeno Koleno i Kastera.
     Abel se na nekoliko pitanja glasno nasmejao. Kada se snimak završio, pokazao je Džejmiju kako da ga premota i kako da zaustavi traku posle svakog pitanja, kako bi mogao da odgovori.
     "A kada si prestao da tučeš ženu?" veselo je upitao Abel. "To je zaboravio da te pita."
     Džejmi se zavalio u tanku plastičnu stolicu i zagledao u prazan ekran, uzburkanih misli. Više minuta nije ništa rekao i ostao je potpuno nepomičan.
     Konačno se oglasio Abel: "Jesi li spreman?"
     Džejmi je iza leđa čuo glasove ostalih i mračnu melodiju Rahmanjinova. Nad glavom je video krivinu kupole, sada zatamnjenu zbog preteće hladnoće Marsove noći. Iza te tanke pregrade nalazio se novi svet, čekajući da bude istražen.
     Klimnuo je Abelu. "Spreman sam."
     Na ekranu se ponovo pojavio spiker, ponavljajući prvo pitanje sa onim revnosnim osmehom koji bi trebalo da zameni iskrenost. Kad je Džejmi počeo da odgovara, lice se zamrzlo na ekranu.
     "Nikada se nisam bavio nikakvom politikom, ni na studijama ni kasnije. Glasao sam na svakim izborima, ali to je sve. Smatram sebe američkim građaninom, baš kao i vi. Polovina mojih predaka su Indijanci, a plovina su Jenkiji iz nove Engleske - dakle, smeša Navahosa i 'Mejflauera'. Meni je to isto kao i da svi moji preci potiču iz neke evropske zemlje, kao vaši. Ponosan sam na svoje Navaho poreklo, ali ne više nego što ste vi ponosni na svoje poreklo, ma kakvo da je."
     Duboko je udahnuo, pa nastavio. "Govorim vam sa planete Mars. Danas po podne, moje kolege naučnici i ja otkrili smo ovde vodu. To je daleko važnije od boje moje kože ili prirode mojih političkih gledišta. Prvi put tokom istraživanja Sunčevog sistema našli smo tečnu vodu na nekom drugom svetu. Trebalo bi da nas intervjuišete o tome, a ne o nekoliko reči koje sam izgovorio u trenutku prepunom osećanja. Svi ostali članovi ekipe govorili su maternjim jezikom, izgovarajući prve reči po iskrcavanju na Mars. Ja sam govorio svojim - izgovorio sam jedine reči Navaho jezika koje, zapravo, znam. I to je sve. A sada hajde da prekinemo sa ovim sranjem i da se pozabavimo istraživanjem Marsa."
     Okrenuo se ka Abelu. "Gotovo."
     "Ne misliš valjda da će emitovati i tu poslednju rečenicu?"
     "Boli me briga."
     Mada naizgled zabrinut, astronaut je pritisnuo dugme da se čuje spikerovo sledeće pitanje.
     "Ne", rekao je Džejmi. "Gotovo. Rekao sam sve što sam imao da kažem. Pošalji to dr Liju i dalje za Vašington. Nemam više ništa da dodam."

     Uprkos svemu, Li Čengdu se nasmešio dok je pregledao snimak Džejmijevog skraćenog intervjua. Onima u Vašingtonu ovo se neće dopasti, ali mladić ima hrabrosti.
     Li je prepleo prste i upitao se koliko bi nevolja izazvao ukoliko bi odbio da povuče Votermena iz ekipe na tlu. Naravno, Vašington još nije postavio taj zahtev. Ali svakako će to učiniti čim čuju Votermenov odgovor.
     Da, mladić ima hrabrosti, pomislio je Li. Imam li ja hrabrosti da ga podržim i oduprem se političarima?
     Ne mogu posegnuti čak na Mars da me zamene. Ali šta će moći da urade kada se vratimo na Zemlju? To je zanimljivo pitanje. Više nego zanimljivo. Možda od toga zavisi moja Nobelova nagrada. Votermenu svakako zavisi čitava karijera. Karijera i život.









ZEMLJA
     HJUSTON: Editi su trebala dva dana da se odluči. Dva dana i sva hrabrost.
     Dok je gledala Džejmija kako izgovara svoj Navaho pozdrav sa površine Marsa, nasmešila se. Tog jutra, dok je stajala u prepunoj sali vesti KHTV, nije predosetila kolika će se prašina podići oko tih nekoliko reči. Jedna od njenih saradnica blago ju je munula u rame dok se slika na ekranu usmeravala na nebesko plavi skafander.
     "To je taj tvoj prijatelj, je li?" upitala je šapatom.
     Edit je klimnula glavom. Bio je. Nekada.
     Iznenadila se kada su TV vesti to veče posvetile toliko vremena činjenici da se na Marsu nalazi jedan američki Indijanac. Sutradan ujutro, na svoju ruku, pozvala je nekoliko svojih veza u Džonsonovom svemirskom centru i ustanovila da je NASA prilično zabrinuta zbog Džejmijevog neočekivanog govora.
     "Oni odozgo su podilejisali", rekao joj je jedan od informatora. "Ali od mene nisi ništa čula, jasno?"
     Do sutradan se već govorkalo da Svemirski savet u Vašingtonu razmatra Indijančevo odbijanje da izgovori reči koje mu je pripremila NASA. Potpredsednica je pobesnela, govorkalo se dalje. Sve što ona radi bilo je vest. Svi su znali da ona želi da bude stranački kandidat za predsedničke izbore dogodine.
     Edit je ponovo pregledala snimke dosadno običnih intervuja sa Džejmijevim roditeljima u Berkliju i sa očito opreznim zvaničnicima NASA-e. To veče pošla je na spavanje razmišljajući šta bi trebalo da radi.
     Kada se probudila ujutro, već se odlučila. Pozvala je svoju stanicu i rekla preneraženom uredniku vesti da će uzeti slobodno do kraja nedelje.
     "Ne možeš tako! Ja ne..."
     "Imam dve nedelje odmora i masu dana za prekovremeno koje nikada nisam iskoristila", ljubazno mu je rekla Edit. "Vratiću se do ponedeljka."
     "Prokletstvo, Edi, goreće ti pod nogama! Znaš kakve su gazde!"
     Uzdahnula je tako da ju je on morao čuti. "Onda će, izgleda, morati da me otpuste i da mi isplate otpremninu."
     Prekinula je vezu, a onda odmah telefonirala da rezerviše avionsku kartu za Njujork.
     Sada, na trideset pet hiljada stopa iznad Apalačija, Edit je u sebi uvežbavala šta će reći uredniku vesti velike mreže. Mogu doći do roditelja Džejmsa Votermena. I do njegovog dede. I do ljudi sa kojima je išao na obuku, a koji nisu odabrani za polazak na Mars. Znam njegovu priču i poznajem 'Projekat Mars' iznutra. Mogu vam napraviti priču o čitavoj stvari očima učesnika. Ljudski pristup 'Projektu Mars'. Ne samo blistava nauka, nego borba, suparništvo, utroba i krv.
     Dok se preslišavala, pao joj je na pamet Džejmi. Mrzeće me što ovo radim. Sigurno će me mrzeti.
     Ali to mi je ulaznica za posao u velikoj mreži. On ima Mars. Ostavio me je zbog Marsa. Sada i ja mogu da upotrebim Mars na svoj način, za sebe.









POLAZAK
     1.
     Osoblje odabrano za misiju na Mars prebačeno je šatlom na orbitalnu stanicu na jedva tri stotine kilometara iznad površine Zemlje. Na toj visini je planeta, ogromna i divna, ispunjavala nebo, zapljuskujući čula prostranim površinama plavih okeana prošaranih blistavo belim oblacima, svet bogat i prebogat životom koji je sijao na hladnoj, crnoj praznini svemira.
     Mars je predstavljao daleku tačkicu u toj tami, mirni crvenkasti svetionik koji svetli preko ponora što razdvaja svetove.
     Orbitalna stanica bila je montažno stanište, sastavljeno od ruske orbitalne stanice 'Mir' i dodatnog rezervoara za gorivo od američkog svemirskog šatla, koji je bio veći od kuće sa dvadeset soba. Dva elementa bila su povezana na sredini dugačkog, zakrivljenog boka rezervoara, pa je 'Mir' izgledao kao sićušna zelena gondola na velikom, tamnom mehuru. Ruski deo imao je tri priključka za šatlove ili manje orbitalne tegljače.
     Ovde će šesnaest odabranih naučnika živeti i raditi više od mesec dana pre polaska na Mars, kako bi se navikli jedni na druge i na komandatna ekspedicije, dr Lija. A i na osam astronauta i kosmonauta koji će upravljati svemirskim brodom za Mars i komandovati ekipama na tlu.
     Viseći u crnoj praznini na nekoliko stotina metara od postaje, nalazila su se dva dugačka, uzana svemirska broda, blistajući pod snažnim Sunčevim svetlom, opkoljena rojevima orbitalnih tegljača i masivnih šatlova, dok su sićušne prilike u skafandrima lebdele oko njih, naizgled veličine mrava, neprekidno se muvajući tamo-amo, prenoseći opremu i zalihe svakog trenutka u svakom danu. U poređenju sa ogromnim crnozelenim obličjem orbitalne stanice, svemirski brodovi izgledali su kao vitka trkačka kola.
     Sve naprave i ljudi bili su na orbiti na nultoj gravitaciji. Džejmi je osetio da mu se utroba grči istog trenutka kad su se motori šatla zaustavili. Unutrašnje uho govorilo mu je da pada, da beskonačno pada. Ipak, dobro je video da je čvrsto privezan za sedište u tesnom putničkom odeljku šatla, zajedno sa pet tehničara koji su pošli na sedmodnevnu smenu. Njihova odeća bila je umazana i izgužvana od duge upotrebe; Džejmijeva je bila toliko nova da su se još videla mesta gde su rukavi bili presavijeni u paketu.
     Svi kandidati za naučnike u ekspediciji proveli su barem nekoliko dana na orbiti tokom višegodišnje obuke. Džejmi je osim toga tri puta leteo na Rigoletu, velikom mlaznom transportnom avionu koji je simulirao bestežinsko stanje tako što je ponirao sa velike visine, a onda se izvlačio u dugu paraboličnu putanju koja je davala oko pola minuta osećanja nulte gravitacije. Znao je šta treba da očekuje i nije se uspaničio. Ipak je osećao da mu se želudac grči i da mu se vrti u glavi.
     Znao je da su to tipični simptomi sindroma svemirske adaptacije, pa je pošao za tehničarima, koji su svakako bili veterani, prema izlazu iz šatla, kroz tesne metalne odaje 'Mira', u nešto prostraniji ulazni deo velikog rezervoara. Nije baš ličilo na morsku bolest. Glava kao da mu je bila puna vate, a telesne tečnosti premeštale su se u njemu, oslobođene pritiska sile teže. Osećao je blagu mučninu, dezorijentaciju i pomalo vrtoglavicu. Kao da je dobio ozbiljan grip.
     Medicinsko osoblje ga je preuzelo, bukvalno, i posle rutinskog pregleda bio je proglašen za normalnog. Dali su mu flaster koji će polako oslobađati lekove, rekli mu da ga zalepi iza uha i obavestili ga da se svi naučnici za Mars nalaze u prostoru odvojenom za sastanke. Džejmi je počeo da klima glavom, ustanovio da ga od tog pokreta hvata potreba za podrigivanjem, pa je umesto toga samo zamolio da mu kažu kako će naći to mesto.
     Bio je dovoljno upućen da bi polako pošao prolazom, prevlačeći se rukama između lestvica koje su se nalazile na sva četiri zida, kao ronilac koji se kreće duž potopljenog broda. Bilo je teško misliti na tavanicu i pod kada 'gore' i 'dole' nemaju određeno značenje. Džejmi je počeo da razmišlja o prolazu kao o dubokom bunaru sa metalnim zidovima kroz koji treba da se popne, lebdeći u nultoj gravitaciji dok je polako napredovao ka vrhu.
     "Ah, dakle, tu si! Uspeo si!"
     Džejmi se okrenuo prema glasu i smesta požalio, jer mu se želudac opet zgrčio.
     Iza njega se nalazio Toni Rid, smešeći se kao da je rođen u bestežinskom stanju i lako lebdeći kroz prolaz kao kakav veseli delfin.
     Džejmi je pokušao da se nasmeši.
     "Milo mi je što te vidim", rekao je Rid i pružio ruku kada je sustigao Džejmija, "mada mi izgledaš malo zelenkasto."
     "Navići ću se", odgovorio je Džejmi, držeći se za jednu prečagu lestvica dok su mu noge slobodno landarale.
     "Naravno. Svi smo oduševljeni što je Brumado nagovorio moćnike da ti daju mesto geologa."
     Rid je krenuo dalje kroz hodnik i Džejmi je pokušao da ga prati. "I dalje sam malo ošamućen... sve se tako brzo desilo."
     Rid je odgovorio sa onim svojim sarkastičnim osmehom. "Za to treba da zahvališ Žoani. Ona je vodila pobunu protiv Hofmana."
     "Žoana?"
     "Da. Zapravo, naterala je oca da nas podrži. Ona može da bude pravi mali jaguar ako poželi."
     Na drugom kraju dugačkog prolaz bilo je još ljudi. A novi su dolazili iza (ili ispod?) njih.
     Džejmi je spustio glas. "Hoćeš da kažeš da je Žoana izbacila Hofmana?"
     "Ona je bila vođa pobune. Svi smo pomalo učestvovali u tome. Kad je jednom postalo jasno da DiNardo ne ide, iznenada smo shvatili da smo suočeni sa dve godine robije sa onim austrijskim narednikom."
     "Nije on tako gadan", promrmljao je Džejmi.
     "Većina nas misli da jeste. A Žoana je očito više od ostalih želela da ga makne." Ridovo lice je postalo prepredeno. "Ili je možda želela da ti budeš sa nama. Prilično sam ljubomoran, samo da znaš."
     Džejmi se uzdržao od odgovora. Bili su preblizu ostalima da bi nastavili razgovor. Upitao se koliko istine ima u Ridovim rečima, a koliko je samo šaljivo preterivanje.
     Od naučnika se nije očekivalo da tokom prvih dana na orbiti obavljaju bilo kakav posao; planeri misije očekivali su da će u početku biti izmučeni i beskorisni. Ali mogli su da prisustvuju sastancima. Psiholozi su čak tvrdili da aktivnosti koje zahtevaju umno naprezanje, umesto fizičkog, mogu da im skrenu pažnju sa nelagodnosti.
     Džejmi je pošao za Ridom kroz vrata na kraju dugačkog prolaza. Našao se u velikom otvorenom prostoru, podižući se kao mehurić ka praznoj odaji pri vrhu nekadašnjeg rezerovara za gorivo. Unutrašnjost sale za sastanke bila je obojena u crno-bele pruge koje su se stapale u nosu rezervoara. Džejmi je lebdeo u praznini, malo žmirkao, a onda je shvatio da je 'zid' kroz koji je ušao sada 'pod' sale za sastanke.
     Ravna površina bila je prošarana plastičnim prstenovima za stopala, što je samo potvrđivalo da je u pitanju pod. Crno-bele pruge olakšavale su vertikalnu orijentaciju. Pošto je 'gore' i 'dole' bilo jasno označeno, Džejmiju je bilo nešto bolje. Pružio je ruku kad se približio zakrivljenom zidu i lako se odgurnuo ka podu. Na nultoj gravitaciji svako može da bude akrobata, pomislio je. Ili balerina.
     Šesnaest ošamućenih, zelenkastih naučnika polako se sakupljalo na tom podu, kačeći se stopalima za alke, sa telima lako pognutim napred što se zvalo 'položaj nultog g', a ruke su im landarale u visini grudi. Kao polipi pričvršćeni za morsko dno, pomislio je Džejmi, koji se njišu tamo-amo pod strujanjem vode.
     Dr Li, obučen u otvoreno plavi kombinezon sa krutom kragnom, stajao je na blago uzdignutoj platformi uz jedan od zidova kružnog prostora. Mada mu, zbog visine, platforma i nije trebala. U poređenju sa njim, većina astronauta i kosmonauta oko njega bila je prilično niska; bez obzira na to da li su Amerikanci ili Rusi, shvatio je Džejmi, većina letača niska je i nabijena, kao piloti borbenih aviona.
     I Li je bio prilično zelenkast u licu. Komandant ekspedicije čekao je nekoliko trenutaka da se okupljeni naučnici utišaju. Potom je počeo svojim tankim, visokim glasom: "Verovali ili ne, sada prolazimo kroz najteži deo misije."
     "Ja verujem!" promrmljao je neko dovoljno glasno da bi svi čuli i nasmejali se.
     "Za nekoliko dana navići ćemo se na mikrogravitaciju. Nekoliko nedelja potom preći ćemo u svemirske brodove za Mars, koji će početi da se okreću kako bi simulirali Zemljinu gravitaciju - a potom će, kako se budemo približavali Marsu, stati da se okreću sporije kako bismo se privikli na gravitaciju Marsa."
     Li je izgledao izmučeno. Ipak, lice mu je bilo punije nego na Zemlji, a oči su mu izgledale još uže. Džejmi je shvatio da bi, kad bi celim putem do Marsa ostali u bestežinskom stanju, mogli da uštede tone hrane; niko ne bi imao apetita. No, kada stignemo tamo, ne bismo bili u stanju da radimo.
     "Uskoro ću vam predstaviti naše astronaute i kosmonaute. Potom ćemo se razbiti u manje grupe kako bismo se bolje upoznali. Ipak, prvo bih želeo da vas podsetim na nešto vrlo osetljivo i veoma važno, na predmet o kome je svako od vas zasebno razgovarao sa lekarima i psiholozima. Pomenuto je, mada samo ovlaš, u knjigama sa pravilima misije koje ste svi dobili."
     Li je duboko udahnuo. "Reč je o seksu."
     Svi su uzdahnuli, gotovo u glas. Džejmi nije mogao da vidi lica ostalih naučnika bez okretanja glave - što mu je moglo doneti talas mučnine. No, astronauti i kosmonauti gledali su u naučnike, i Džejmi je video da se oni uglavnom smeše, mada se jedan i mrštio.
     "Svi smo odrasli ljudi", rekao je dr Li. "Svi imamo zdravu potrebu za seksom. Živećemo zajedno skoro dve godine. Kao vaš komandnt ekspedicije, očekujem da se ponašate kao odrasli ljudi. Odrasla ljudska bića, a ne detinjasti majmuni."
     Niko nije ništa rekao. Nije bilo smeha, ni kikota, čak ni nakašljavanja.
     "Odnos muškaraca i žena u ekspediciji je četiri prema jedan. Očekujem od muškaraca da se razumno ponašaju i da im ciljevi ekspedicije uvek budu važniji od ličnih želja. Dr Rid i dr Jang, naši lekari, imaju lekove koji suzbijaju potrebu za seksom. Možete im se obratiti u potpunoj diskreciji ako vam ustrebaju."
     Džejmi se upitao koliko diskrecije može postojati između dvadeset petoro ljudi zaključanih u dva svemirska broda gotovo dve godine.
     Li je pogledao okupljene članove ekipe i nastavio. "Želim da vam bude jasno: ni ja ni komanda misije nećemo dozvoliti da seksualni problemi ugroze ekspediciju. Ako neko od vas ne može da kontorliše potrebu za seksom, biće mu naređeno da uzme lek. Je li to jasno?"
     A šta je sa ženama, poželeo je da upita Džejmi. Ali uzdržao se. Umom mu je proleteo Editin lik, ali ipak je uhvatio sebe kako postepeno okreće glavu da bi pogledao Žoanu, koja je stajala samo malo levo i ispred njega.
     "Vrlo dobro. Sada ću vas upoznati sa onima koji će upravljati našim svemirskim brodovima i komandovati našim ekipama kada stignemo na Mars."
     Kada je Li počeo da predstavlja astronaute i kosmonaute, Džejmi se upitao šta bi se desilo ako bi neko počeo da pravi probleme, a onda odbio da uzme lek po naređenju. Šta bi mogli da mu urade na udaljenosti od milion kilometara u svemiru?

     2.
     Posle predstavljanja, podelili su se u manje grupe. Džejmi se pridružio kolegama naučnicima i dvojici muškaraca koji su im predstavljeni kao piloti i komandanti. Okupili su se kraj zakrivljenog zida nedaleko od platforme na kojoj je ostao dr Li.
     Naučnici su se oprezno kretali po podu prošaranom alkama, kao u snu, ili kao pijanci koji pokušavaju da zadrže dostojanstvo i samokontrolu. Džejmi je video da se astronauti i kosmonauti lako odbijaju od zidova ili poda kako bi bez napora odlebdeli ka grupicama naučnika koje su se okupljale da razgovaraju sa njima. Drska lakoća, pomislio je Džejmi. To je bio citat iz priče koju je pročitao još davno, kao brucoš. Jedan od Rusa mu je prolebdeo iznad glave, prepredeno se smešeći dok je gledao dole na pogrbljene, teturave naučnike. Drska lakoća.
     Džejmi je pokušao da stigne do Žoane. Uspeo je da joj se približi i dodirne je po ramenu. Trgla se od iznenađenja, a onda je upadljivo pobledela i stavila dlan na usta.
     "Izvini", tiho je rekao Džejmi. "Nisam hteo da te prepadnem."
     Žoana je progutala knedlu, a u očima su joj se pojavile suze. "Samo trenutak... biće mi dobro..."
     "Samo sam hteo da ti se zahvalim na tome što si mi pomogla da dospem ovamo. Veoma sam ti zahvalan."
     I dalje je bila bleda. "Bilo je neophodno ukloniti profesora Hofmana", odgovorila je. "On bi bio nemoguć."
     "Veoma mi je drago što sam ovde", ponovio je Džejmi. "Muchas gracias za ulogu koju si odigrala u tome."
     Nasmešila mu se, bledo, i odgovorila na portugalskom. "Por que?"
     Potom mu je okrenula leđa i prišla Iloni Malater, visokoj i otmenoj čak i u običnom kombinezonu boje kože. Naučnici su gurali stopala u alke na podu sa trapavom opreznošću novajlija. Ruski kosmonaut i američki astronaut, obojica u pantalonama i majicama, bezbrižno su lebdeli iznad njih.
     Četvoro naučnika - geolog, mikrobiolog, biohemičar i lekar - konačno su se zakačili za pod i uperili poglede u astronauta i kosmonauta koji će im biti komandanti.
     "Zovem se Mihail Andrejevič Voznesenski", predstavio se kosmonaut. "Ja sam komandant i pilot ekipe koja će se prva spuštati." Govorio je savršen engleski, bez ikakvog naglaska, dubokim glasom, gotovo basom.
     Džejmiju je izgledao kao holivudska verzija Rusa. Onizak, nabijenog trupa i teških udova, sa tamnom crvekasto-smeđom kosom i ravnim licem sa toliko bledom kožom da je izgledala bukvalno ružičasta. Džejmiju je više ličio na karakternog glumca nego na veštog međuzvezdanog jahača. Moraću da pogledam negovu biografiju, pomislio je Džejmi. Mada su oči Voznesenskog bile blistavo plave kao letnje nebo, nedužne, gotovo detinjaste, izraz na njegovom mesnatom licu bio je mračan i preteći.
     "A ja sam T. Piter Konors", rekao je crni Amerikanac, astronaut, uz dobroćudan osmeh. "Moja zvanična dužnost je: pilot, službenik bezbednosti, zamenik komandanta."
     Konorsov osmeh bio je šarmantan, ali oči oivičene crvenilom delovale su nekako žalosno i oprezno. Bio je možda jedan centimetar viši od Rusa, ali mnogo vitkiji i gipkiji. U poređenju sa Voznesenskim izgledao je gotovo mršavo. Kao punokrvni trkački konj kraj zaprežnog. Glas mu nije bio tako dubok kao kod Voznesenskog, ali delovao je bogatije, zvučnije, kao da je pevač.
     "Hoću da odmah na početku razjasnimo nešto", obratio se Voznesenski naučnicima, gotovo režeći. "Nisam ovde da bih vam bio prijatelj. Komandovaću vašom grupom od trenutka kada uđemo u svemirski brod 'Mars 1' ovde, na orbiti oko Zemlje, pa do trenutka kada iziđemo iz njega, opet na Zemljinoj orbiti. Pogotovo tokom boravka na površini Marsa, moja glavna odgovornost biće da se misija odvija prema planu i da niko ne bude povređen. Očekujem da se moja naređenja izvršavaju bez odlaganja i bez rasprave. Mars nije studentski dom. Sve vreme ćemo imati gvozdenu, vojnu disciplinu. Je li to jasno?"
     "Savim jasno", odgovorio je Toni Rid.
     "Ima li pitanja?"
     Niko nije odgovorio. Niko se nije čak ni pomerio dok su stajali zakačeni za alke na podu.
     "Dobro", rekao je Voznesenski.
     "Ako imate ikakvih problema", dodao je Konors, "uvek možemo da razgovaramo o tome. Putovaćemo više od devet meseci. To je dovoljno vremena da se plan misije vrlo detaljno prouči, pa možemo da ubacimo izmene koje budete želeli."
     Znači, ova dvojica su zlica i dobričina, pomislio je Džejmi. Pitam se jesu li to isplanirali ili su po prirodi takvi.
     Četvoro naučnika se zgledalo sa nelagodnošću. Voznesenski je dao znak Konorsu, pa su obojica odlebdela ka izlazu.
     "Pa", javio se Rid kada su se dovoljno udaljili, "izgleda da smo se otarasili Hofmana, ali nam je zapala ruska verzija narednika za obuku."

     3.
     Džejmi se iznenadio koliko je bilo teško privići se na drugi način razmišljanja. Njegovo telo se za nekoliko dana naviklo na bestežinsko stanje. No, i dalje mu je bilo teško da ubedi sebe da će stvarno poći na Mars, da će zaista biti član prve ekipe.
     Nimalo mu nije pomoglo kada su svi članovi misije za Mars počeli da kijaju i kašlju, a za to su optužili njega.
     "Mi ostali smo bili zajedno više od dve nedelje u Zvezdanom Gradu", objasnio mu je Toni Rid, gotovo šaljivo. "Ti si zmija u našem vrtu; doneo si neke nove viruse prehlade, na koje se još nismo navikli."
     Džejmi se osećao bedno, više zbog optužujućih pogleda koje su mu prehlađeni saputnici upućivali kad god bi kinuli nego zbog toga što je i sam kijao i kašljao bez prestanka.
     Kao prva nedelja u školi, pomislio je. Svi se zaraze svime. No, ipak se više nego ikada osećao kao stranac. Čak i pošto su prehlade minule i svi se lepo oporavili, Džejmi je ostao povučen, usamljen i nesrećan - dok se ne bi setio da će ići na Mars.

     4.
     Prostor i vreme su dva oblika iste stvari, dimenzije Vaseljene. U prostorvremenu postoji ključaonica, ili, kako su rekli inženjeri misije, prozor. Dve letelice za Mars moraju se lansirati sa Zemlje kroz tu ključaonicu, kroz taj prozor, u određeno vreme i u pravom pravcu sa preciznim ubrzanjem, ako treba da stignu do pokretne tačkice svetlosti koja im je odredište.
     Dvadeset četvoro muškaraca i žena odabranih za misiju, plus komandant, dr Li, dvadeset tri dana su ponovo i ponovo proveravali svaki delić opreme utovaren u dugačke, vitke svemirske brodove. Dok su se bavili time, specijalne ekipe tehničara i robota pričvršćivale su kabaste ovalne rezervoare sa gorivom na rep obe letelice. Sada su izgledale kao tanke bele olovke okružene grozdovima sivkastih bombona tamo gde bi trebalo da stoji gumica.
     Gorivo je proizvedeno na Mesecu i lansirano sa bezvazdušne površine u susret brodovima koji su čekali na orbiti oko Zemlje. Za misiju na Mars nisu bile dovoljne sirovine Zemlje, nego i rudnici i postrojenja sa Meseca.
     Dvadeset četvrtog dana putnici za Mars zauvek su napustili orbitalnu stanicu i preneli ličnu opremu u svemirske brodove. Dvanaestoro ih se uselilo u stambeni deo 'Marsa 1', a dvanaestoro plus dr Li na 'Mars 2'. Niko nije ni pomenuo činjenicu da će ih na 'Marsu 2' biti trinaestoro. Niko od naučnika i pilota nije hto da prizna da je sujeveran; ipak, niko nije ni izgovorio reč 'trinaest'.
     Tehničari u skafandrima povezali su kablovima dva broda. Proizvedeni u mikrogravitacionim uslovima na orbitalnoj stanici, kablovi imali čvrstinu mnogo jaču od svakog materijala koji bi se mogao načiniti na Zemlji.
     Kada se nađu na putu ka Marsu, mali potisni motori na hladni gas uključivaće se precizno programiranim redosledom i brodovi će početi da se postojano okreću oko zajedničke ose. Kablovi će se istegnuti do pune dužine od pet kilometara, a unutar povezanih brodova vratiće se osećanje normalne Zemljine teže, dok će okolni svemir početi polako da promiče pred njihovim prozorima.
     Grupa astronomskih teleskopa i senzora za visokoenergetsko zračenje bila je pažljivo postavljena na sredinu dugačkih kablova, tamo gde neće imati nikakvu težinu, pa će zadržati dovoljnu preciznost za astronome koji će njima upravljati sa Zemlje.
     Drugi motori kasnije će usporiti okretanje brodova, kako bi se ovi našli u uslovima Marsove gravitacije. Do trenutka dolaska na Mars, istraživači će se potpuno navići na nisku Marsovu silu teže. Tokom devet meseci leta u povratku, brodovi će ponovo ubrzati okretanje kako bi dostigli gravitaciju Zemlje.
     Unutrašnjost stambenog dela bila je ista kao i na svim brodovima na kojima je Džejmi dotad bio: središnji hodnik okružen ili zatvorenim vratima ličnih odaja ili otvorenim prostorijama sa opremom i radnim stolovima.
     Sasvim napred nalazilo se komandno odeljenje iz koga će pilot, Rus, i kopilot, Amerikanac, upravljati brodovima. Odmah iza njih nalazilo se putničko odeljenje sa dovoljno sedišta za svo osoblje, koje će takođe služiti kao salon za okupljanje i kao sala za sastanke.
     Nije bilo potrebe za ležajima za ubrzavanje. Rakete koje će ih poslati ka Marsu davale su vrlo slabi potisak; osetiće ubrzanje slabo koliko i prilikom poletanja običnog aviona. Podizanje sa Zemlje i odlazak na orbitu zahtevaju jak potisak, nekoliko minuta na tri g ili više. To su obavili svemirski šatlovi i rakete bez ljudske posade koje su prenele teret. No, kad su se jednom našli na orbiti, ostatak Sunčevog sistema mogao se lako dosegnuti.
     Jedan deo stambenog odeljka bio je drugačiji. Deo kod repa bio je odvojen za ovalni prozor načinjen od debelog kvarca. Kada stignu na Mars, ova osmatračnica biće ispunjena kamerama i raznim senzorima. No, za sada je bila lep salon za posmatranje.
     Na sat pre predviđenog poletanja Džejmi se našao u osmatračnici, lako lebdeći u nultoj gravitaciji, sa nogama koje su landarale na nekoliko centimetara iznad alki na metalnom podu. Video je kako promiče Zemlja, ogromna i masivna polulopta, tamnoplava, a potom tamnije zeleno i smeđe kopno i tamnosivi nabori planinskih lanaca, prošarani prstima belog snega. Pojavio se još jedan okean, sa ogromnim kovitlacem tropske oluje koja je stvarala veliki zarez iznad vode.
     "To su Andi."
     Žoana se pojavila iza njega, bešumno lebdeći. Nije je primetio, toliko je bio zagledan u planetu.
     "Došla si da se oprostiš sa majkom Zemljom?" upitao je Džejmi.
     "Ne da se oprostim", šapnula je. "Vratićemo se."
     "Znači, adios."
     Odsutno je klimnula glavom dok je kačila stopalo za alku na podu, očiju uperenih u svet koji su se spremali da napuste.
     "I dalje ne mogu da poverujem da sam ovde", rekao je Džejmi. "Ovo je sve kao san."
     Žoana ga je brzo pogledala. "Pred nama je dugo i teško putovanje. Ne liči baš na san."
     "Za mene liči."
     Gotovo se nasmešila. "Romantičan si."
     " Ti nisi?"
     "Ne", odgovorila je. "Žene moraju da budu praktične. Muškarci mogu da budu romantični. Žene moraju da misle na posledice."
     "Polazak za tri minuta", začuo se iz zvučnika na tavanici glas sa ruskim naglaskom. "Molimo da zauzmete svoja sedišta u salonu."
     Džejmi je uhvatio Žoanu za ramena i poljubio joj usne, brzo i blago.
     "Za sreću", rekao je.
     Žoana se otrgla i odlebdela od njega, ukočenog lica, bez osmeha, očiju raširenih i uplašenih. Bez reči se okrenula i zgrabila ivicu ulaza za uporište, a onda se odbacila kroz prolaz ka prednjem salonu.
     Džejmi je malo sačekao, a onda je pošao za njom, krećući se bez žurbe. Primetio je Tonija Rida kako lebdi na vratima svoje sobe, sa sarkastičnim osmehom na pristalom licu.
     "Čini mi se da sa malom Žoanom direktan pristup nije upešan", rekao je Rid.
     Džejmi nije odgovorio. Prošao je pored Rida i pošao dalje napred.
     Englez se uputio za njim. "Možda sam ti suviše rekao o našoj maloj zaveri da se oslobodimo Hofmana. Zapamti, nestrpljivi moj prijatelju, da je ona možda želela da ti pođeš u ekspediciju, ali je svakako želela da Hofman ne ide sa nama."
     Džejmi se osvrnuo preko ramena. "Beli čovek govori račvastim jezikom."
     Rid se smejao čitavim putem do prednjeg salona.
     Tu nije bilo prozora. Ako zatreba, čitav prednji deo broda može se otkačiti, kako bi ga piloti upravili prema okeanu za prinudno spuštanje, zapravo gnjuranje. Taj postupak bio je predviđen samo za slučaj opasnosti; plan misije je predviđao da se brodovi vrate na orbitu oko Zemlje, gde će osoblje preći u šatlove koji će ih vratiti na Zemlju. No, spuštanje u vodu bilo je moguće, ukoliko se ukaže potreba.
     Džejmi je jedva prošao kroz kurs plivanja koji se zahtevao od svakog kandidata za misiju. Pitao se kako bi se ostalo sedmoro naučnika oko njega ponašalo u slučaju takve opasnosti. A i četvorica astronauta i kosmonauta u kabini. Bilo bi vrlo ironično preći put do Marsa i nazad, a onda se udaviti.
     "Polazak za trideset sekundi", začuo se iz kabine glas Voznesenskog. "Prebacujem na glavni ekran sliku sa spoljašnje kamere."
     Salon je imao mali ekran ugrađen u prednji zid. Kratko je blesnuo, a onda je prikazao zakrivljenu površinu plavo-bele Zemlje kako prolazi kraj njih. Džejmi je zauzeo poslednje slobodno mesto i zakopčao sigurnosni pojas preko krila kako ne bi odlebdeo iz stolice. Rid je seo kraj Žoane.
     "Pet sekundi... četiri, tri, dva, jedan - paljenje."
     Rusov glas bio je potpuno hladan. Džejmi je osetio porast pritiska kako ga gura u naslon stolice. Ništa strašno; vozio je sportska kola koja su jače ubrzavala. Slika Zemlje na ekranu nije se primetno promenila.
     No, začuo se glas Voznesenskog. "Poleteli smo, prema planu. Paljenje potisnika 'Marsa 2' je isto bilo na vreme."
     Prekinuo ga je upadljivo američki glas. "Pošli smo na Mars!"
     Niko od naučnika nije se oglasio. Džejmi je poželeo da vikne, ali bilo mu je neprijatno. U umu mu se pojavila Edit, sa onim neobično tužnim osmehom kojim ga je poslednji put pozdravila. Ne, ne poslednji put, pomislio je. Vratiću se ja. Videću je natrag.
     Nije primetio da Toni Rid zuri u njega. Ja sam se oslobodio onog uobraženog Hofmana, mislio je Rid, a ni naš Navaho geolog ni lepa Žoana nisu mi se ni zahvalili zbog toga. Možda sam pogrešio. Nju zanima ovaj crvenokožac. Dok je on sa nama, Žoana me neće ni pogledati.









SOL 3: NOĆ
     To veče nisu jeli zajedno. Žoana je sa ostale dve žene ostala u biološkoj laboratoriji, zanemarivši hranu radi ispitivanja kamena sa zelenom mrljom. Toni Rid i još nekolicina muškaraca motali su se oko njih, ali žene su ih brzo oterale.
     Džejmi je mrljao po tanjiru, više zabrinut zbog idiotskih novinara kod kuće nego zbog marsovskog kamena. To je bakar, govorio je sebi. Mora biti.
     Ali ako nije? Nešto u njemu je želelo da u kamenu bude života. Zapravo, dok je sedeo usamljen u trpezariji i polako praznio tanjir bezukusne podgrejane hrane, shvatio je da bi, ukoliko nađu život, to svakako odvratilo pažnju novinara sa njegovog indijanskog porekla.
     Ustao je i odneo poluprazan tanjir do aparata za recikliranje, sastrugao ostatke u otvor na vrhu, a posuđe ubacio u ormanić odozdo. Neko je pustio traku sa sving muzikom: klarinet je, sladak kao sirup, pevušio staru baladu.
     Sa druge strane kupole začuo se smeh; muškarci su se međusobno šalili. Prepoznao je Patelov pištavi glas. Njegovom kolegi geologu nešto je bilo veoma smešno. Sa kime to priča? Sa Ridom? Nagibom? Tošimom? Sudeći po zvuku, sedeli su u jednoj od laboratorija.
     Voznesenski je sa ostalom trojicom pilota sedeo kraj jednog od komunikacionih pultova. Na ekranu se videla topografska mapa. Planiraju prvo duže putovanje, pomislio je Džejmi dok je prolazio kraj njih.
     "Votermene, dođi da pogledaš ovo", pozvao ga je Voznesenski. "Najsvežije fotografije erodiranog područja."
     Džejmi im se pridružio i primetio da slika na ekranu predstavlja mapu obrisa postavljenu preko fotografije područja Noktis Labirintus, otprilike trista kilometara južno. Prineo je stolicu od susednog pulta i pridružio se maloj grupi.
     Noktis Labirintus. Područje erozije. Pravi lavirint prepletenih kanjona i nizova kratera, pukotina koje su se protezale stotinama kilometara presecajući tle, obrušenih zidova kanjona sa klizištima koja su možda bila izazvana tekućom vodom.
     Lavirint se nalazio na zapadnom kraju titanskog Valis Marinerisa, Marsovog Velikog Kanjona koji se protezao više od četiri hiljade kilometara, ponegde toliko širok da posmatrač koji stoji na ivici sedam kilometara dubokog kanjona ne bi mogao da vidi drugu stranu. Nazvan po letelici 'Mariner 9' koja ga je otkrila, Valis Marineris je duži nego što je Severna Amerika široka, i dublji je od Atlantskog okeana. Zapadni kraj stapa se sa ogromnim ispupčenjem Tarzisa, gde su deset kilometara visoki vulkani načičkani po mamutskom kamenom ispupčenju, većem od Evrope.
     Tamo gde se duboko usečeni Valis Marineris sreće sa čvrstim stenjem Tarzisa, erodirano područje Noktis Labirintusa širi svoju isprekidanu mrežu kanjona. Iz orbite oko Marsa to liči na veliku poderotinu u tlu, koja je zaustavljena i rasuta oko izdignutog ispupčenja, onako kako se 'ovan' za probijanje utvrđenja razbije o gvozdena vrata.
     "Određujemo rutu prvog putovanja", rekao je Voznesenski kada je Džejmi seo pred ekran.
     Džejmi je pogledao četvoricu letača. Voznesenski je delovao zamišljeno i melanholično, kao i obično. Mironov se smešio kao da mu je dosadno ili neprijatno. Konors je pažljivo posmatrao prikazanu mapu, kao da pokušava da je zapamti. Pol Abel je imao zbunjen, zamišljen izraz lica sa iskolačenim očima.
     Džejmi je kucnuo prstom po eranu. "Ja bih voleo da stignem ovamo, na ovo mesto."
     "To se ne slaže baš sasvim sa željama oca DiNarda, zar ne?" upitao je Abel.
     "Ne baš. Razmišljao sam o tom putovanju tokom čitavog leta ovamo. Ovo mesto je mesto grananja. Odatle mogu da gledam tri kanjona." Džejmi se nagnuo do tastature i uvećao sliku tog područja. "Vidite? Ovde postoji udubljenje: klizište. I jasne linije udara..."
     "Da, da", nestrpljivo je rekao Voznesenski. "To je moguće. Možemo te dovesti do tog mesta."
     "Fino."
     "Odlučio sam da lično vozim rover", rekao je Voznesenski.
     Džejmi je brzo pogledao Konorsa. Amerikanac nije delovao iznenađeno. Džejmi je sad shvatio da je sve vreme piljio u ekran zato što je bio besan. Usne je držao stegnute u tanku crtu.
     "Mislio sam da po planu misije Pit treba da vozi."
     "Izmenio sam plan", mirno je rekao Voznesenski.
     "Zašto?"
     "Ovo nema veze sa Pitom. On će ipak komandovati jednim od narednih putovanja i leteće jedrilicom."
     "Ali zašto ste izmenili plan?" Džejmi je bio uporan.
     Mironovljev osmeh se ipak malo smanjio. "Uveravam te da ovo nema veze sa politikom", rekao je.
     Na to je Džejmi smesta pomislio da je u pitanju nacionalni ponos i suparništvo. Ili barem takmičenje između Rusa i Amerikanaca.
     Konors je konačno progovorio. "Nema veze, Džejmi. Sve smo već raspravili. Majk naprosto hoće da lično pođe na prvo putovanje." Uspeo je da natera sebe da se nasmeši. "To je deo njegovog kompleksa više vrednosti. Boji se da bi nešto krenulo naopako ako nije lično prisutan da upravlja paradom."
     Mihail Voznesenski je naterao sebe da uzvrati osmeh Konorsu. "Nemam nameru da vozim jedrilicu. Ta čast će potpuno pripasti tebi."
     Konors je klimnuo glavom i ponovo se zagledao u ekran.
     "Hoćemo li početi putovanje prema planu?" upitao je Džejmi.
     "Da, za dva dana."
     "Jedina promena", rekao je Mironov, "jeste to što Mihail Andrejevič uskače kao tvoj šofer."
     "Da li dr Li zna za to?" upitao je Džejmi.
     "Biće obavešten. Smatram da se neće protiviti", odgovorio je Voznesenski.
     Džejmi je slegnuo ramenima. "Pa, mislim da je onda sve u redu."
     Mironov je ustao, a Voznesenski se podigao iz stolice delić sekunde posle njega. U jednom trenu Džejmiju se učinilo da je Mironov glavni, a ne Voznesenski. Nejasno se prisetio da su Rusi nekada imali političke rukovodioce koji su zvanično imali niže činove, ali su bili pravi šefovi.
     Dok su se dvojica Rusa udaljavala, Konors je naglo progovorio. "Slušaj, Džejmi, poslednje što želim jeste nekakvo rusko-američko neprijateljstvo ovde na Marsu."
     "Ali zašto je to uradio?"
     Konors se nalaktio na kolena. "Mislim da zaista ima kompleks više vrednosti. Smatra da ništa neće poći naopako ako je on glavni. Ovo je prvo putovanje i nervozan je zbog toga."
     Abel je delovao skeptično, ali nije ništa rekao.
     "I ne smeta ti što te je šutnuo?" upitao je Džejmi.
     Konors se ponovo zavalio i udaljio se od njega. "Naravno da mi smeta! Do đavola, kome ne bi smetalo? Ali kao što je gazda rekao, biće i drugih putovanja. Neka on pođe na prvo; u redu je. Meni ostaje jedrenje; iz toga me neće isključiti."
     Abel je počeo da gunđa. "I tako naš drugar Majk izigrava Boga, ali tebi ostavlja da budeš anđeo."
     Konors je potapšao Abela po ramenu i ustao. Abel je pošao za njim. Džejmi je ostao sam pred ekranom. Nije ga brinulo ko će voziti prokleti rover, nego šta će naći kada stigne do spoja svoja tri kanjona.
     Konačno je ugasio ekran i ustao. Osvrnuo se po unutrašnjosti kupole i utvrdio da su žene još u biološkoj laboratoriji, ali da sada nešto razgovaraju umesto da su nagnute nad aparatima. Muzika je prestala; vladala je tišina. Žoana je izgledala umorno.
     Džejmi im je polako prišao, ali izgleda da ga nisu primetile. Sedele su u tanušnim marsovskim stolicama, udubljene u razgovor.
     "Kako ide?"
     Ilona se okrenula na stolici i tužno se namrštila. "Sve je neorgansko."
     "Bio si u pravu", rekla je Žoana. "To je samo oksidisani bakar."
     Čak i obično vedra Monik delovala je potišteno. "Ni traga organskim materijama, ni u kamenu ni u uzorcima tla. Uopšte nema dugačkih molekula."
     Džejmi se ljuljao na prstima, kao da je spreman da napadne ili pobegne, zavisno od okolnosti. Sada bi mogle da mi daju kamen, pa da mu odredim starost i koliko dugo se nalazi na površini.
     "Ali ima vode", začuo je sopstveni glas.
     "Da, permaslana", rekla je Ilona. "Počinje na oko jedan metar ispod tla."
     Monik je odmahnula glavom. "Voda je zamrznuta, nije tečna. Zato je teško koristiti je za biološke reakcije."
     "Osim toga, tle je zasićeno superoksidima", dodala je Ilona. "Žive ćelije ne mogu da opstanu u tako korozivnoj sredini."
     "Zemaljske žive ćelije", rekao je Džejmi. "Ovo je Mars."
     Ilona se bledo nasmešila. "Ne mogu da zamislim živu ćeliju koja bi mogla da opstane u hrpi zarđalog gvožđa."
     "Na Zemlji to uspeva anerobnim bakteirjama", rekla je Monik.
     "Bez pristupa vodi?"
     "A, da, još i to."
     Džejmi je pogledao Žoanu u oči. U njima nije bio samo umor; izgledala je poraženo. Kao da se danima probijala kroz džunglu i na kraju ustanovila da se kretala u krug i da je opet na početku.
     "Pa, ovo nam je bio tek prvi dan", rekao je. "Niko nije očekivao da ćemo naći čak i bakar, zar ne?"
     Monik je sinula. "Mora biti organskih materija negde u tlu! Na kraju krajeva, sonde su donele kući uzorke u kojima je bilo organskih materija."
     "Površinu su eonima bombardovali meteoriti", rekla je Ilona, kao da ubeđuje i samu sebe. "Neki od tih meteorita morali su sadržati ugljene hidrate!"
     Džejmi je klimnuo glavom. "Možda su mesta pada takvih meteorita upravo tačke odakle je počeo životni proces."
     "Ako organske materije u njima nije uništila vrelina pri udaru", šapnula je Žoana.
     "Da. To bi moglo biti, zar ne?"
     "Moramo mesta udara uneti na listu prioriteta", rekla je Monik.
     Ilona se zamislila. "Ako je život počeo na takvim mestima, raširio bi se po čitavoj površini planete, zar ne? Život je ipak dinamičan proces. Ne ostaje na jednom mestu. Širi se. Raste."
     "Samo ako može da nađe hranljive materije i energiju koji su mu potrebni", rekla je Monik. "Inače..."
     "Inače izumire", rekla je Žoana dubokim, izmoždenim glasom. "Ili uopšte ni ne počinje."
     Svi su zaćutali.
     "Čak i da su meteoriti sa amino kiselinama i drugim dugačkim ugljeničnim molekulima eonima pljuštali sa neba", nastavila je Žoana, toliko tiho da su je jedva čuli, "na šta su nailazili kada bi pali na površinu? Visok nivo ultraljubičastog, pa i jačeg zračenja, preniske temperature svake noći, tle prepuno superoksida, bez tečne vode..."
     Džejmi je podigao ruku da je prekine. "Čekaj malo. Čak i mali meteorit, kao onaj što smo ga našli na Antarktiku, udara o tle sa toliko energije da otopi permaslanu ukoliko se nalazi na svega metar ispod površine."
     "Da", rekla je Ilona. "Ali koliko dugo bi voda ostala tečna?"
     "Videli ste šta se danas desilo", rekla je Monik. "U ovoj retkoj atmosferi voda smesta proključa."
     Džejmi je nevoljno klimnuo glaovm.
     "Na Marsu nema života", rekla je Žoana. "Nikakvog."
     "Umorna si", odgovorila je Monik. "Svi smo umorni. Treba da se dobro ispavamo. Ujutro sve izgleda bolje."
     "Da, mama", nasmešila se Ilona.
     "No, hajde da pre toga malo zalijemo naše useve", rekla je Monik. "Onda idemo na spavanje."
     Žoana je pokušala da joj se nasmeši, ali nije baš uspela. Džejmi je shvatio da je želela da može reći ocu da su otkrili život. Žoani niko durgi nije važan sem oca. Želela je da mu omogući taj trijumf. Sada se osećala kao da ga je izneverila.
     Želeo je da je obgrli oko ramena i da joj kaže da je sve u redu, da iako nisu načinili važno otkriće i dalje ostaje mnogo važnih i divnih stvari koje treba da obave na Marsu. Čak i ako je planeta potpuno mrtva, taj podatak će sam po sebi pružiti nauci bitno saznanje o potrebama i težnjama života. Shvatio je da želi da je zagrli, uteši, da joj preda deo svoje snage.
     No, u Žoaninom životu nije bilo mesta za njega. Njena duša pripadala je ocu. Sve što je činila, činila je za njega.
     Džejmi je osetio strašnu ljubomoru prema suparniku koji se nalazio na sto miliona kilometara od njih, suparniku protiv koga neće moći da se bori.









VAŠINGTON: BELA KUĆA
     Pre mnogo godina, Sobu sa mapama je Frenklin D. Ruzvelt koristio kao štab u kome je pratio tok Drugog svetskog rata. Pošto je bila smeštena u prizemlju glavnog dela zgrade, bilo je lako doći u nju čak i u invalidskim kolicima.
     Sada ju je predsednik koristio za redovne privatne ručkove sa potpredsednikom jednom nedeljno, što nijedno od njih nije volelo.
     Prvi Hispanoamerikanac koji je postao predsednik i prva žena potpredsednik - par koji je nasledio od prethodnika misiju na Mars koju bi rado otkazali, samo da nije otišla predaleko da bi se prekidala. Umesto toga, potrudili su se da osvoje za sebe političke poene za prvo čovekovo spuštanje na Mars, istovremeno smanjujući troškove na minimum. S obzirom na to koliki inače politički cinizam može da bude, ovo je bila gotovo sitnica.
     Predstavljali su neobičan par. Predsednik je bio punačak i ćelav, sa tamnim brkovima i krupnim, mekim, smeđim očima. Koža mu nije bila toliko tamna da odbije bele glasače. Na televiziji je delovao kao prijateljski nasmešeni ujak ili možda kao opušteni momak koji vodi neku gvožđaru. Potpredsednica je bila mršava plavuša, kreštavog glasa. Kada bi podigla glas, ličio je na zujanje zubarske bušilice.
     Sada je bila razjarena.
     "Shvatate li kako ovo izgleda u novinama?" upitala je, mašući zlatnom viljuškom za salatu.
     Predsednik je pogledao preko nje, u portret Frenklina Pirsa koji je visio na suprotnom zidu. Najmanje zapamćeni predsednik od svih koji su obitavali u Beloj kući. Predsednik je cenio Pirsov portret: služio mu je kao podsetnik i podstrekač. Barem mogu da budem bolji od njega.
     "Uopšte me ne slušate!"
     Predsednik je ponovo pogledao svoju zamenicu. Nikada nije sasvim prevazišla svoje poreklo učiteljice u Novom Džerziju. Brzo se ljutila i sporo opraštala.
     "Razumem situaciju", blago je rekao. "Mnoštvo sveta proganja i mene zbog njegovog indijanskog porekla."
     "Pa, šta ćemo preduzeti? Ako damo novinarima traku sa intervjuom, izgledaće kao prokleti svetac. Ako odbijemo, mi ćemo ispasti đubrad."
     Predsednik se trgao od tako oštrih reči. U osnovi je bio blag čovek. Osećao se opušteno u luksuznom nameštaju i pastelnim bojama Sobe sa mapama. Čak i ogromni persijski tepih umirivao ga je blistavim bojama i geometrijskim šarama.
     "Video sam snimak", odgovorio je. "Mladić je naprosto rekao da se ne bavi politikom. Ne vidim kako nam to može nauditi."
     "Postao je heroj svih Indijanaca", odgovorila je potpredsednica. "A ako odobrimo emitovanje trake, postaće heroj svake manjinske nacije."
     "Ali to je ipak naš narod..."
     "Da! Tačno! Naš narod. Ali ako pustimo da ga novinari pretvore u heroja, šta mislite, koliko dugo će trebati Mastersonu i svoj ostaloj đubradi da ga uzmu za predstavnika svoje organizacije?"
     Predsednik je odmahnuo glavom. "Ne verujem."
     "Naravno! Vi se dogodine povlačite. Mene čekaju predizbori. Dovoljno je gadno što sam žena, sa sad moram da se borim i sa Indijancem koji je bio na Marsu!"
     "Ali njega politika ne zanima", rekao je predsednik.
     "Pa zašto je onda počeo sa svim tim indijanskim sranjem?" Potpredsednica se pušila od besa, a ručak nije ni dodirnula. "Vratiće se sa Marsa taman na vreme za prve predizbore. Neću da ga upotrebe protiv mene!"
     Predsednik, koji se pomalo razumeo u politiku, brzo je razmišljao. "Recimo da počne da vas podržava?"
     Ona je odmahnula glavom. "Masterson je blizak sa tim intelektualcima. Zgrabiće crvenokošca pre nas; to vam je jasno. Setite se, ja sam ta koja je navela Svemirsko veće da glasa protiv finansiranja novih misija na Mars dok se ova ne vrati sa rezultatima! Masterson će me razapeti zbog toga! A Indijanac će mu pomoći. Pa već mu pomaže!"
     Predsednik je malo odmakao stolicu i osvrnuo se po sobi, tražeći podršku. Nijedan portret nije mu ponudio pomoć, čak ni Frenklin Delano Ruzvelt u mornaričkoj uniformi.
     "Pa, šta da radimo?" upitao je.
     "Da ga ućutkamo", smesta je odgovorila potpredsednica. "Sklonićemo ga iz ekipe na tlu Marsa i vratićemo ga u neki brod na orbiti. Tako će ga novinari zaboraviti. Njih zanima samo šta se dešava na samoj planeti."
     "Ali zar neće svet misliti da smo naudili jednom naučniku iz političkih razloga?"
     "Naći ćemo neki dobar razlog da ga vratimo na orbitu. Ne odmah, naravno. Za nedelju ili dve. To će biti dovoljno vremena. Novinari će se sigurno buniti, ali bolje da se bune sada nego kroz godinu dana, kad se on bude vratio."
     "I mislite da će nam to uspeti?"
     "Kroz godinu dana on će biti zaboravljen. Javnost nikoga ne pamti toliko dugo."
     Predsednik se blago nasmešio. "Vi pamtite."
     Potpredsednica mu je uzvratila grimasom. "U našem poslu potrebno je imati dobro pamćenje. I kandže."
     "A video traka?"
     "Recite novinarima da je odbio intervju. Neka deluje kao zaguljeni naučnik, a ne kao plemeniti Indijanac koji pokušava da skrene pažnju na patnje svoga naroda."
     Predsednik je polako klimao glavom. Možda će uspeti. A ova žena gladna moći, koja je sedela preko puta njega, možda će uspeti da postane prva žena predsednik Sjedinjenih Država. Imala je dovoljno žara za to. A i kandže.









NA PUTU: IZMEĐU SVETOVA
     1.
     Tokom dugih godina obuke, Džejmi je toliko putovao da se često budio sa osećanjem da uopšte nije ni napuštao Hjuston; samo je neka tajanstvena organizacija promenila grad pod prozorom njegovog hotela. Svi gradovi bili su samo ogromne kulise, a ljudi u njima bili su unajmljeni glumci. Ili vrlo pametni roboti.
     Posle nekoliko nedelja na svemirskom brodu 'Mars 1', koji je plovio ka dalekom odredištu, Džejmi je ponekad mislio da su i svemirski brodovi takođe kulise.
     Svi su iznutra izgledali isto. Orbitalne stanice oko Zemlje, šatlovi koji su nosili istraživače Marsa ka njima, sami brodovi za Mars - unutrašnjost im je bila gotovo istovetna. Tesne kabine, uski hodnici, stalno brujanje elektronske opreme, stalno, nepromenljivo osvetljenje koje ne baca senke, isti miris hladnog metala i ustajalog, konzervisanog vazduha. Osećaj zatvorenosti, kao da neko stalno čeka tik iza tebe, čak i u toaletu.
     No, sada kad su se dva broda okretala oko zajedničke ose, barem se vratilo osećanje težine. Čovek je mogao da korača niz središnji hodnik, da sedi na stolici, da spava na čvrstom madracu i sa ćebetom koje neće odlebdeti kada se okreneš.
     Na čitavom 'Marsu 1' postojalo je samo jedno mesto koje nije delovalo klaustrofobično: osmatračnica koja se otvarala u svemir. Džejmi je odlazi tamo sve češće kako su proticale duge, zamorne sedmnice. Biće potrebno više od devet meseci dok stignu do crvene planete i zauzmu bezbednu orbitu oko nje. Devet meseci neaktivnosti, života u prenaseljenom brodu nalik na konzervu sardina. Ne, ne liči na konzervu, ispravio se Džejmi. Pre na ekspres-lonac.
     Bilo je i pomalo posla. I strog raspored fizičkih vežbi u teretani veličine plakara. Ali sve je to bilo sitno. Džejmi je uredno odrađivao propisane sate u spravama za vežbanje; to mu je održavalo mišiće u formi, ali um mu je ostajao slobodan - dosađivao se, bio je neraspoložen i mračan.
     Svaka dva ili tri dana primio bi poziv od DiNarda, koji se sada oporavljao od operacije. Jezuita mu je prenosio rezultate rada koji se odvijao u nekoliko laboratorija, dalje analize uzoraka stenja i kamenja koje su sa Marsa doneli istraživački brodovi bez ljudske posade. Najrazličitije analize razlikovale su se samo u sićušnim pojedinostima: uzorci tla uvek su bili sterilni, mada je poneka stena sadržavala tragove organskih materija, hemikalija bogatih ugljenikom koje su možda bile prethodnica živih organizama.
     Hemikalije života možda postoje u tom stenju, ali to je jednako uzbudljivo kao gledanje bočica sa aspirinima u izlogu apoteke. U uzorcima nije nađeno ništa živo, čak ni ameba.
     Posle skoro četiri meseca leta, Džejmi je postavio pitanje: "Kako je profesor Hofman? Da li je i on uključen u ove analize?"
     Bilo je potrebno nekoliko minuta da poruka pređe razdaljinu između broda i Zemlje. Gledajući mali ekran komunikacionog pulta, Džejmi je na DiNardovom crnpurastom licu primetio iznenađenje, a onda i još nešto. Krivicu? Pre nego što je odgovorio, sveštenik je prešao dlanom preko izbrijanog temena. "Profesor Hofman je, izgleda, doživeo nervni slom. Trenutno se nalazi u jednom odmaralištu u Virdžiniji."
     Džejmi je osetio isto ono iznenađenje kako se pretvara u krivicu.
     "Posetio sam ga tamo", nastavio je DiNardo. "Lekari me uveravaju da će mu za nekoliko nedelja biti sasvim dobro."
     Pitam se kako bih ja reagovao da me u poslednjem trenutku izbace iz misije, pomislio je Džejmi. Ponovo se vratio na geologiju i završio razgovor sa sveštenikom što je brže mogao.
     Ustao je od komunikacionog pulta na prednjoj palubi i žurno prošao kroz čitav stambeni deo kako bi stigao do osmatračnice. Po prećutnom dogovoru, taj odeljak smatran je za privatan. Ko god bi ušao i zatvorio vrata za sobom, imao je prava da ostane sam. To je bilo jedino mesto na čitavom brodu za Mars gde je čovek mogao da bude sam.
     Džejmi je želeo da bude sam, dalje od svih ostalih. No, dok je žurio hodnikom, osetio je kako u njemu narasta plima gneva. Ne krivice. Ne sažaljenja. Gneva. Uvek ti nešto oduzmu, čuo je glas u sebi kako se žali. Nikada ti ne daju čitav kolač; uvek prvo oližu krem. Ili se popiške na njega. I tako sam ja na putu za Mars, a Hofman je u ludnici. Super.
     Iznenada se setio dede od pre nekoliko godina, kada je Džejmi bio žustar mladi student željan da pokaže koliko je naučio iz svoje nauke. Pokušao je da objasni Alu zakone termodinamike, razbacujući se izrazima kao što je 'entropija' i 'protok toplote' i 'temperaturna ravnoteža'.
     "O, znam ja to", rekao je Al.
     "Zaista?" Džejmi je bio vrlo skeptičan prema dedinoj izjavi.
     "Pa, da. Vidim to svaki dan u radnji. I kad igram poker. Sve se svodi na jedno: ne možeš da pobediš, ne možeš da dobiješ ni nerešeno, a ne možeš da prekineš igru."
     Džejmi je zurio u dedu. Al je objasnio osnov temrodinamike sažetije nego što je Džejmi ikada čuo.
     "Najglavnije je", nastavio je Al, smešeći se iznenađenom unuku, "da ostaneš u ravnoteži sa životom. Tada ništa što se desi neće moći da ti naudi. Ostani u ravnoteži. Nikada se ne naginji u nekom pravcu toliko da te obori prvi dašak vetra."
     Sve se svodi na to da moraš platiti za sve što dobiješ, a cena je uvek veća od vrednosti toga što želiš. A ne možeš da prekineš igru. Čak ni na milion kilometara od Zemlje, ne možeš da prekineš igru.
     Ulaz u osmatračnicu bio je otvoren. Prazna je. Baš dobro.
     Astronomi su mrzeli okretanje koje je stvaralo osećanje teže u brodovima za Mars. To je značilo da njihovi teleskopi, iako su postavljeni van brodova, duž kablova koji su ih povezivali, moraju biti montirani na složene motorizovane nosače koji se kreću suprotno od obrtanja, tako da ostanu usmereni i upereni u daleke tačkice svetlosti nedeljama ili mesecima bez prekida.
     Obrtanje je smetalo i Džejmiju, u početku. Zvezde su promicale pred ovalnim prozorom u laganom ritmu, umesto da ostanu nepokretne pod tamnim nebom kao na Zemlji. No, ni na Zemlji nisu, zapravo, nepokretne, govorio je sebi. Kreću se preko neba suviše sporo da bi se videlo. Ovde su stvari samo ubrzane. Napravili smo svoj mali svet koji se okreće oko sebe svaka dva i po minuta umesto svaka dvadeset četiri časa.
     U osmatračnici je bilo hladno. Znao je da mu se to samo čini, ali hladnoća te duboke, prazne tame napolju kao da se provlačila kroz prozor i hladila ga do kostiju.
     Neko je već bio unutra. Kada je Džejmi prošao kroz otvorena vrata, ugledao je visoku, vitku priliku Ilone Malater kako stoji kraj velikog prozora. Zurila je napolje u zvezde, nepokretna, ozbiljnog lica. Pod slabim svetlom, njena svetla kosa delovala je sedo, a kombinezon boje kože gotovo bezbojno.
     Kada je Džejmi prišao prozoru, bilo mu je gotovo milo što tu ima još nekoga. Želja da bude sam izbledela je pred potrebom za ljudskom toplinom. Shvatio je da je Ilona dovoljno visoka i vitka da bude manekenka. Njeno aristokratsko lice imalo je i privlačnost potrebnu za naslovne stranice časopisa.
     "Zdravo", rekao je.
     Trgla se, okrenula, a onda se opustila i nasmešila. "Džejmi. Šta ćeš ti ovde?"
     "Isto što i ti, valjda."
     "Mislila sam da je ovo moje lično sklonište." Ilonin glas bio je dubok, grleni kontraalt.
     Džejmi se nasmešio kao krivac. "I ja." Malo je oklevao pre nego što je ponudio. "Mogu da se vratim..."
     "Ne, u redu je." Nasmešila se. "Možda mi je više potreban neko za razgovor nego da budem sama."
     Jedino svetlo u prostoriji dopiralo je od blago svetlucavih orijentacionih pruga na podu. I od zvezda. Jedva dovoljno da joj vidi lice, da uhvati izraz njenih očiju. Elektronsko brujanje koje je ispunjavalo brod ovde je delovalo slabije, prigušeno.
     "Čula si za Hofmana?" upitao je.
     "Šta je sad uradio?"
     "Imao je nervni slom."
     Ilona je podigla obrvu. "Tako mu i treba, svinja."
     "Čudna reakcija."
     "On je ženskaroš. Pretpostavljam da predstavlja užas za studentkinje gde god da predaje."
     Džejmi je zažmirkao. Nikada nije razmišljao o Hofmanu drugačije nego kao o geologu koji stoji između njega i Marsa.
     "Pokušao je da zavede svaku ženu koju je sreo tokom obuke."
     "I tebe?"
     Ilona se nasmejala. "Pokušao je. Dobro sam mu uzvratila. Rekla sam mu da, ako ne može da zadovolji svoju ženu, zašto misli da će moći da zadovolji mene? Više nikada nije progovorio sa mnom."
     Džejmi nije mislio da je to smešno. U ovoj ženi postojala je žestina koju nije ni slutio, neki gnev koji je ključao duboko ispod površine.
     Potom mu je sinulo. "Mora da je jurio i Žoanu."
     "Jeste. Naravno."
     Zato je Žoana želela da ga isključi iz misije, pomislio je Džejmi. Ne da bi mene uključila. Samo da bi se otarasila čoveka koji ju je gnjavio.
     Iznenada se osetio neobično. Nije bilo gde da se sedne osim na ledeni metalni pod, nije bilo gde da se osloni. Pogledao je prozor bez odraza i nije video ništa sem zvezda u praznini; 'Mars 2' se nije video, bio im je bukvalno nad glavom.
     "Je li te Hofmanov nervni slom doveo ovamo?" upitala je Ilona.
     Džejmi je klimnuo glavom. "A tebe?"
     "Morala sam da se sklonim", rekla je, spustivši glas. "Postala sam depresivna."
     "Zašto? Šta ne valja?"
     "Mars ne valja. Ni ja. Ne valja uključiti biohemičara u ovakvu ekspediciju. Na Marsu nema života koji bih ja proučavala. "
     "To ne znamo zasigurno", rekao je Džejmi. "Za sada."
     "Je li?" Ilona je izgovorila te reči kroz dubok uzdah. Potom se okrenula i pružila ruku ka blistavoj crvenoj tački svetlosti koja je lebdela pred crnilom i zvezdama.
     "Pogledaj tu planetu, Džejmi. Pomisli na sve uzorke stenja i tla i na fotografije koje smo proučavali. Svakog dana dobijamo nove fotografije i podatke od orbitalnih stanica oko Marsa. Ni traga od života. Ništa. Mars je potpuno go. Beživotan."
     Odvratio je pogled od crvenog Marsovog sjaja da bi ponovo pogledao njeno tužno lice. "Ali imamo samo nekoliko desetina uzoraka. Ti govoriš o čitavom svetu. Mora postojati..."
     Ilona je položila vitki, manikirani prst Džejmiju na usne, prekinuvši ga. "Jesi li čuo za Geiju?" upitala je.
     "Za zamisao o Zemlji kao živoj jedinci?"
     Ovlaš se osmehnula. "Dovoljno približno. Nije loše za geologa."
     Nehotice joj je uzvratio osmeh. "U redu, šta je sa Geiom? I kakve veze to ima sa Marsom?"
     "Hipoteza o Geji tvrdi da sav život na Zemlji funcioniše zajedno, u samoregulišućem sistemu povratne sprege koji održava samog sebe. Nijedna pojedinačna živa vrsta - čak ni ljudska rasa - ne živi izolovano. Sve vrste su deo celine, deo potpuno stopljene, žive Geje."
     "Ne razumem kakve to veze ima sa Marsom", rekao je Džejmi.
     "Život se raširio po čitavoj Zemlji", odgovorila je Ilona. "Ima ga i u najdubljim okeanskim ponorima. Vazduh vrvi od mikroorganizama, čak i u stratosferi gde se nalaze neke spore. Čak i u najvećim pustinjama Antarktika postoji stenje sa kolonijama lišaja tik ispod površine."
     "A Mars izgleda pust."
     "Mars jeste pust. Sonde nisu našle ništa u vazduhu. Nema tečne vode. tle je toliko zasićeno superoksidima da deluje kao sredstvo za izbeljivanje; u njemu ne može da opstane nijedan živi organizam."
     "U nekom stenju pronađene su organske materije", podsetio ju je Džejmi.
     "Ali da na Marsu postoji život, ne bi bio ograničen na jedno mesto!" Ilonin promukli glas sada je bio gotovo molećiv. "Da na Marsu postoji nešto ekvivalentno Geji, videli bismo život na sve strane, baš kao i na Zemlji."
     Džejmi je tvrdoglavo odmahnuo glavom. "Ali Zemlja je toplija, ima tečne vode na sve strane, tu je životu lako da raste i širi se. Mars nije tako bogat. Životu bi tu bilo teže."
     Ilon je takođe odmahnula glavom. "Ne, ne verujem da je to razlog što Mars izgleda tako pust. Planeta je zaista gola. Na njoj nema života i verovatno ga nikad nije ni bilo. Protraćila sam poslednje tri godine života. Bila je greška poslati nekoga ko se bavi biologijom."
     Stajala je kraj ovalnog prozora, okružena zvezdama koje su polako kružile. Više nije izgledala dostojanstveno ni kraljevski. Izgledala je potišteno i obeshrabreno.
     Džejmi je slegnuo ramenima. "Mislim da se ne možeš predati pre nego što si i počela", promrmljao je. "Bez obzira na to u šta veruješ, ne možeš reći ništa konačno dok ne stigneš tamo i dok ne pogledaš sama. Mars verovatno krije nekoliko iznenađenja za tebe. Kao i za sve nas."
     "Možda." Ilona je ponovo uzdahnula. Potom se obgrila rukama i stresla se. "Ovde je uvek tako hladno! Trebalo je da obučem ono termalno odelo."
     "Žao mi je što nisam poneo jaknu ili džemper..."
     "Ja sam kriva", prekinula ga je. "Pošla sam bez razmišljanja, samo u ovom kombinezonu."
     Džejmi joj se nasmešio. "To je protiv pravila. Koliko puta nas je Voznesenski muštrao: promisli deset puta pre nego što išta počneš."
     "Voznesenski." Izgovorila je to režeći, kao lavica koja se sprema za skok.
     "Šta fali Mihailu?" upuitao je Džejmi. "Meni se ne čini tako loš."
     "On je Rus."
     "Pa šta?"
     "Rusi su pobili pola moje porodice devetsto pedeset šeste. Moja baka jedva je uspela da pobegne iz zemlje. Dedu su obesili. Kao da je bio kriminalac, Rusi su ga naprosto obesili."
     "Voznesenski nije kriv za to. Rusija se otada veoma promenila. Kao i Mađarska. Sve se to desilo pre pola veka."
     "Lako je vama Amerikancima da zaboravljate i opraštate. Meni i mom narodu to ne ide tako lako."
     Džejmi nije znao šta da kaže. Ni ne mogu ništa da kažem, shvatio je. Nekoliko trenutaka stajali su i gledali se, dok su zvezde kružile, a zujanje opreme ponavljalo svoj ton nalik na udaljeni hor tibetskih lama koji ponavljaju mantru.
     Ilona se stresla. "Ovde je hladno." Prišla je bliže Džejmiju i oslonila se o njega.
     "Da se vratimo", predložio joj je. Ipak, jednom rukom ju je obgrlio oko struka. Činilo mu se da tako treba.
     "Ne, još ne. Brinula sam zbog tebe", rekla je Ilona. Glas joj je bio dubok i senzualan. Lice joj je bilo toliko blizu Džejmijevom da je osećao blagi miris parfema u njenoj plavoj kosi.
     "Zbog mene?"
     "Izgledaš tako... povučeno. Usamljeno."
     Slegnuo je ramenima. "Daleko smo od kuće."
     "Izbegavaš nas."
     "Izbegavam?" Džejmi se osećao gupo što ponavlja njene reči, ali uhvatila ga je potpuno nespremnog.
     "Žoanu i mene. I Katrin. Izbegavaš nas. Zar nisi svestan toga?"
     "Ne bi trebalo da se upuštamo u međusobne veze."
     "Još jedno pravilo, znam. Ali zar to znači da ne smeš da sediš kraj nas u trpezariji? Pažljivo sam te posmatrala. Namerno se držiš od nas što dalje možeš."
     Džejmiju je kroz um proletelo hiljadu misli. "Ne dovedi nas u iskušenije", promrmljao je.
     "Jesi li zaljubljen u Žoanu?"
     "Šta? Naravno da nisam!"
     "Naravno", ponovila je Ilona, smešeći se. "Pa da, pravila zabranjuju da se zaljubljujemo."
     "Ne samo pravila", odgovorio je Džejmi.
     "Ne želiš da se upuštaš u veze, zar ne?"
     Klimnuo je glavom, misleći na Edit u Hjustonu, iznenada se upitavši gde je ona i sa kim je sada.
     Ilona ga je zagrlila oko vrata. "Kada si poslednji put vodio ljubav?"
     "Šta? Mislim da ne..."
     "Kladim se da nisi vodio ljubav otkako si poslednji put otišao kući u Kaliforniju, je li?"
     "Ne, grešiš."
     "A svakako nisi otkako smo stigli na orbitalnu stanicu. Otada sigurno nisi."
     Mada je Džejmiju um govorio da se odvoji od nje i povuče se, rukama je i dalje čvrsto privijao Ilonu uz sebe. Usne su im se gotovo dodirivale.
     "Želim da vodim ljubav sa tobom, Džejmi. Baš ovde i sada. Želim da vodim ljubav sa svojim snažnim, ćutljivim prijateljem ovde, među zvezdama. Želim tvoju snagu, tvoju toplinu."
     Vatreno ga je poljubila. "Pravila ne kažu ništa o tucanju, Džejmi", šapnula je. "Tucaj me, crveni dečko, tucaj me."
     Polako, postepeno, kao hipnotisan, Džejmi je otkopčao prednji deo Iloninog kombinezona; čičak-traka se otvorila uz zvuk sličan cepanju tkanine. Kao u snu, gledao je sebe kako joj svlači odeću preko ramena i niz ruke. Ispod nije nosila ništa. Koža njenih bledih ramena i malih grudi izgledala je gotovo mlečno bela pod svetlošću zvezda. Dugi meseci odricanja eksplodirali su u navali strasti dok je povlačio Ilonu na tvrdi metalni pod, ne misleći na hladnoću, zaboravivši Mars, Geju i sve ostalo osim ove uspaljene tigrice. Zvezde su se bezosećajno okretale oko njih.

     2.
     Sutradan, za doručkom, Džejmiju je bilo strašno neprijatno. Uopšte nije mogao da pogleda Žoanu, a bilo mu je teško da gleda i Ilonu. Ona mu se ipak nasmešila preko uzanog stola u trpezariji kada je seo sa svojim poslužavnikom između Tonija Rida i Tadeuša Silve, plavokosog rezervnog biohemičara iz Poljske.
     Džejmi je žurno doručkovao i brzo pošao ka komunikacionom pultu, nameravajući da pozove veliku biblioteku u Hjustonu i zadubi se u čitanje novih detalja o neobičnoj, kiseonikom bogatoj hemiji Marsovog tla.
     "Izgleda da ti se žuri."
     Toni Rid je išao hodnikom za njim.
     "Treba nešto da pročitam", odgovorio je Džejmi.
     "Bojim se da imam nekog zvaničnog posla sa tobom, prijatelju."
     Džejmi se zaustavio i okrenuo se da pogleda Rida. "Zvaničnog?"
     "Da, u svojstvu brodskog lekara."
     "Ne razumem."
     "Molim te, hodi u moju kancelariju", rekao je Rid, neobično se smešeći.
     Brodska ambulanta nalazila se tačno iza teretane. Nije bila veća od ličnih odaja za osoblje, zakrčena i pretrpana čak i sa samo dve osobe unutra.
     Rid je povukao harmonika-vrata i pažljivo ih zatvorio. Džejmi je kroz pregradni zid čuo škripanje mašine za vežbu i zadihano stenjanje onoga ko se nalazio na njoj.
     "Nedostajao si nam juče po podne", rekao je Toni sa lukavim osmehom.
     "Trebalo mi je malo samoće", odgovorio je.
     "Iloni takođe, izgleda."
     Rid se provukao pored Džejmija i seo na ivicu ugrađenog stola, prekrstivši ruke preko grudi. Klimnuo je glavom ka stolici kraj zaključanog ormara sa lekovima.
     Džejmi je ostao da stoji. Pitao se ko bi mogao da bude u teretani sa druge strane zida i koliko se može čuti kroz tanku pregradu.
     Rid se gotovo kezio. "Izgleda da si nestao baš posle nje. A onda ste nam se oboje vratili gotovo istovremeno."
     "Hofman je imao nervni slom", rekao je Džejmi. "Ta vest me je prilično uznemirila."
     "I zato si se utešio sa našom dežurnom seksualnom terapeutkinjom."
     "Dežurnom...?" Džejmiju se utroba zgrčila, kao da je iznenada dospeo u bestežinsko stanje.
     Osmeh na Tonijevom licu postao je nesumnjivo zloban. "Zar nisi znao? Ilona je odlučila da se provede sa svim raspoloživim muškarcima. Osim Voznesenskog i Ivšenka, naravno. Mrzi Ruje. Mislim da sve to radi upravo da bi naš siroti komandant i njegov zamenik poludeli od ljubomore. Možda će joj i uspeti."
     Džejmiju je iznenada nedostajalo vazduha.
     "A sada." Rid se nakašljao i namestio ozbiljniji, profesionalni izraz lica. "Postoji pitanje tvog seksualnog ponašanja."
     Džejmi se namrštio. "Mog seksualnog ponašanja?"
     "Potrebno je da ti održim standardnu lekciju broj jedan: seksualna odgovornost i njene posledice." Rid se sada ponovo kezio.
     "Jesi li je održao i Iloni?"
     "Da, naravno." Rid je uživao. "Uz neke izmene, naravno."
     "Svaki put?"
     "Kad god mogu."
     Džejmi je besno gledao Engleza.
     "Ozbiljno, Džejmse, moram te upozoriti. Ako tvoje seksualno ponašanje bude počelo da stvara probleme na brodu, dužnost mi je da izvestim dr Lija - i da preduzmem izvesne korake."
     "Da me nateraš da uzimam brom?"
     "Oh, imamo mnogo bolje stvari od broma", odgovorio je Rid. "Farmakologija je veoma napredovala. Jedini problem je što će ti svaki supresant smanjiti polne žlezde."
     "Smanji...!"
     "Nema pomoći. Vratiće se u normalu kada prestaneš sa lekovima, naravno. Nećemo te kastrirati, čak ni hemijski."
     "A šta ako odbijem da uzmem lekove - pod uslovom da budem toliko problematičan da treba da me kljukaš?"
     "Oh, uzećeš ih, ovako ili onako. Uvek mogu da ti začinim jelo. Ili vodu. Kao što bih uradio i kada bi odbio da redovno uzimaš vitamine. Ne bi bilo teško."
     "Kopile", promrmljao je Džejmi.
     "Baš to želimo da sprečimo", odgovorio je Rid. Potom se glasno nasmejao sopstvenoj šali.

     3.
     "Voleo bih da su ovi ležaji samo malo širi."
     "Ne voliš ovoliku bliskost?"
     "Ruka mi je utrnula."
     "Samo da ti ne utrne nešto drugo."
     "I, šta misliš o našem divljem Indijancu?"
     "Bio je prilično divalj, kad je konačno počeo."
     "Je li bio dobar kao ja?"
     Tiho se nasmejala. "Kao što jednom reče čuvena filmska zvezda, dobrota nema nikakve veze sa tim."
     "Znači, sad ti je spisak potpun? Ne računajući Ruje."
     "Njima ne dam da me pipnu!"
     "Šteta. Siroti Mihail Andrejevič sad već izgleda kao da će eksplodirati."
     "Neka ga, baš me briga."
     "A Ivšenko mi izgleda kao dobar momak. Možda da se i ja uključim, pa da probamo utroje."
     "Već si se žalio da su ležaji preuski."
     "Ah, da, to ostaje problem."
     "Neću ni da priđem Rusima. Neka se kuvaju u sopstvenom sosu."
     "Ali inače..."
     "Votermen je bio poslednje utvrđenje."
     "A sada je pao."
     "A kako je sa tobom? Koliko si uspeha imao?"
     "Pa, Katrin i ja smo se ponovo malo razmrdavali u teretani."
     "A šta je sa Žoanom?"
     Dugo ćutanje.
     "Pa?"
     "Sa Žoanom treba biti veoma oprezan, to ti je jasno. Verujem da je još nevina."
     "Samo tri žene na brodu, a sa jednom si uspeo da omaneš."
     "Radim na tome."
     "Ja sam uspela sa svim muškarcima."
     "Osim Rusa."
     "Pih! Ti se tucaj s njima ako se toliko brineš."
     "Teško! Ja želim malu Žoanu."
     "Onda ćeš morati bolje da se potrudiš, zar ne?"
     "Hmmm... pa... pretpostavljam da će zasad to biti sve."
     Više sati kasnije, sam i još budan, Toni Rid je govorio sebi da je sve to samo igra, prijatan način da se provedu dosadne nedelje u prenaseljenom brodu. Nikome nećemo nauditi. Osim možda Rusima, ali to nije moja briga. Možda ih Katrin opslužuje, mali rusko-nemački ugovor o prijateljstvu.
     Okrenuo se na ležaju, pokušavajući da pronađe udobniji položaj. Sve je to samo igra, divna igra. No, nešto duboko iznutra podsećalo ga je na to da vojnici na putu u bitku igraju sličnu igru. Problem je u strahu, govorio mu je taj glas. Ponavljaš pokrete kojima se stvara život zato što se strašno plašiš preteće smrti.
     Glupost, odgovorio je tom glasu. Potpuno smo bezbedni na ovom brodu. Štiti nas delo najvećih umova na svetu. Naravno, uvek postoji izvestan element rizika. Zato je sve i toliko zanimljivo.
     Glas se nije smirio. Smrt vreba na svega nekoliko centimetara od mene, sa druge strane tanke metalne kože ovog broda. Igraj svoju igru, probaj da odagnaš strah iz uma ili da ga prigušiš vodeći ljubav. Ali smrt čeka na sve nas, a mi letimo ka njoj.









SOL 6: JUTRO
     Začudo, Džejmi se osećao mnogo opuštenije i smirenije u pretrpanom roveru sa Voznesenskim nego u bazi, pod kupolom.
     Rover se sastojao od tri aluminijumska cilindra, postavljena na tanke točkove sa oprugama koji su se lako kretali preko peskovitog, stenjem prošaranog tla Marsa. Jedan cilindrični segment služio je kao rezervoar za gorivo, dovoljno velik da rover ostane na putu nedelju dana, pa i više. U srednjem su se nalazili oprema i zalihe. Sasvim napred, u najvećem cilindru, vladao je pritisak kao u svemirskom brodu, pa su ljudi u njemu mogli da obitavaju normalno obučeni. Njegov prednji deo imao je veliki mehur od plastistakla, a pozadi se nalazila vazdušna komora, koja ga je povezivala sa drugim segmentom.
     Rover je bio predviđen da nosi do četvoro ljudi, a u slučaju preke potrebe u njega se moglo sabiti i osmoro. Džejmi je očekivao da će se, nasamo sa Voznesenskim, osećati napeto; dvojica ljudi vrlo različitog porekla, maltene iz različitih svetova. No, prvi dan u roveru protekao je glatko, mada jedva da su razmenili poneku reč.
     Rus se uglavnom bavio vožnjom; Džejmi je obavljao najveći deo spoljašnjeg posla. Tog prvog dana prešli su nešto više od sto kilometara, vozeći se samo po dnevnom svetlu. Prazna ravnica visoravni na koju su se spustili ubrzo je prepustila mesto grubljem terenu Noktis Fose, ispresecanom pukotinama, kao da su tu ratovale dve moćne vojske.
     Područje erozije postajalo je sve grublje, sve dok nisu počeli da se provlače kroz gustu šumu kamenih stubova koji su se nadvijali visoko nad njima; bili su uobličeni u jezive skulpture koje su Džejmija podsećale na potpuno apstraktne toteme. Vetrovi su erodirali meki kamen i ostavili samo ove stubove granita, govorio je sebi. Potom je shvatio da su blagi vetrovi Marsa morali da deluju stotinama miliona godina da bi stvorili ovo čudo.
     Četiri sata su se vozili između kamenih stubova. Džejmi je sedeo zadivljen i osvrtao se, očekujući da svakog časa ugleda simbole orla ili medveda uklesane u stenu.
     Pukotine su se uglavnom pružale u pravcu sever-jug, što im je olakšavalo putovanje ka jugu, ali pošto je stenje štrčalo na sve strane, uz mnoge kratere i peščane dine, retko su dostizali brzinu od makar trideset kilometara na sat.
     Kao da voziš kamionet kroz rezervat, pomislio je Džejmi dok su se truckali kroz pusti predeo. Osim što ovde uopšte nema puteva. Čak ni puteljaka ili životinjskih staza.
     Zaustavljali su se bukvalno svaki sat. Džejmi je izlazio napolje u svom nebesko plavom skafandru da bi uzeo uzorke stenja i tla i postavio automatsku meteorološko/geološku sondu koja će meriti temperaturu i pritisak vazduha, vlažnost, brzinu vetra i pratiti promene toplote tla, kao i eventualnu seizmičku aktivnost. Sonda je slala signale ka svemirskim brodovima koji su se nalazili u sinhronoj orbiti na oko dvadeset hiljada kilometara iznad polutara. Njihova oprema za komunikaciju automatski je prenosila signale u bazu pod kupolom, kao i na Zemlju.
     Uprkos klimatizovanoj unutrašnjosti rovera, i Džejmi i Voznesenski uskoro su prestali da skidaju skafandre. Rus se čvrsto držao propisa misije koji su zahtevali da on bude spreman kad god Džejmi iziđe napolje, u slučaju da se ovaj nađe u opasnosti. Često je i izlazio sa Džejmijem. Isprva je pregledao spoljašnjost rovera; točkove, antene, uticaj gvožđem bogate marsovske prašine na zaštitni sloj boje.
     No, sutradan ujutro, Džejmiju se učinilo da Voznesenski izlazi napolje samo radi društva i uživanja u predelu.
     "Kažeš da tvoj Novi Meksiko izgleda ovako?" upitao ga je Rus.
     Džejmi ga je čuo preko slušalica pod kacigom. Odgovorio je onako nespretno sagnut nad metar dubokom jarugom u kojoj se video sloj bazaltne stene. "Da. Litice i jaruge - kanjoni. Vedro nebo. Bez mnogo kiše."
     "Mora da je tamo prilično pusto."
     Džejmi se nasmešio. "U poređenju sa ovim, bogato je kao rajski vrt."
     Rus je oćutao.
     Džejmi se ispravio i izvukao video kameru. Jaruga se pružala sve do horizonta, prava kao železnička pruga osim ponekog klizišta gde ju je tle delimično ispunilo. Seizmička linija, zaključio je Džejmi. Čitavo područje bilo ih je puno. Ali ovu je erodirala tekuća voda. Svakako. Ili obilno topljenje permaslane ispod površine, što je potkopalo čitavu strukturu. Ali kada? Ovde nije bilo tečne vode bar stotinu miliona godina. Je li mogla da ostane nepromenjena sve od tada?
     Vratio je kamkorder za pojas i počeo da odlama komadiće izloženog sloja stene. Potom je ubacio uzorke u vrećicu i uzeo bušilicu. Kao i obično, svrdlo je lako išlo do oko metra dubine, a onda je naišlo na otpor. Permaslana, pomislio je Džejmi. Čitavo ovo područje leži na zamrznutom okeanu na metar ispod površine. Čim je izvukao uzorak iz bušilice i pažljivo ga spakovao u kutiju za uzorke, pošao je nazad ka roveru.
     Voznesenski je stajao tamo u svom jarkocrvenom skafandru i gledao ga.
     "U redu", rekao je Džejmi. "Završio sam ovde. Sad još samo treba da..."
     Shvatio je da je Rus već izneo automatsku sondu iz skladišta u srednjem delu rovera. Džejmi ju je preuzeo.
     "Hvala, Mihaile."
     Osetio je kako ovaj sleže ramenima. "Nisam imao drugog posla."
     "Hvala", ponovio je Džejmi.
     Nekoliko minuta kasnije ponovo su se nalazili u kabini rovera, i Voznesenski je zauzeo levo sedište. Obojica su skinula kacige i rukavice; sedeli su u skafandrima u tapaciranim foteljama kabine kao dva jarko obojena i oklopljena polarna medveda.
     Voznesenski je vešto provukao rover između stene veličine omanje kuće i plitkog kružnog udubljenja koje je Džejmiju ličilo na istrošeni fosil drevnog meteorskog kratera. Primetio je da su šake Voznesenskog male, gotovo nežne. Upravljao je malim volanom samo pritiskom prsta.
     "Mogli bismo da stignemo do kanjona još danas", rekao je Rus, "ako ne bismo morali više da se zaustavljamo."
     Džejmi je smesta shvatio. "Zastajaćemo samo da popunimo mrežu sondi. Naravno, ako naiđemo na neku značajnu promenu zemljišta..."
     Voznesenski se nasmešio, ne skrećući pogled sa terena. "Naravno."
     Džejmi je pokušao da se zavali i namesti što udobnije, ali kruti skafander nije bio predviđen da se u njemu sedi. Prokleti prevoj pod pazuhom i dalje ga je žuljao, iako ga je dobro obložio. Gledao je predeo kako se menja dok su polako vozili ka neobično bliskom horizontu. Smetalo mu je što je horizont tako blizu. gotovo da ga je plašio na podsvesnom nivou, tamo gde se stvaraju košmari. Stalno se osećao kao da se voze prema ivici ponora.
     "Horizont izgleda strašno blizu, je li?" obratio se Voznesenskom.
     Rus je klimnuo glavom. "Što je planeta manja, horizont je bliži. Na Mesecu je još bliži."
     "Nikada nisam bio na Mesecu."
     "Mnogo je bliži nego ovde. I mnogo pustiji."
     DiNardo je bio na Mesecu, setio se Džejmi. Mene su pozvali tako iznenada da nisam stigao nikuda drugde sem do orbitalne stanice, a onda smo već pošli na Mars.
     Ponovo se zagledao ka preblizom horizontu i usmerio pažnju na predeo kroz koji su se vozili. Bilo kome drugom predeo bi bio dosadan, jednoličan, pust. No, Džejmijev geološki um skakao je sa stenja na pukotine, sa kratera na peščane dine, pokušavajući da razabere koje su sile uobličile ovaj svet i dale mu sadašnji izgled.
     "Leteo sam iznad Novog Meksika", počeo je Voznesenski, kao da govori samom sebi. "Na orbitalnoj stanici 'Mir 3', za vreme obuke za ovu misiju."
     "Onda si video koliko liči na Mars."
     "Tada to nisam znao. Nisam obratio dovoljno pažnje."
     Džejmi mu se zagledao lice. Bio je potpuno ozbiljan, kao i obično. Preozbiljan. Mračan.
     "Jesi li oduvek želeo da budeš kosmonaut?" iznenada je upitao Džejmi. "Još kada si bio mali?"
     Voznesenski je na trenutak okrenuo glavu ka Džejmiju, a onda se opet brzo zagledao napred. U tom kratkom trenutku izraz mu je bio pun besa.
     Nije trebalo da pitam, pomislio je Džejmi. Gadi se mog petljanja u njegov privatni život.
     No, Rus je ipak odgovorio. "Kada sam bio sasvim mali, još pre no što sam i pošao u školu, želeo sam da budem kosmonaut. Divio sam se Gagarinu; želeo sam da budem kao on."
     "Prvi čovek u svemiru."
     Voznesenski je ponovo klimnuo glavom, što je ličilo na nesigurno klatarenje kacige. "Gagarin je bio prvi na orbiti. Armstrong je bio prvi na Mesecu. Rekao sam sebi da ću biti prvi na Marsu."
     "I jesi."
     "Da."
     "Mora da si strašno ponosan zbog toga."
     Kosmonaut je ponovo pogledao Džejmija. "Ponosan, da. Možda čak i srećan. Ali taj trenutak je prošao. Sada osećam odgovornost. Ja sam odgovoran za sve vas. I za vaše živote."
     "Razumem."
     "Zaista? Ti si naučnik. Srećan si što si ovde, što istražuješ. Imaš novi svet da se igraš njime. Ja predstavljam vlast. Ja sam taj koji ti zabranjuje kada poželiš da odeš predaleko, kada počneš da ugrožavaš sebe ili druge."
     "To nam je svima jasno", odgovorio je Džejmi. "I prihvatamo to."
     "Je li? I dr Malater to prihvata? Ona me mrzi. Trudi se da me uvredi kad god stigne."
     "Ilona nije..." Džejmi je ućutao. Shvatio je da nema čime da je brani.
     "Ona je jevrejska kučka koja mrzi sve Ruse. To znam. Vrlo jasno mi je stavila do znanja."
     "Njena baka morala je da beži iz Mađarske."
     "Pa? Jesam li ja kriv za to? Jesam li ja kriv za ono što se desilo u vreme naših dedova? Ona ugrožava uspeh misije zbog zlopamćenja starog dva pokolenja!"
     Džejmi se tiho nasmejao. "Mihaile, znam ljude koji neguju zlopamćenje već dva stoleća, a ne samo dva pokolenja."
     Rus nije odgovorio.
     "Ima američkih Indijanaca koji još biju bitke iz kolonijalnih vremena."
     "Američki imperijalisti su vam oteli zemlju", rekao je Voznesenski. "Počinili su genocid nad vašim narodom. To smo učili u školi."
     "To se desilo veoma davno, Mihaile", rekao je Džejmi. "Treba li da čitavog života mrzim sve belce? Treba li da mrzim rođenu majku zato što je potomak ljudi koji su ubijali moje pretke? Treba li Pit Konors da mrzi Pola Abela zato što su njegovi preci bili robovi, a Polovi robovlasnici?"
     "Uopšte ne osećaš gorčinu?"
     Pitanje je iznenadilo Džejmija. Nije tačno znao šta oseća. Jedva da je ikada razmišljao na taj način. Da li je deda Al ogorčen? Ne, on je, izgleda, prihvatio svet takav kakav jeste.
     "Koristi ono što ti je pri ruci, Džejmi", govorio mu je Al. "Kada ti daju limun, napravi limunadu. Koristi ono što ti je pri ruci i što bolje iskoristi ono što nađeš."
     Sada je odgovorio Rusu: "Mihaile, moji roditelji su profesori univerziteta. Rodio sam se u Novom Meksiku i provodio tamo leta kao dete, ali odrastao sam u Berkliju, u Kaliforniji."
     "Rasadnik radikalizma", rekao je Voznesnski ravnim glasom, kao da ponavlja napamet naučenu frazu. Džejmi nije znao da li se Rus šali ili ozbiljno misli.
     "Moj otac je najvećim delom života pokušavao da ne bude Indijanac, mada to nikada nije priznao. Verovatno i nije svestan toga. Dobio je stipendiju za Harvard. Oženio se devojkom koja potiče od prvih kolonista sa 'Mejflauera'. Nijedno od njih nije želelo da budem Indijanac. Uvek su mi govorili da je bolje da budem uspešan."
     "Odriču se porekla tvog oca."
     "Pokušali su. Tatina stipendija bila je deo programa za pomoć manjinskim grupama - baš kao što su to američki Indijanci. A udžbenike iz istorije koje je pisao kupovali su univerziteti širom zemlje baš zato što govore o američkoj istoriji viđenoj očima manjinske grupe."
     "Hm."
     "Nikada se nisu bavili indijanskim pitanjima, baš kao ni ja. Da nije bilo mog dede, bio bih belji od tebe. On me je naučio da razumem svoje poreklo, i da ga prihvatim ne mrzeći nikoga."
     "Ali dr Malater mene mrzi."
     "Ne mrzi tebe, Mihaile. Ona mrzi pomisao na Ruse. Ne vidi tebe kao pojedinca. U njenim očima ti si deo nehumanog sistema koji je obesio njenog dedu i naterao njenu baku da pobegne iz rodne zemlje."
     "To mi i nije neka pomoć", promrmljao je Voznesenski.
     "Isto kao i ljudi koji ne vide pojedince među Indijancima, čak ni plemena", nastavio je Džejmi. "Ima mnogo belaca koji i dalje vide 'Indijanca' umesto ličnosti, muškarca ili žene. Oni ne razumeju da neki ljudi žele da žive na svoj način, da ne žele da postanu belci."
     "A ti? Kako ti želiš da živiš?"
     Džejmi više nije morao da razmišlja. "Ja sam potomak Indijanaca. Koža mi je tamnija od tvoje. Ali ako bi nam izvadio mozak iz lobanje, Mihaile, ne bi mogao da primetiš nikakvu razliku. A tu zaista živimo. U umu. Rođeni smo na suprotnim krajevima sveta, a ipak, evo nas zajedno na potpuno drugačijoj planeti. To je važno. Ne šta su naši preci radili jedni drugima. Važno je ono što radimo sada. To je jedino važno."
     Voznesenski je mračno klimnuo glavom. "Sada moraš ponoviti taj govor i Malaterovoj."
     Džejmi se složio. "Dobro. Možda i hoću."
     "Neće ništa koristiti."
     "Verovatno neće", složio se Džejmi. "Ali neće škoditi da probam."
     "Možda."
     Džejmiju je utom nešto sinulo. "Mihaile - da li si zato odlučio da pođeš na ovaj put sa mnom, umesto da pustiš Pita prema planu? Samo da bi se sklonio od Ilone?"
     "Glupost!" obrecnuo se Rus takvom žestinom da je Džejmi odmah znao da je pogodio istinu. Ilona mu nanosi bol, shvatio je. Zaista nanosi bol sirotom čoveku.









DOSJE: M. A. VOZNESENSKI
     "Zašto ne možeš da budeš razborit, kao tvoj brat?"
     Mihailu Andrejeviču se činilo da je čitavog života slušao taj očev uzvik. Nikolaj je bio stariji od dvojice sinova, ponos porodice. Mnogo je učio i dobijao odlične ocene. Bio je tih; omiljena razonoda bila mu je čitanje knjiga. Imao je malo prijatelja, ali svi su bili ozbiljni i lepo vaspitani baš kao i on.
     Mihail, drugi sin (imali su i najmlađu kćer), provlačio se kroz školu, a da uglavnom nije ni pogledao udžebenike. Nekako je dobijao dobre ocene; ne tako dobre kao Nikolaj, naravno, ali dovoljno dobre da se upiše na tehnički fakultet. Umesto da uči, Mihail je slušao muziku, uglavnom uvozni američki rok. Otac je besneo zbog buke. Mihail je imao mnogo drugova, i devojaka i mladića, i svi su voleli da slušaju bučnu rok muziku i da se oblače u farmerke i kožne jakne kao motociklisti.
     I kockao se. "Rusko prokletstvo", govorio je otac. Majka je plakala. Mihail je igrao karte sa društvom, a ponekad i sa odraslim ljudima u elegantnim odelima i sa kamenim licima. Roditelji su se strašno plašili za njega.
     "Majka je osedela zbog tebe!" vikao je otac kada je Mihail izjavio da će kupiti motocikl. Krišom je radio dve godine, provodeći popodneva u automehaničarskoj radionici i pomažući majstorima umesto da ide na predavanja. Nekako je ipak uspevao da se provuče kroz školu. Čak i tako, dvogodišnja zarada nije bila dovoljna da kupi elegantni motocikl za kojim je žudeo. Mihail je uložio i poslednju rublju u partiju karata, zarekavši se da se, ako dobije, nikad više neće kockati. Pobedio je, uglavnom zato što je bio spremniji na rizik i što je imao više novaca od ostalih kockara te večeri.
     I zaista, više se nikada nije kockao. Kupio je motocikl uprkos očevom protivljenju i potocima majčinih suza. Nije im bilo važno što sada Mihail može da stigne od njihovog stana do fakulteta bez gubljenja dva sata u gradskom prevozu. Videli su ga samo kako juri ulicama Volgograda sa lepim devojkama koje su besramno pokazivale noge dok su sedele iza Mihaila i čvrsto ga grlile.
     Majka mu je već osedela, a otac gotovo sasvim oćelavio. Starac je bio službenik, jedan od bezbrojnih aparatčika koji su izbačeni iz državne administracije zbog perestrojke i primorani da potraže drugi posao. Neko vreme je radio kao službenik u jednoj od najvećih fabrika u Volgogradu, ali samo kratko. Počeo je da se bavi politikom i uskoro je izabran u gradsko veće, gde se smirio u prijatnoj anonimnosti tokom ostatka radnog veka.
     "Zašto ne možeš da budeš razborit, kao tvoj brat?" uzviknuo je kada je Mihail izjavio da će poći na časove letenja. Te godine mu je dobro išlo na studijama, čak je dobio pohvalnice, sad kad je napustio mehaničarski posao.
     Tog leta Mihail je shvatio da voli letenje, i da letenje voli njega. Bio je dobar, veoma dobar. U vazduhu se ponašao prirodno kao orao, rekao mu je instruktor. Nalazio se u vazduhu, na svom prvom samostalnom letu, kada mu je stariji brat poginuo u besmislenoj nesreći. Pijani kamiondžija udario je u gradski autobus kojim se ovaj vozio. Četrnaest povređenih i jedan poginuo. Nikolaj.
     Roditelji su zbog nečega okrivili Mihaila za Nikolajevu smrt. Nisu se bunili kada im je rekao da je primljen na obuku za kosmonaute i da će napustiti Volgograd. Tokom obuke saznao je da mu je mati mirno umrla u snu. Kada se vratio kući za sahranu, otac i sestra tako su se hladno ponašali prema njemu da se Mihail više nikada nije vratio.
     Mihail se nije ni rodio kada je Jurij Gagarin izvršio epohalni prvi let na orbiti. Nejasno, iz ranog detinjstva, sećao se mutne televizijske slike Amerikanaca na Mesecu. Tokom dugih godina odrastanja negovao je potajnu želju da bude prvi čovek koji će se iskrcati na Mars.
     Nikome nije govorio o svom snu. Osim jednom, kada je još bio dete, jedne tamne jesenje noći kada je prvi sneg blago padao po prljavom Volgogradu, prekrivajući ga belinom. Ispričao je to svom bratu, koji je dremao u krevetu kraj njegovog.
     "Mars", sanjivo je rekao brat.
     "Hoću da budem prvi čovek na Marsu", šapnuo je Mihail.
     "Prvi, ništa manje." Nikolaj se okrenuo u krevetu. "U redu, mali Mišo. Možeš da budeš prvi. Dozvoljavam ti. A sad me pusti da spavam."
     Mihail se nasmešio u tami, a kada je zaspao, sanjao je Mars.









SOL 6: POPODNE
     Sredinom popodneva stigli su do kanjona, baš tamo gde je Džejmi želeo, na spoju tri široke pukotine u tlu koje su ga podsećale na jaruge kakve u pustinji izdube divlje bujice.
     Ali veće. Ogromne, kao Veliki Kanjon, osim što na dalekom dnu nije bilo reke. Džejmi je stajao na mestu gde su se tri kanjona spajala i jedva je mogao da vidi drugu stranu. Dok je gledao dole, pretpostavio je da se dno kanjona nalazi na dubini od najmanje jednog kilometra, možda i kilometra i po, i da se sastoji od crvenkaste stene ispucale i istrošene od eona grejanja na suncu i smrzavanja svake noći.
     Iznenda se osetio sitan, beznačajan, kao mrav na ivici kakve obične jaruge u Novom Meksiku. U jednom vrtoglavom trenutku uplašio se da će se preturiti preko ivice i pasti dole.
     Ovde gore bilo je manje razbacanog stenja, kao da je nekada površina bila očišćena, pa se stenje samo delimično vratilo. Čudno, pomislio je. Sada smo bliže području sa više kratera na jugu, a ipak nema toliko ostataka od udara kao na severu.
     Ponovo je usmerio pažnju na kanjone, osećajući podrhtavanje od uzbuđenja kakvo nikada ranije nije iskusio. Prvi čovek koji gleda u Marsov kanjon! U tom stenju možda je zapisano i milijardu godina istorije planete. Dve milijarde. Možda i četiri. Jezivo.
     Zid kanjona bio je gotovo sasvim vertikalan. Pomisao na spuštanje istovremeno ga je uzbuđivala i plašila. Dno je toliko daleko! Ipak, potpuno jasno ga je video. U retkom vazduhu nije bilo nimalo izmaglice.
     Kao geologu, bilo mu je jasno da je ovaj lavirint kanjona nastao kao posledica pucanja tla, jer je podzemno pomeranje stenja oslabilo površinu i izazvalo njeno pucanje. Kada je ovuda tekla voda, ma koliko davno to bilo, išla je duž pukotina, proširujući ih i produbljujući. Ili se, još verovatnije, permaslana ispod površine povremeno topi i time podriva tle sve dok se ne uruši.
     "Je li se tako desilo?" upitao je Džejmi neme jaruge. "Koliko davno se to desilo?"
     Izuvijani kanjoni ostali su nemi.
     Što je više zurio u dubinu, bilo mu je sve jasnije da ovde nikada nije bilo bujica. Mars je blag svet, rekao je sebi. tle se ne trese. Nema oluja. Ako je na ovoj planeti ikada i bilo bujica, svakako ih nije bilo ovde.
     Ispravio se i pogledao preko prostranog kanjona, ka drugoj strani. Naše neznanje još je šire, pomislio je. Svaki geolog sa Zemlje mogao bi da provede ovde čitav život, i to opet ne bi bilo dovoljno da prikupi sve podatke koje ovi kanjoni mogu da pruže. A ja imam samo ovo popodne i sutrašnji dan. Osim ako nagovorim Mihaila da promeni plan putovanja.
     Okrenuo se ka Rusu, koji je stajao između njega i rovera, takođe gledjaući u kanjon. Blistavi aluminijumski oklop rovera bio je sada prekriven crvenkastom prašinom, naročito oko točkova. Vozilo je izgledalo kao da je zarđalo.
     Boreći se sa iracionalnim strahom koji ga je nagrizao negde duboko iznutra, Džejmi ga je pozvao. "Mihaile, moram da se spustim do dna. Trebaće mi tvoja pomoć."
     Rus je pošao ka Džejmiju u svom blistavo crvenom skafandru. "To je nepotreban rizik."
     Džejmi je morao da se nasmeje. "Često sam se pentrao po stenju. I to pod punom gravitacijom."
     "To je nepotreban rizik", ponovio je Voznesenski.
     "Pa zašto nam je onda uprava misije dozvolila da u rover smestimo opremu za penjanje? Ma hajde, Mihaile, sa čekrkom i kablovima to uopšte nije neki rizik. Ako pomisliš da sam u opasnosti, možeš me izvući gore želeo ja to ili ne."
     "Sunce zalazi. Biće suviše hladno. Sutra ćeš imati čitav dan."
     "U skafandru će mi biti dobro. Imamo tri četvrt sata pre zalaska", odgovorio je Džejmi. "Osim toga, Sunce sija na ovu stranu kanjona. Sutra ujutro biće u senci."
     Nije mogao da vidi Rusovo lice kroz zlatasti vizir kacige. Ovaj je dugo ćutao, očito razmišljajući i odmeravajući mogućnosti. "U redu", konačno je rekao. "Ali kad kažem da se vratiš, nemoj se raspravljati."
     "Dogovoreno", rekao je Džejmi.
     Proveo je sledeći sat polako se spuštajući niz strmu liticu zida kanjona, zaustavljajući se svakih desetak metara da odlomi uzorke. Preko skafandra je nosio penjačke vezove, pričvršćene za električni čekrk na ivici kanjona kablovima jačim od čelika. Mogao je da kontorliše čekrk peko dugmića ugrađenih u vezove, mada je Voznesenski mogao da preuzme kontrolu pomoću direktnih komandi na čekrku, a ako ustreba mogao bi da ga izvuče i ručno.
     Stena nije slojevita, shvatio je Džejmi. Kao da je svuda ista, skroz do dna. To ga je zbunilo. Jedinstvena masa istovetnog kamena? Kako je to moguće? Setio se romana koji je pročitao pre više godina, i scene u njemu u kojoj je konjička divizija izišla da paradira na terenu koji je opisan kao kilometar debeo sloj čistog gvožđa. Da li se ta scena dešavala na Marsu? Nije mogao da se seti.
     Ovo je bilo drugačije od terena oko kupole. Ovde nikada nije bilo okeana da položi slojeve taloga koji bi se tokom godina pretvorili u slojevitu stenu. Sada gledam u pravi omotač planete, prvobitni materijal od koga se planeta sastojala na samom početku. Jedna ogromna masa stene, koja se ne pruža samo jedan bedni kilometar, nego sigurno stotine i stotine u dubinu! Ili čak i više!
     Džejmi je landarao u vazduhu, blago se izvijajući u vezovima i zureći u sivkasto-crveni zid. Ovo stoji ovako otkako je planeta nastala, otkako se ohladila i očvrsla. Mora da je staro preko četiri milijarde godina! Dahtao je kao da je pretrčao dva kilometra, kao da je upravo našao najdragoceniji dragulj u Vaseljeni.
     Na Zemlji nema ničeg ovakvog. Osnovna stena uvek je zakopana pod kilometrima pokorice. Čak je i okeansko dno pokriveno sedimentima. Na Zemlji se nikada ne može videti izložena osnovna stena. Ali Mars je drugačiji, ponovio je u sebi. Ovde se ne mogu primenjivati stare pretpostavke.
     Nije ni diferencirana, shvatio je. Zato ima toliko gvožđa u površinskom pesku. Gvožđe nikada nije potonulo ka jezgru kao na Zemlji. Nalazi se po čitavoj površini. Zašto? Kako?
     Gore na ivici, Voznesenski je izvukao automatsku sondu iz teretnog odeljka rovera i latio se da je postavi. Anemometar je odmah počeo da se okreće, toliko brzo da se iznenadio. Vazduh je bio toliko redak da bi i najmanji dašak bio neobičan. Tošimi će biti milo što ima još jednu tačku sa koje dobija izveštaje, pomislio je Voznesenski dok je uključivao telemetrijski radio na izotopni pogon.
     Potom se vratio do čerka. Ukopao se čvrsto kao mašina na prašnjavom crvenom tlu i počeo da snima čitavo područje.
     Džejmi je takođe snimao, foto-aparatom koji je nosio zakačen za pojas sa ostalom opremom.
     Kako se približavao dnu, Džejmi je tragao za ostacima prvobitne pukotine od koje je kanjon nastao. Uzalud. Eoni prašine koju su naneli vetrovi i povremene peščane oluje pokrili su dno kanjona. Džejmi se nasmešio, viseći u penjačkim vezovima. Još koja milijarda godina i kanjon će se potpuno napuniti peskom.
     Nije želeo da gleda uvis dok je visio u vezovima. Kameni zid se nadvijao nad njim, suviše visok i strm za penjanje. Drugi zidovi bili su udaljeni kilometrima, ali što je dublje silazio, sve više mu se činilo da se približavaju, kao da će ga zarobiti. Osećao se kao u zamci, uplašen u nekom dubokom i nerazumnom delu uma. Zato se latio otkidanja kamena dok je silazio i razgledanja dna u dubini ne bi li otkrio osnovnu pukotinu od koje je kanjon nastao. Nije uspeo da je nađe.
     A šta si očekivao, upitao se. Nešto očito kao raselina San Andreas?
     "Vreme je da se vratiš", javio se Voznesenski. "Odmah."
     Džejmi se ipak zabacio u vezovima i pogledao uvis. U jednom vrtoglavom trenutku osećao se kao da se kameni zid naginje i pada na njega.
     Ali začuo je sebe kako se žali. "Nisam još stigao do dna!"
     "Smračuje se."
     Njišući se u vezovima, Džejmi je shvatio da su senke suprotnog zida kanjona gotovo stigle do njega. Stresao se. Mihail je u pravu; ne želim da se ovde dole nađem u tami.
     "U redu, eto me gore", rekao je u mikrofon pod kacigom. Osetio je da se vezovi zatežu oko njega kad ga je kabl povukao. Držao se obema rukama za kabl i pokušavao da čizmama nađe neki oslonac u glatkoj steni. No, čekrk je obavio sav posao.
     Konačno je stigao do vrha. Sunce je već dodirivalo horizont. Džejmi se stresao unutar zagrejanog skafandra. Nebo na istoku već je bilo tamno.
     Voznesenski mu je pomogao da skine vezove i pojas sa opremom; potom su pošli ka roveru.
     Džejmi je pružio ruku da zaustavi saputnika.
     "Čekaj malo, Mihaile. Na Marsu smo već nedelju dana, a nismo nijednom pogledali zalazak sunca."
     Rus je ispustio zvuk negde između stenjanja i frktanja, ali se zaustavio. Obojica su stajala na širokoj ravnici Marsa, ruku punih opreme, i gledala sićušno i bledo Sunce kako dodiruje ravan horizont. Nije se desilo ništa upečatljivo. Nije bilo plamenih boja od čije lepote zastaje dah. Vazduh je bio suviše redak, suviše suv, suviše čist. Pa ipak...
     Ružičasto nebo potamnelo je do crvenog, pa ljubičastog, jednolično i ravnomerno, onako kako se kupola planetarijuma zamračuje kada se svetla polako gase.
     "Gledaj!" pokazao je Džejmi kada je Sunce nestalo sa vidika. Nad horizontom je visio usamljeni pramen oblaka, zakratko blesnuvši kao srebrnasta utvara. Potom je Sunce nestalo i oblak se stopio sa opštom tamom.
     "Ovo je mnogo lepše nego što sam mogao da zamislim." Glas Voznesenskog bio je blaži i topliji nego što ga je Džejmi ikada ranije čuo.
     "Bogme, jeste. Pitam se..."
     Reči su mu zamrle u grlu. Srce je počelo da mu udara kao ludo. Nebo je svetlucalo, blago se presijavajući kao da lebdi nad njima, prelivajući se u bojama toliko bledim i blagim da u prvi mah Džejmi nije mogao da poveruje sopstvenim očima.
     "Mihaile..."
     "Vidim. Polarna svetlost."
     "Kao na dalekom severu." Džejmijev glas drhtao je od divljenja. Svetla su pulsirala i menjala se preko čitavog neba, same pastelne nijanse ružičaste, zelene, plave i bele. Kroz njih je jedva nazirao zvezde.
     "Ali Mars nema magnetno polje", rekao je Voznesenski, pre zbunjeno nego zadivljeno.
     "Svejedno", odgovorio je Džejmi. "Čestice solarnog vetra sigurno se nalaze u gornjim slojevima atmosfere oko čitave planete. Gasovi tamo gore sijaju kada ih čestice pobude. To mora da se dešava svuda, svake noći. Samo nikada nismo ostali napolju dovoljno dugo da vidimo."
     "Zar ne bi trebalo da se vidi sa orbite?" Mihail je zvučao naučnije od Džejmija.
     "Verovatno je vrlo slabo kada se gleda odozgo, na pozadini planete. Ali kada bi znali šta da traže, siguran sam da bi Katrin Dils i Uljanov mogli da je vide."
     Boje su izbledele. Svetla su polako zamirala, ostavljajući za sobom mirno i tamno nebo. Džejmi je osetio drhtaj, mada nije znao da li od divljenja ili od straha. Verovatno oboje pomalo. Srce mu je i dalje bubnjalo u ušima. Koliko je mogao da vidi, sada je na sve strane vladala potpuna tama. Kao da je svet nestao, kao da stoji potpuno sam u sopstvenom svemiru, nenaseljenom, sasvim praznom osim njega samog.
     I zvezda. Čak i kroz obojeni vizir kacige Džejmi je video blistave, večne zvezde kako ga gledaju kao stari, odani prijatelji, govoreći mu da čak i na ovom neobičnom, praznom svetu one stoje na svom mestu, kao čuvari opšteg reda.
     Jedna od zvezda primetno se kretala preko neba. "Jesu li to naši brodovi na orbiti?" glasno se upitao Džejmi.
     Voznesenski se nasmejao. "To je Fobos, toliko blizu da izgleda kao orbitalna stanica koja se kreće sa zapada ka istoku. Deimos je preslab da bi se video, osim ako tačno znaš kuda da gledaš."
     Džejmi je prepoznao Orion i Bika, sa jatom Plejada oko vrata. Okrenuo se i ugledao Velikog i Malog Medveda. Severnjača se ne nalazi nad severnim polom Marsa, setio se.
     "Gledaj tamo." Voznesenski je sigurno pokazivao rukom, ali pod svetlom zvezda Džejmi nije mogao da ga vidi.
     Rus ga je uhvatio za rame i blago ga okrenuo. "Tačno iznad horizonta. Blistavo plava."
     Džejmi je video. Neopbično lepa plava zvezda koja svetluca nisko nad horizontom.
     "Je li to Zemlja?" upitao je šapatom punim poštovanja.
     "Zemlja", odgovorio je Voznesenski. "I Mesec."
     Džejmi nije mogao da razabere bledi sjaj zvezde koja je gotovo dodirivala veliku plavu tačku. Voznesenski je tvrdio da može, ali Džejmi je pretpostavio da je to pre mašta nego oštro oko.
     "Moramo da se vratimo u rover", konačno je rekao Voznesenski. "Nema smisla da se smrznemo diveći se nebu."
     Uključio je svetiljku u kacigi, smesta pokvarivši prilagođenost očiju potpunoj tami, a potom daljinskim kontrolama uključio svetla u roveru. Oklevajući, gotovo besan na kosmonauta, Džejmi je pošao za njim ka vozilu.
     Bilo im je potrebno neobično mnogo vremena da se izvuku iz skafandera u tesnom prostoru unutar vazdušne komore. Uzbuđenje što su otkrili polarnu svetlost postepeno je iščilelo. Kad su ostali u rublju prošaranom cevčicama i smestili se na smotane krevete između kojih se nalazio sto sa podgrejanom večerom, Džejmijev puls se vratio gotovo na normalu.
     Voznesenski je podigao čašu za vodu. "Veoma dobar dan", rekao je. "Mnogo smo postigli."
     Džejmi se kucnuo sa Rusom, iako su čaše bile plastične. "Moći ćeš da podneseš dobar izveštaj dr Liju."
     "Da, pošto večeramo."
     "Ja ću uneti podatke u kompjuter."
     "Dobro. Onda ćemo pozvati bazu da vidimo šta rade."
     Džejmi se nagnuo preko uzanog stola. "Mihaile, imam predlog za sutra."
     Rus se takođe nagnuo, pa su im se nosevi gotovo dodirivali.
     "Na jedva dan odavde ka istoku, ako bismo stalno vozili, nalazi se Titonijumov Rascep, deo Valis Marinerisa - mnogo dublji i širi od..."
     Voznesenski je već odmahivao glavom. "To nije u planu puta. Suviše je daleko da putujemo donde."
     "To je manje od šest stotina kilometara odavde", nastavio je Džejmi. "Stigli bismo za dvadeset sati, ako se ne zaustavljamo."
     "Da vozimo noću? Jesi li poludeo?" U kosmonautovim plavim očima nije bilo straha, samo nepokolebljiva čvrstina čoveka koji je već odlučio koliko je spreman da rizikuje.
     "Dozvoli da objasnim geološke potrebe."
     Začudo, Rus se nasmešio. "Dobro. Ti mi pričaj o geologiji, a ja ću raspremiti sto."
     Dok je Voznesenski ustajao da odnese poslužavnike do police na kojoj će ostati dok se rover ne vrati u bazu, Džejmi je sklopio sto i zavukao ga iza ležaja.
     "Ovde su zidovi kanjona neizdiferencirani", počeo je da objašnjava. "Samo jedna ogromna masa stene bogate gvožđem, izložene i otvorene. To je nečuveno, Mihaile. Na Zemlji nema ničeg sličnog."
     "Znači, došao si do velikog otkrića. Dobro je."
     "Moramo da vidimo jesu li i veliki kanjoni takvi! Je li čitav sistem kanjona istovetan? Tri hiljade kilometara osnovne stene? Nemoguće! Naprosto, nemoguće."
     Voznsenski je već seo u vozačko sedište i počeo da proverava je li antena za komunikaciju u odgovarajućem položaju za kontakt sa brodovima na sinhronoj orbiti.
     "Šta pokazuju satelitske fotografije?" upitao je.
     Zaobljeni prozirni krov kabine bio je toliko nizak da je Džejmi morao da se sagne dok je stajao iza Voznesenskog. Osećao je kako se hladnoća marsovske noći provlači kroz plastistaklo, iako je Voznesenski već uključio toplotni omotač za noć.
     "Nema dovoljno detalja, Mihaile", odgovorio je. "Moramo da lično odemo tamo i pogledamo izbliza formacije stena. Da uzmemo uzorke za analizu."
     "Za to bi nam trebalo barem dva dana. Čitav dan ili i više dok stignemo tamo i isto toliko da se vratimo na predviđeno mesto. Nemamo dovoljno hrane, a predstavljalo bi i nepotrebno opterećenje sistema za recikliranje vazduha. A pokvarili bismo i raspored rada misije."
     "Ma hajde, Mihaile! Možemo da rastegnemo hranu. Pogonski elementi obezbeđuju dovoljno čiste vode, a recikliranje vazduha može da radi mesecima. To sigurno znaš. Uz to, imamo punih nedelju dana između ovog i narednog putovanja."
     "Dvadeset sati vožnje, čak i bez zaustavljanja."
     "Pomoći ću ti u vožnji", nasmešio se Džejmi. "Vozio sam kamionete i po gorim terenima od ovog."
     Rus se okrenuo na sedištu i uperio u Džejmija pogled blistavo plavih očiju. "Ovo nije Novi Meksiko."
     "Tako je. Ovo je Mars. A došli smo da ispitamo ovaj novi svet. Treba da obavimo važan naučni rad, Mihaile..."
     "Vi, naučnici, uvek želite da kršite pravila."
     "Pa, da!" uzviknuo je Džejmi. "Došli smo ovamo upravo zbog nauke. Da istražujemo. Da učimo. Da tragamo za istinom, kuda god nas to odvelo."
     "Lepe reči", gunđao je Voznesenski.
     "Ljudi su i umirali za te ideje!"
     "Da. O tome ti upravo i govorim."
     "Prešli smo sto miliona kilometara", Džejmi je gotovo vikao. "Šta, do đavola, znači još dan ili dva putovanja?"
     "Nismo ovlašćeni. To nije deo plana putovanja. Kontrola misije na Zemlji neće se složiti."
     "Ko ih jebe! Mi smo ovde, Mihaile. Došli smo da bismo učili. Ne možemo to izvesti držeći se planova napisanih pre godinu dana. Mogli su lepo da pošalju mašine bez ljudske posade ako očekuju da se ponašamo kao prokleti roboti."
     Voznesenski je duboko uzdahnuo, kao da pokušava da se savlada. "Mi nismo roboti, ali smo odgovorni pred višim vlastima. Cilj ove misije jeste da započne istraživanje Marsa. Ako ne budemo po volji onima koji odlučuju, neće biti novih misija i istraživanje će se prekinuti."
     Džejmi je čučnuo na pete, sa rukom na naslonu iza Voznesenskog da bi održao ravnotežu. Primorao je sebe da zvuči razumnije kada je nastavio. "Mihaile, što se mene tiče, svi političari na Zemlji mogu smesta da poskaču u Veliki Kanjon. Zašto misliš da će odobriti nove ekspedicije na Mars, bez obzira na to koliko poslušni mi bili? Tu smo, sada. Sada je vreme da saznamo o ovom svetu što više možemo. Što više saznamo sada, biće im teže da odbiju naredne misije po našem povratku."
     "Kližeš se po tankom ledu, Džejmi."
     "Možda. Mislio sam da ste vi, Rusi, odreda dobri kockari", našalio se Džejmi.
     Voznesenski se primetno ukočio. "Nisam ovde radi kockanja. Naročito ne životima. Pogotovo mojim sopstvenim."
     "Ali to nije tako veliki rizik." Džejmi je brzo promenio taktiku. "Možemo mi to! Ne moramo se kruto držati planova koje su nam napravili na Zemlji. Naređenja koja smo dobili omogućavaju nam malo prilagodljivosti. Sada imamo priliku da izvršimo fundamentalno otkriće o geološkoj istoriji ove planete."
     "To je nepotreban rizik."
     Džejmi je naterao sebe da se osmehne Rusu. "Gledaj to ovako, Mihaile - ako izginemo, nećeš morati da se suočiš sa dr Lijem niti sa kontrolom misije u Kalinjingradu."
     Voznesenski je dugo zurio u njega, a onda počeo da se smeje. "Ti si fatalista!" uzviknuo je. "Baš kao da si Rus."
     "Učiničeš to?"
     "To nije po planu putovanja."
     "Dakle, promenićemo plan", rekao je Džejmi. "Rover ima dovoljan domet, a mi imamo dovoljno zaliha. Ako se zaglavimo negde, može nas pokupiti Mironov drugim roverom."
     Voznesenski se opet mrštio, kao i obično. "Ne možemo promeniti plan putovanja. To nije dozvoljeno."
     Džejmi je osetio da ga obuzima napetost. Ustao je pažljivo i polako. "U tom slučaju", rekao je što je mirnije mogao, "pravila misije mi daju pravo da te preskočim i da se obratim pravo dr Liju. Želim da razgovaram sa dr Lijem."
     I dalje se mršteći, Voznesenski je posegnuo preko kontrolne ploče i uključio komunikator.
     "Onda razgovaraj sa komandantom ekspedicije", gunđao je. "Neka on preuzme odgovornost."

     "Titonijumov Rascep?" Dr Li je bio zapanjen. "Ali to je na hiljadu kilometara od vašeg trenutnog položaja."
     "Zapadna ivica je manje od šest stotina kilometara od našeg trenutnog položaja", odgovorio je Džejms Votermen.
     Li se zavalio u fotelji. Povukao se u svoje privatne odaje da bi primio očekivani poziv Voznesenskog, delom iz udobnosti, a delom zato što je osećao da će lakše izaći nakraj sa eventulnim problemima bez tehničara i ostalih članova ekipe koji bi se okupili oko njega za komunikacionim pultom u komandnom centru.
     Njegova soba bila je onoliko luksuzna koliko su dozvoljavala pravila misije. Kao i sve ostale privatne odaje na dva svemirska broda, bila je taman dovoljna da u nju stanu uzak ležaj, mali pisaći sto i jedna stolica. No, Lijeva stolica imala je pokretan naslon, kao astronautski ležaji za ubrzanje. Često je spavao u njoj, radije nego na ležaju, koji mu je bio neprijatno kratak.
     Dok su ostali članovi misije ukrasili svoje sobe fotografijama porodice, mapama Marsa ili kompjuterskim ispisima, Li je na svoje zidove pričvrstio divan komplet malih slika na svili. Planine okružene izmaglicom. Divne ptice na grančici drveta. Pagoda kraj jezera. Prizvuk doma. Čak i ako umrem u svemiru, mislio je, potrebna mi je uteha koju pruža blizina ovih slika.
     Ali nije ih ni pogledao dok je zurio u ekran koji je zauzimao dobar deo pisaćeg stola. Votermenovo široko lice sa crnim očima uzvraćalo mu je pogled. Lice koje može da bude veoma tvrdoglavo, shvatio je Li.
     "Želim da vam dam što više slobode", rekao je Li, "ali dodavanje čitava tri dana vašem planu putovanja čini mi se zaista suvišno."
     Nije dodao da Voznesenski uopšte nije ni trebalo da pođe na put. Rus je trebalo da ostane u bazi, prema planu misije. Već je bio prekoračio dobijena uputstva.
     "To je neophodno", odgovorio je Votermen. "Iz geoloških razloga."
     Li umalo da se nasmeši. Naravno, iz geoloških razloga. Votermen će već naći čvrste naučne razloge za prekoračivanje granica. Pravi mutivoda.
     Prepleo je prste u krilu, van dometa kamere, i čekao da čuje objašnjenje. Votermen je izgledao željno, crne oči su mu bile raširene i blistave, usne malo rastavljene, a sa tamnog lica naprosto mu je blistala energija.
     "Preračunali smo zalihe goriva i znamo da ga ima više nego dovoljno da stignemo do područja Titonijuma i nazad u bazu, ser. Plus dosta rezerve za svaki slučaj."
     Li se bledo nasmešio. Votermen misli samo na tehničku stranu. Za njega politička situacija nimalo nije od značaja. Pitam se da li uopšte i misli na političare kod kuće.
     "Dr Li, vi svakako razumete osnovna načela geologije..." I Votermen se bez oklevanja upustio u predavanje o stenovitim formacijama na Marsu.
     Li ga je slušao jednim uhom, još se čudeći koliko je mladić uspaljen i koliko nepromišljene uobraženosti ima u ovom predavanju starijem po rangu i godinama.
     Mlada budala naprosto ne razume na koliko se nesigurnom tlu nalazi, što se politike tiče. On zaista veruje da je nauka jedino važna. Li je poželeo da može da vodi tako jednostavan život, da bude pun tako iskrenog oduševljenja, da traga za znanjem, ne brinući se o onima koji to finansiraju - niti o nagradama na kraju puta.
     S druge strane, razmišljao je dok je Džejmi nastavljao govoranciju, šta ako pogine tamo dole? Smesta će postati heroj. I više neće predstavljati problem. Najverovatnije bi poginuo i Voznesenski, ali tu se ništa ne može.
     Li je zatresao glavom kada je shvatio kuda vode takve misli. Moj posao je, pomislio je strogo, da usmeravam istraživanje Marsa i da omogućim naučnicima da izvode to istraživanje uz što manje uplitanja. Votermen želi da ode dalje i brže nego što smo planirali. Političari će biti besni ako išta pođe naopako.
     Trebao mu je trenutak da shvati kako je Votermen završo predavanje i kako ga sada posmatra sa očekivanjem. Kao dete koje traži od oca dozvolu da načini novi korak ka odrastanju, pomislio je Li.
     Žmirnuo je pre nego što je odgovorio, slušajući sopstveni glas kao iz velike daljine. "Sprovedite svoj plan. Očekujem, komandante Voznesenski, da smesta prekinete napredovanje ukoliko dospete do kritične granice količine goriva."
     Kamera u roveru se pomerila ka Voznesenskom. "Proračunao sam rezerve goriva potrebne da se bezbedno vratimo u bazu i dodao dvadeset procenata za svaki slučaj."
     "Kada stignete dotle, morate se vratiti, bez obzira na to gde se nalazili i šta radili. Da li je to jasno?"
     "Da, ser."
     "Dr Votermene?"
     "Jasno", odgovorio je Votermenov glas.
     "Vrlo dobro, nastavite." Li je pružio ruku ka tastaturi da prekine razgovor. No, zastao je još malo. "Srećno", dodao je.
     "Hvala" odgovorila su obojica uglas.









ZEMLJA
     KALINJINGRAD: Na početku sovjetskog svemirskog programa, kada je opreznost zbog hladnog rata upravljala svime, lokacija svemirskih baza držana je u najvećoj mogućoj tajnosti. Za glavnu sovjetsku svemirsku bazu, na primer, tvrdilo se da se nalazi u Bajkonuru, gradu usred Kazaške repubike, području gde su nekada jahale mongolske horde i divlji konjanici Tamerlana.
     Svemirski centar se, zapravo, nalazio kraj grada Tjuratama, više od tri stotine kilometara jugozapadno od Bajkonura, na glavnoj železničkoj pruzi Moskva-Taškent.
     U ta vremena sumnjičavosti, Kalinjingrad se uopšte nije pominjao u javnosti, pravi kontrolni centar odakle se upravljalo najranijim letovima sa ljudskom posadom. Gagarinov pionirski let oko Zemlje, hiljade sati leta na desetak svemirskih stanica, i konačno prva ekspedicija na Mars - svime se upravljalo iz centra u Kalinjingradu, oko šest kilometara severoistočno od spoljašnjeg kružnog auto puta koji okružuje moskovsku metropolu.
     Protokol upravljanja misijom na Mars sačinjen je davno pre nego što su svemirski brodovi i počeli da se sklapaju na orbiti oko Zemlje. Znajući da će postojati komunikacioni razmak od deset ili više minuta između Marsa i Zemlje, planeri misije poverili su punu vlast komandantu ekspedicije, dr Li Čengduu.
     Nije bilo potrebe da dr Li kontaktira sa komandom misije u Kalinjingradu pre nego što donese odluku. Svakodnevne operacije ekipa na orbiti oko Marsa i na površini planete bile su njegova odgovornost.
     To, ipak, nije značilo da iko može preskočiti njega.
     Pošto je odobrio Voznesenskom i Votermenu nepredviđeni izlet do Titonijumovog Rascepa, dr Li je rutinski izvestio Kalinjingrad o promeni plana putovanja. Rutinski, u ovom slučaju, značilo je da je sačekao kraj dana pre nego što je, kao i obično, podneo izveštaj. Skretanje rovera ka Titonijumu bilo je navedeno kao tačka sedamnaest u uobičajenom dnevnom izveštaju. Sedamnaest od dvadeset dva.
     I tako je u Rusiji bilo nešto posle četiri ujutro kada je stigao njegov izveštaj. Kontrola misije radila je u tri smene, naravno, ali glavni upravljači - oni koji donose prave odluke - duboko su spavali kada je Lijev izveštaj počeo da se pojavljuje na ekranu glavnog kontrolora u smeni.
     To je bio Rus koji je ozbiljno shvatao svoje dužnosti. Kraj njega je pred pultom sedela i koleginica, Amerikanka, nagizdana riđokosa žena iz Laboratorije za mlazni pogon na Kaltehu. Sedeći rame uz rame, čitali su izveštaj komandanta ekspedicije sa ekrana, pri čemu je Amerikanka bila pomalo nestrpljiva zbog kolege koji je sporije čitao engleski. Kontrolni centar misije u to doba bio je miran i tih. Iako je za svim pultovima bilo ljudi, bilo je malo posla i još manje razgovora.
     Sve dok Amerikanka nije uzviknula: "Odobrio im je! A nije proverio sa nama?"
     Sve oči su se raširile i sve glave su se okrenule ka njima.
     "Dr Li postupa u granicama svojih ovlašćenja..." počeo je Rus.
     "Nije-nego", prekinula ga je Amerikanka. Njene zelene oči plamtele su od besa. "Protokol jasno kaže da se sve veće promene u rasporedu rada moraju prvo proveriti sa kontrolom misije!"
     "Veće promene", blago je rekao Rus.
     "A vi mislite da skretanje rovera za šest stotina kilometara nije veća promena?" Izvukla je telefon ispod pulta i počela da ukucava broj. "Koliko, uostalom, ima goriva u tom roveru? Zar ne dovode sebe u opasnost da se negde zaglave?"
     Rus se pozabavio tastaturom, i umesto Lijevog izveštaja na ekranu su se pojavile specifikacije marsovskog rovera.
     "Ima radijus kretanja od hiljadu kilometara", rekao je. "Više od polovine ukupne mase čini gorivo. Ogroman faktor sigurnosti."
     "E, ako pođu na dodatnih hiljadu dvesta kilometara puta, onda se faktor smanjuje."
     "Zovete glavnog upravnika misije u ovo doba?"
     "Pobogu, ne, nisam toliko luda", odgovorila je Amerikanka, nasmešivši se uprkos besu. "Zovem Hjuston."
     Rus joj je uzvratio osmehom. "Ah - a oni će probuditi šefa."
     "Tako je. Ja se možda lako naljutim, ali nisam glupa."

     HJUSTON: Lanac komande na Zemlji bio je podeljen, kao i sve drugo u vezi sa misijom na Mars, u dva kanala. Dok je kontrola misije bila u Kalinjingradu, postojala je 'siva' kontrola u starom centru NASA-e, na Klir Lejku, blizu Hjustona.
     Centar je sagrađen početkom šezdesetih godina dvadesetog veka, kao politički poen za Teksas. Prvobitno predviđen kao Svemirski centar za letove sa ljudskom posadom, kasnije je postao dom astronautima, mesto gde su se planirale i odakle su se izvodile sve aktivnosti sa ljudskom posadom. Dobio je ime po Lindonu B. Džonsonu. Kao potpredsednik, Džonson je predsedavao Svemirskim većem Džona F. Kenedija i uporno gurao hrabar plan da se Amerikanci spuste na Mesec pre kraja šezdesetih.
     No, ma koliko inženjeri brzo radili, plime istorije bile su brže. Kada su prvi astronauti stupili na Mesec, Kenedi je već bio mrtav a njegov naslednik, Džonson, izgubio je na izborima. Američki svemirski program, naizgled na vrhuncu uspeha, bio je ugušen i bukvalno ubijen, kao žrtva vijetnamskog rata koji je Džonson produbio.
     No, Džonsonov svemirski centar je opstao, pa je čak i rastao. Kao osovina svih svemirskih aktivnosti sa ljudskom posadom, postao je štab za stotine astronauta regrutovanih da lete svemirskim šatlom i njegovim naslednicima. Svi su obučavani ovde pre nego što bi im bilo dozvoljeno da odlete na američku orbitalnu stanicu 'Sloboda' ili na neku od stranih (pa čak i privatnih) orbitalnih stanica koje su kružile oko Zemlje.
     Na prvi pogled, Džonsonov svemirski centar najviše je ličio na univerzitet. Moderne staklene zgrade i negovani travnjaci, opuštena atmosfera, mladi muškarci i žene koji šetaju između zgrada ili se voze duž širokih, drvećem oivičenih ulica. No, na glavnom ulazu počivala je mamutska raketa 'Saturn V', fosil iz razdoblja 'Apola', izvaljena na bok kao nasukani kit. A iza visokih tornjeva od čelika i stakla nalazile su se manje zgrade, bez prozora, koje su zujale od električne energije i tutnjave pumpi i motora.
     U jednoj od takvih zgrada nalazio se 'sivi' centar kontrole misije. Bilo je nešto posle osam, u toplo, mirno teksaško veče, kada je stigao poziv iz Kalinjingrada.
     I ovde su oni koji donose glavne odluke već otišli kućama u predgrađu. Za pisaćim stolovima i pultovima sedela je tek šačica muškaraca i žena, uglavnom vrlo mladih i nenaviknutih na odgovornosti.
     Glavni dežurni, sredovečni analitičar sistema, žvakao je čips od tortilje, sa ukusom sira, iz papirne kese kada mu je zazvonio 'crveni' telefon. Kada je posegnuo za slušalicom, na licu mu se nalazio izraz pomešane ljutnje i zbunjenosti.
     Bila je čista sreća što je lično poznavao Amerikanku iz Kalinjingrada. Studirali su zajedno nekoliko semestara na Kaltehu.
     "Džosi, kako si mi ti?" obratio se napetom licu koje se pojavilo na ekranu. "Jesu li Ruje fini sa tobom?"
     U trenu kraćem od otkucaja srca, koliko da se signal odbije od komunikacionog satelita, stigao je i njen odgovor.
     "Seme, imamo problem."
     Sem se nagnuo u stolici. "Šta bi?"
     "Dr Li je odobrio produženje putovanja roverom, a da nije prvo proverio sa kontrolom misije."
     "Isuse Hriste!" Položio je punačku šaku na široke grudi. "A ja mislio neka ozbiljna nevolja. Nemoj me tako prepadati, Džo!"
     "Ovo jeste nevolja - to je narušavanje propisa o redosledu komande."
     "Oh, sranje. Da se prokleti rover pokvario, pa da su zaglavili tamo dole, to bi bila nevolja. Ovo je samo birokratisanje."
     Ona nije odustajala. "Moraš naći telefonom Maksvela i Goldsmita. Moraju odmah saznati za ovo."
     "Nije-nego."
     "Jeste, moraju! Ili ih pozovi ili ću ja pozvati njihove ruske parnjake ovde, u Kalinjingradu."
     Sem je bacio pogled na zidni sat. "Isuse, tamo je oko četiri ujutro."
     "Ovo je važno, Rosko."
     "Nemoj me zvati Rosko!"
     "Zovi Maksvela i Goldsmita. I to odmah, pre nego što odu nekuda."
     "Verovatno sede za večerom."
     "Šta bi više voleo: da ih prekineš za večerom ili da sutra saznaju da se dva člana ekipe na tlu nalaze na neodobrenom izletu zato što ih ti nisi obavestio na vreme da to spreče?"

     VAŠINGTON: Nije bilo slučajno što se Alberto Brumado našao na zvaničnoj večeri na kojoj je gđa potpredsednik bila počasni gost. Brumado je znao da je ona u ozbiljnoj prilici da postane sledeći predsednik Sjedinjenih Država, a njeno mišljenje će najverovatnije odlučiti kada će - pa čak i da li će - biti upućena druga ekspedicija na Mars.
     Brumado ju je već često sretao, i mada su imali bitno različita mišljenja o važnosti istraživanja svemira, postali su prijatelji na učtiv, uzdržan način koji je političkim protivnicima često neophodan. Društveni život se u Vašingtonu, doduše, odvijao u suviše uskom krugu da bi se vodile bitke na koktelima i prijemima. Bolje je nasmešiti se i priznati da se ne slažete - barem u društvenim prilikama.
     Zato Brumado uopšte nije nameravao da potpredsednici pomene Mars. Ovo je bio društveni događaj, kada treba biti šarmantan, duhovit i izgraditi prijateljski stav koji će možda izgladiti lične razlike ujutro, kada se pređe na politiku.
     Potpredsedničin govor posle večere prestavljao je jasan znak da ona želi da je njena stranka kandiduje. Govorila je o veličini Amerike, o rastu nacionalne ekonomije, o svojim naporima kao vođe pokreta za revitalizaciju gradova, o njihovom menjanju od obale do obale.
     "A ključ za sve to", rekla je publici koja se sastojala od muškaraca u smokinzima i žena u večernjim haljinama i sa draguljima, "ključ je sinergija, način na koji smo spojili ljude iz različitih sredina i naveli ih da rade zajedno, da stapaju svoje energije kako bi zbir njihovog uspeha postao veći od običnog zbira njihovih pojedinačnih napora. Sinergija uspeva! A ova vlada namerava da korišćenjem sinergije rešava probleme koji nas i dalje muče..."
     Brumado je pažljivo slušao, sedeći za jednim od šezdeset okrugih stolova sa još devet nepoznatih osoba. Govorila je o tome kako visoka tehnologija koristi ekonomiji, čak je istakla uspešnu proizvodnju na orbitalnim pogonima, ali uopšte nije pomenula ni Mars ni istraživanje svemira. No, znao je da će, kada se istraživači vrate sa Marsa, ona biti tamo da ih pozdravi pred očima svih novinara sveta.
     I zato se iznenadio kada se jedan pod pomoćnika potpredsednice pojavio kraj njega i šapatom mu se obratio. "Gospođa potpredsednik bi želela da privatno razgovara sa vama kada završi govor. Da li biste pošli za mnom, molim vas?"
     Brumado je uredno presavio salvetu i ostavio je kraj polupopijene šoljice kafe. Nečujno se izvinio ostalima za stolom, ustao i brzo se odšunjao kraj ostalih stolova u zamračenoj trpezariji hotela, za pomoćnikom u tamnom odelu, pravo u kuhinju.
     Moć se iskazuje u sitnicama, shvatio je kad je ušao. Kuhinjsko osoblje normalno bi imalo pune ruke posla oko pranja šest stotina kompleta posuđa za večeru, lupalo bi escajgom i loncima, a govornik sa druge strane pokretnih vrata bi se nadvikivao sa njihovom bukom. No, zbog potpredsednice su sedeli i čekali da se govor završi. Brumado im se nasmešio dok su šaputali među sobom i pogledavali na ručne časovnike. Prekovremeno se posebno plaća. Da li im je to dovoljna naknada za dodatni sat daleko od kuće?
     Potpredsednica je konačno završila i publika je počela gromoglasno da pljeska. Taman na vreme da novinari stignu sa snimkom do vesti u jedanaest.
     Pojavila se na vratima, okružena agentima službe obezbeđenja, toliko puna autoriteta da je kuhinjsko osoblje nagonski poustajalo.
     A ipak je bila sićušna, jedva viša od metar i po, i videlo se da ulaže velike napore da se ne ugoji. No, dominirala je svakom prostorijom u koju bi ušla. Lice joj je zračilo energijom, sa očima toliko tamnoplavim da su izgledale gotovo ljubičaste; njihov laserski pogled mogao bi da zguli kožu sa nosoroga. Kosa joj je bila pepeljasto plava, što je nijansa koja dobro sakriva sede, lepa i gusta, pa ipak dovoljno kratko ošišana da svaka žena koja je pogleda shvati da gospođa potpredsednik nema vremena za viklere i friziranje.
     "Tu ste", rekla je kad je ugledala Brumada koji je stajao kraj dugačkog stola pretrpanog prljavim posuđem.
     Pridružio joj se, pa su zajedno pošli ka zadnjem delu kuhinje i vratima koja su se otvarala ka teretnom prilazu.
     "Taman usred večere", rekla je potpredsednica, mašući listom tankog papira, "iz Hjustona je stiglo ovo."
     Brumado je preuzeo papir, ne prekidajući hod, i brzo ga pogledao.
     Potom je pogledao potpredsednicu. "Izgleda da se dr Li nije mnogo dvoumio oko odobravanja produžetka putovanja roverom..."
     "To je onaj prokleti Indijanac!" Potpredsenica je zastala pred vratima, zajedno sa čitavom pratnjom, uključujući i Brumada. Osim trojice agenata koji su promakli kraj njih kao utvare da provere situaciju napolju.
     "Mislite na dr Votermena."
     "On je pravio nevolje od prvog trenutka kad su se spustili! Zašto hoće da promeni plan misije? Šta hoće da postigne?"
     "Siguran sam da ima valjane naučne razloge", blago je rekao Brumado. "Ako..."
     No, potpredsednica je već ljutito odmahivala glavom. "Pokušava da istisne sve ostale. Hoće svu slavu za sebe. Misli da će biti heroj kad se vrati."
     "Video sam snimak koji niste predali novinarima", rekao je Brumado, sada znatno čvršćim glasom. "Ne čini mi se da ga politika imalo zanima."
     "Nije-nego! Kad se bude vratio, smesta će ga kandidovati za Senat. Bilo je toga i pre. I u Novom Meksiku."
     "Brinete se da bi mogao da se upusti u politiku - protiv vas?"
     "Brinem se da će se moji neprijatelji povezati sa njim i iskoristiti ga protiv mene, baš kao što su liberalni republikanci iskoristili Ajzenhauera protiv Tafta."
     Brumado je blago naklonio glavu, žurno razmišljajući. Ako ova žena postane sledeći predsednik, svakako će biti protiv daljih ekspedicija na Mars. Naročito ako bude verovala da jednog od naših naučnika koriste njeni protivnici.
     "Nemate pojma kolika je pometnja nastala oko tog Indijanca", rekla je potpredsednica, glasom nalik na struganje noktiju po školskoj tabli. "Nisu to samo borci za indijanska prava. To su i svi naučnici. Stvaraju savezništva sa hispanoamerikancima i crncima. Opet ona Dugina koalicija, plus naučnici, sa pravim, dozlaboga poštenim indijanskim naučnikom, herojem, na čelu!"
     Brumado je osećao težinu zbog koje je vrlo polako odgovorio. "Pretpostavimo... pretpostavimo... da navedem Votermena da da izjavu kojom bi... kojom bi podržao vašu kandidaturu?"
     Oči su joj blesnule, a onda su postale proračunate. "Zašto bi me podržao?"
     "Zato", Brumado je sa naporom izgovarao reči, "što ćete vi zvanično podržavati dalje misije na Mars."
     "To ne mogu", obrecnula se.
     "Kada se prva ekspedicija vrati, svi će biti heroji. Pažnja javnosti biće ogromna. A nema vijetnamskog rata da skrene pozornost sa njihovog uspeha."
     "Vratiće se taman na vreme za predizbore", promrmljala je potpredsednica.
     "Mogli biste da dobijete dosta poena od njihovog uspeha."
     "Možete navesti Votermena da da saopštenje u kome me podržava?"
     "Čim vi zvanično podržite dalje misije na Mars."
     Potpredsednica se dovoljno dugo bavila politikom da bi razumela kako je najvažnije biti izabran, a način na koji se to postiže jeste da uklonite neprijatelje sa puta. Ponekad je to značilo promeniti neke stavove - barem privremeno.
     Takođe je znala da bi bilo glupo smesta se obavezati. "Moram da razmislim o tome. Čini mi se da bi moglo uspeti."
     "Tako Mars neće biti pominjan tokom vaše kampanje", dodao je Brumado.
     Oštro je klimnula glavom. "Javiću vam se."
     Pošla je ka vratima, koja je jedan agent držao otvorena. Pre nego što su se zatvorila za njom, Brumado je ugledao kolonu limuzina tamo gde se inače parkiraju kamioni sa robom.
     Potom su se vrata zatvorila i ostao je sam u kuhinji sa bučnim osobljem koje je vikalo, lupalo i raščišćavalo haos.
     Nasmešio se. No, osmeh je izbledeo kada je shvatio da je upravo obećao da će 'isporučiti' Džejmsa Votermena za potpredsedničinu izbornu kampanju.
     To neće biti nimalo lak zadatak, shvatio je.

     NJUJORK: "Ali to nema nikakvog smisla!" tvrdila je Edit. "Džejmi nije tip koji bi odbio novinare. On ne bi odbio intervju."
     "Znači, mislite da ga je vlada sprečila da razgovara sa nama? Da ga kriju?"
     "Da! Sigurna sam!"
     Bilo je skoro jedanaest uveče. Edit je tri dana čekala da vidi Hauarda Frensisa. Kao potpredsednik TV mreže, imao je moć odlučivanja, a ona je bila rešena da ga navede da odluči u njenu korist. Vreme provedeno u Njujorku probudilo je u njoj divlju energiju. Više nije bila srećno osmehnuta nekadašnja navijačica, mis lepote, spikerka na lokalnoj TV stanici u Hjustonu. Sada je bila u Njujorku i borila se svim sredstvima da dobije posao kod velike mreže vesti.
     Kancelarija Hauarda Frensisa nalazila se toliko visoko iznad ulice da je Edit očekivala da vidi oblake kako promiču kraj prozora iza njegovog velikog, blistavog pisaćeg stola. Zidovi su bili puni fotografija Hauarda Frensisa sa najvećim i gotovo najvećim političarima, menadžerima i novinarima: smešio se, rukovao, predavao nagrade, primao nagrade. Čovek iza stola bio je mlad gotovo koliko i Edit. Odelo mu je koštalo više nego što iznosi njena nedeljna plata u Teksasu. Kravatu je nosio pomodno olabavljenu preko otkopčanog gornjeg dugmeta košulje. Imao je oštar pogled glodara, krupne zube, pa čak i tik kad god bi se uzbudio. Edit je primetila da mu se čitava strana lica grči.
     Frensis je naslonio mršave podlaktice na sto i obratio joj se. "Slušajte - vrlo je kasno, a ja još nisam večerao. U problemima sam do guše, a sutra u devet ujutro imam sastanak sa tipovima iz korporacije. Možete li da dokažete to što govorite?"
     Naterala je sebe da mu se nasmeši uprkos mučnini koja joj se nakupljala u želucu. "Pa... niko iz NASA-e to ne bi javno priznao."
     "A nezvanično?"
     "Imam dosta prijatelja u Džonsonovom svemirskom centru", odgovorila je.
     "Slušajte", rekao je on. "Imam gomilu dopisnika u Hjustonu i Vašingtonu, kao i svugde drugde, uostalom. Šta vi možete da mi pružite što oni ne mogu?"
     "Šta je sa Džejmijevim roditeljima?" odvratila je. "I njegovim dedom u Santa Feu? On je pravi Navaho."
     Frensis je odmahnuo glavom. "Roditelji su dosadni. Možda deda, ako je zaista Indijanac. To bi moglo da bude nešto. Ali kasnije. Prvo morate da mi dokažete da je vlada sakrila vašeg Indijanca. To bi bila vest."
     Edit se i dalje blistavo smešila. Nosila je svoju najlepšu svilenu bluzu, krem-belu, sa otkopčana gornja četiri dugmeta. Suknja joj je bila dovoljno kratka da pokaže kolena dok je sedela pred njegovim pisaćim stolom.
     "Vašington", rekao je potpredsednik mreže iza svog velikog stola. "Tamo se desila zavera - ako zavere uopšte ima."
     "Možda mogu doći do nekoga u Svemirskom veću", predložila je Edit.
     "Potpredsednica? Teško, teško."
     "Ne, nisam mislila na nju. Ali neke moje veze u Hjustonu prilično su bliske sa nekim ljudima u Svemirskom veću. Mislim da bih mogla navesti ponekog da razgovara sa mnom - mada najverovatnije nezvanično."
     "To bi bio nekakav početak."
     "Pustite me da pokušam. Ako ne uspem, otići ću u Santa Fe da pričam sa Džejmijevim dedom."
     Frensis je klimnuo glavom, zagledan u njenu bluzu.
     Edit je odlučila da odigra aduta. "I uvek mogu lično da razgovaram sa Džejmijem. Kontrola misije dozvoljava lične pozive, i sigurna sam da će Džejmi moj poziv primiti. Zvaničnici ne moraju znati da sam novinar."
     "Lični pozivi su poverljivi."
     "Ne ako ih ja snimim", rekla je Edit, lukavo se smešeći.
     Potpredsednik je grickao donju usnu, a lice mu se grčilo sve više. Konačno je naglo ustao i pružio ruku preko stola.
     "U redu. Uradite tako."
     "Dobila sam posao?"
     "Kao savetnik. Honorar i troškovi. Ako ovo uspe, dobićete posao. Pošteno?"
     Edit je takođe ustala i prihvatila pruženu ruku. "Nećete požaliti", rekla je.
     Hauard Frensis joj se nasmešio. "Bolje za vas. Hajde, idemo da pojedemo nešto."
     Edit se složila klimanjem glave, setivši se stare dosetke kako ne treba verovati čoveku za koga ne znaš šta mu je ime, a šta prezime.









NA PUTU: ATOMSKO SKLONIŠTE
     Na pola puta ka Marsu, Sunce je iznenada postalo smrtonosno.
     Misija za Mars bila je planirana u periodu niske solarne aktivnosti. Ipak, postojali su sasvim mali izgledi da svemirski brodovi sa ljudskom posadom tokom devet meseci u međuplanetnom prostoru nalete na magnetnu oluju izazvanu solarnim bakljama.
     I na Zemlji i na podzemnoj bazi na Mesecu, solarni meteorolozi posmatrali su Sunce iz pretrpanih radnih sobica prepunih kompjutera i video ekrana. Primetili su kako se niz mrlja stvara na blistavoj površini Sunca, a svaka je bila veća od čitave Zemlje. Instrumenti su registrovali slabe radio-emisije i eksplozije blagih rendgenskih zraka iz grupe pega. Potpuno normalno.
     A onda je baklja blesnula. Ništa naročito, ako se gleda golim okom. Samo kratak blesak svetla. No, zračenje je raslo brzo i zlokobno, narastajući na stotinu, hiljadu, deset hiljada puta jače od normalnog, za svega nekoliko minuta. Detektori ultraljubičastog i rendgenskog zračenja na satelitima bili su preopterećeni. Nagli porast radio-buke krčao je u slušalicama astronoma širom Zemlje i zagušio radio-teleskop u lunarnoj bazi. Bila je to sasvim obična Sunčeva baklja, jedva moćnija od sto milijardi hidrogenskih bombi koje bi eksplodirale istovremeno. Njena ukupna energija bila je manja od četvrtine normalnog Sunčevog zračenja.
     No, oblak subatomskih čestica koji je izbacila u svemir mogao je da za nekoliko sekundi ubije nezaštićene ljude.
     Instrumenti za solarnu prognozu automatski su poslali upozorenje brodovima za Mars, udaljenim od Zemlje više od sedamdeset miliona kilometara. Elektromagnetno zračenje baklje, putujući brzinom svetlosti kao i radio-signali astronoma, stiglo je do brodova istog časa kad i upozorenje.
     Duž oba broda odjeknuli su alarmi, trgavši muškarce i žene od poslova, probudivši najgorim mogućim buđenjem one koji su spavali. Posle prvog trenutka šoka sa porastom adrenalina, pojavila se reakcija usađena tokom godina obuke. Svaki muškarac i svaka žena na oba broda prenuli su se i jurnuli u zaklone od zračenja.
     Prvi talas elektromagnetne energije baklje bio je samo prethodnica, blesak munje koji upozorava na nadolazeću oluju. Nekoliko minuta ili čak i nekoliko časova kasnije naići će ogroman oblak visokoenergetskih protona i elektrona, čestica koje mogu da prodru pravo kroz oklop broda i za par sekundi sprže ljudsko telo.
     U niskim orbitama oko Zemlje, astronauti su zaštićeni od čestica Sunčevih erupcija Zemljinim magnetnim poljem, koje odbija visokoenergetske protone i elektrone izbačene sa Sunca i skreće ih ka magnetnim polovima. Spektakularna polarna svetlost ponekad boji nebo i po nekoliko noći zaredom posle velikih Sunčevih baklji. Geomagnetno polje biva izobličeno i izmenjeno zbog oluje nadolazećih čestica; danima vibrira i podrhtava kao žice na gitari. Radio-emisije se kvare. Čak i podzemne telefonske veze mogu da se poremete.
     Na samoj Zemlji, atmosfera upija sve čestice koje se probiju kroz magnento polje, tako da ni najsnažnija Sunčeva baklja ne ugrožava život na površini planete. Na Mesecu, gde nema vazduha, a magnetno polje je slabačko, postoji samo jedna zaštita: poći pod tle i ostati tamo dok oluja ne prođe.
     U međuplanetnom prostoru, jedina zaštita protiv magnetnih oluja jeste ona koju brod ponese sa sobom.
     "Nemate brige", rekao je Pit Konors. "Svi smo znali da ionako ne bismo prošli, a da ne naletimo na barem jednu baklju." Pokušavao je da zvuči umirujuće, ali lice mu je bilo sasvim ozbiljno, kao kod lekara koji sa pacijentom razgovara o operaciji.
     "Pre će biti da je baklja naletela na nas, zar ne?" popravio ga je Džordž O'Hara, australijski geolog.
     Dvanaest pripadnika posade 'Marsa 1' čučalo je zbijeno na klupama duž zidova posebno zaklonjene komore za zaštitu od zračenja. Svi su je zvali 'atomsko sklonište'. U ovoj maloj prostoriji u krmi broda, kabasti rezervoari sa gorivom na spoljašnjoj strani obezbeđivali su dovoljnu zaštitu od smrtonosnog zračenja Sunčeve baklje.
     Oba broda za Mars koristila su poluprazne rezervoare kako bi ovi upili deo visokoenergetskih čestica koje su stizale sa Sunca. Osim toga, atomska skloništa bila su obavijena vlaknima superprovodljive žice. Prva osoba koja je stigla do zaklona - desilo se da je to bio Pit Konors - pritisnula je prekidač na zidu kraj ulaza kako bi uključila zaštitni sistem.
     Superprovodljiva žica stvarala je snažno magnetno polje oko atomskog skloništa, dovoljno jako da odbije lake elektrone iz oblaka čestica koje su se rojile oko broda. No, pravu opasnost predstavljali su teži protoni, a magnetno polje nije bilo ni izdaleka dovoljno snažno da ih skrene.
     Zato su zaštitni sistemi broda uključivali i elektronske topove koji su dovodili spoljašnji oklop broda do napona od nekoliko miliona volti. Teorijski, svi naodlazeći protoni skrenuće zbog pozitivnog naelektrisanja, dok će brodsko magnetno polje sprečiti elektrone da stignu do broda i neutrališu pozitivni naboj.
     Manja varijanta čitavog sistema bila je isprobana na satelitima izbačenim na orbitu oko Sunca. Satelitima bez ljudske posade.
     "Koliko ćemo morati da ostanemo ovde?" upitala je Ilona Malater. Sedela je između Tonija Rida i grčkog biologa iz pomoćne ekipe, Denisa Ksenofanesa. Toliko je čvrsto stezala ivicu klupe da su joj dugački prsti potpuno pobeleli.
     "Dvanaest časova, ako ne i više", odgovorio je Oli Ciman, američki astronaut, Konorsova rezerva. "Možda i dva dana."
     "Pobogu!"
     "Nemaš brige", odgovorio je Ciman, gotovo šaljivo. "Nivo zračenja ovde unutra gotovo je normalan."
     Sklonište je već delovalo pretrpano i puno zadaha suzbijenog straha. Džejmi se naslonio na zid, pitajući se da li magnetno polje stvoreno u superprovodljivim navojima na svega nekoliko centimetara od njega zaista nema nikakvog uticaja na ljudski organizam. Ako je verovati konstruktorima, polje je tako uobličeno da ne zahvata atomsko sklonište; pružalo se napolje u svim pravcima, ali samo sklonište ostaje u sredini kao mehur.
     Voznesenski i njegova rezerva, Dmitrij Ivšenko, stajali su kraj komunikacionog pulta ugrađenog u prednji deo skloništa, kraj ulaza. Mihail je navukao preko kovrdžave kose slušalice sa mikrofonom.
     "Radio-emisije su otežane", glasno je objavio Voznesenski, iako im je bio okrenut leđima. "Koristićemo laserski sistem."
     Magnetna oluja može da omete radio-talase, setio se Džejmi, ali ne bi trebalo da ima nikakvog uticaja na snop laserskog svetla. Osetio je stezanje u grudima, strepnju, iako su dobro uvežbavali ovakve situacije. Postoji gotovo beskonačan broj subatomskih čestica tamo napolju, i sve umiru od želje da prodru ovamo i ubiju nas svih dvanaest, pomislio je. Kao oblak duhova koji grebuckaju i zapevaju pred vratima.
     "I 'Mars 2' je u redu", objavio je Voznesenski. "Svi su u atomskom skloništu i nema problema."
     Oni imaju jednog više, pomislio je Džejmi. Sa dr Lijem, ima ih trinaestoro koji treba da se sabiju u u zaklon.
     Pit Konors je ustao i otišao između Voznesenskog i Ivšenka. "Da li svi brodski sistemi funkcionišu normalno?" glasno je upitao.
     "Da, da." Voznesenski je pokazao tablu sa svetlima koja su pokazivala stanje ostalog dela broda. Većina svetiljkica bila je zelena. "Oprema je predviđena da izdrži zračenje. Samo mi, krhka stvorenja od krvi i mesa, moramo da se sklanjamo."
     Vedro, pomislio je Džejmi. Veoma vedro.
     Četrnaest časova kasnije, zračenje oko zaklona još se nije značajnije smanjilo. Džejmi je malo odremao, zavaljen na klupi koja se protezala duž zida. Žoana i poljski biohemičar koji je bio Ilonina rezerva našli su dovoljno mesta na klupi preko puta da se sklupčaju i legnu. U zidovima su se nalazili smotani ležaji, ali niko se nije potrudio da ih uzme.
     Dok se osvrtao, još zamagljenog pogleda, Džejmi je video da sva četvorica pilota sede kraj ulaza, gde se nalazio pult za komunikacije. Kontrolne ploče nalik na novogodišnju jelku i dalje su pokazivale uglavnom zelena svetla, mada je sada bilo nešto više crvenih. Toni Rid je prijateljski ćaskao sa Ilonom i australijskim geologom, O'Harom, na drugom kraju prostorije, gde su u zid bili ugrađeni automati za vodu i hranu.
     Džejmi je ustao, ukočen i utrnuo. O'Hara je bio crvenokos, koščat, dovoljno visok da mora da se saginje kad god ne stoji tačno u sredini prostorije. Inače mu je glava dodirivala zakrivljenu tavanicu. Izgledao je kao prilično prijatan momak. Džejmi nije kod njega primetio ni nagoveštaj ljubomore što će ostati na brodu dok se Džejmi bude spuštao na površinu.
     "...u Kuber Pediju rudari žive pod zemljon dobar deo godine", govorio je O'Hara. "Suviše je vrelo da bi se živelo na površini, pa su izgradili pravi grad dole, u rudniku. Imaju i bazene za plivanje i sve drugo."
     Ilona nije bila zadivljena. "Koliko još moramo da ostanemo ovde?"
     "Ne budi toliko nestrpljiva da iziđeš", odgovorio joj je Toni. "Ovo je trenutno najbolje mesto u Sunčevom sistemu na kome možeš biti."
     "Izuzev Zemlje", ubacio je Džejmi.
     "No, dobro", priznao je Rid, "ipak ne možeš imati sve što poželiš, zar ne?"
     "Ovo me podseća na vreme kad sam jednom tako čučao u avionu", rekao je O'Hara i nasmešio se Iloni. "Sećam se, pre nekoliko godina na vašingtonskom aerodromu, portpali su nas u avion i onda smo čekali prokletih pet sati čučeći unutra dok nismo uspeli da poletimo; neki mehanički problem koji su sređivali natenane. Popili smo sve što se našlo u avionu, a još se nismo makli ni za metar. Kad smo konačno poleteli, avion je najviše ličio na zoološki vrt."
     "Osećam se kao da sam sad u zoološkom vrtu", promrmljala je Ilona. "U kavezu."
     "Samo mirno", rekao je Toni Rid svojim najboljim engleskim izrazom lica. No, Džejmiju se činilo da je i on napet, a da je osmeh izveštačen.
     "Koliko će još ovo trajati?" začuo se otpozadi Žoanin sanjivi glas.
     Pitanje je bilo retorsko. Provukla se između njih i otišla u kupatilo.
     "Jeste li se ikada upitali zašto uvek ugrađuju klonju odmah do česme za vodu?" upitao je O'Hara nikog određenog.
     "Zbog vodovoda", odgovorio je Džejmi.
     "Ili zbog recikliranja?" predložio je Rid.
     Džejmi je prošetao čitavom prostorijom, koliko da protegne noge i malo pokrene cirkulaciju, toliko i da priđe pilotima kraj pultova. Katrin Dils, fizičar iz Nemačke, bila je zadubljena u nekakav razgovor, napola zaklonjena slušalicama i mikrofonom.
     "Kada je intenzitet dostigao maksimum?" upitala je u maleni mikrofon.
     Džejmi se gotovo nasmešio napetosti na njenom prćastom, pegavom licu. Bila je nežne građe, beloputa i plavokosa kao manekeni na plakatima za Oktoberfest. Piloti su joj napravili mesta, pa je sedela na ivici klupe odakle je mogla da dohvati pult za komunikacije.
     Smaknula je slušalice i naglo ustala.
     "Dobre vesti za sve!" uzviknula je. "Lunarna opservatorija javlja da je kod njih intenzitet oluje prošao maksimum pre jednog sata."
     Svi su se nasmešili. Klimali su glavom. Svi su zadovoljno mrmljali.
     "Ako je verovati opservatorijama magnetosfere na orbiti", nastavila je ona, "oluja će se okončati za dvanaest do šesnaest časova."
     Ječanje. "Još šesnaest časova ovde unutra?"
     Toni Rid je podigao ruke da bi ih utišao. "Nemojte se sada žaliti. Dogod klonja radi, biće nam sasvim dobro."
     Iloni nije bilo smešno. "Još šesnaest sati. Bljak!"
     "Pokušaj da se opustiš", predložio joj je Rid. "Odremaj malo."
     "Da li je neko za partiju bridža?" upitao je grčki biolog.
     "Sa tobom ne", obrecnuo se O'Hara. "To je kao kupati se sa ajkulom."
     Ksenofanes se nasmejao, ali Džejmiju je i to zvučalo napeto.
     Ilona je, izgleda, zaustila da zajedljivo odgovori, ali Rid ju je prekinuo pre nego što je i počela.
     "Šta biste nam vi predložili, Mihaile Andrejeviču?" upitao je.
     "Radnički savet", odgovorio je Rus. "Svi smo tu. Niko nema važne poslove. Sada je trenutak za opštu samoanalizu."
     "Meditacija, kao kod Japanaca?" upitao je Tadeuš Sliva, rezervni biohemičar.
     "Pre kao samokritika", odgovorila je Ilona, "kao kod zatvorenika u Sibiru."
     Voznesenski je na trenutak porumeneo, ali nije joj odgovorio. Ivšenko, vitak u licu i telu, tamnoput kao Mediteranac, odgovorio je umesto njega. "Samoanaliza može biti vrlo korisna za ispitivanje međuljudskih problema."
     Bilo je malo protivljenja, ali Voznesenski je bio odlučan, a niko drugi nije imao ozbiljan protivpredlog. I zato je svih dvanaestoro posedalo na klupe, jedni preko puta drugih.
     "Kako da počnemo?" upitao je Oli Ciman.
     "Ja ću početi", rekao je Voznesenski. "Ovo je moja ideja, pa ću biti prvi dobrovoljac."
     "Samo napred", javio se Toni Rid, koji je sedeo tačno preko puta njega.
     Voznesenski je bacio pogled na Ilonu, a onda je redom pogledao sve muškarce i žene koji su sedeli na suprotnoj klupi. "Osećam da me neki od vas ne prihvataju. Ne prihvataju me kao komandanta. Možda zato što sam i Rus i komandant."
     "To je prilično prirodno, zar ne?" upitala je Katrin Dils. "Normalno je da bude otpora prema svakom autoritetu."
     To je pokrenulo diskusiju, koja je trajala i trajala. Džejmi je ćutke gledao, primetivši da Ilona ćuti naslonjena na zid kao mačka, usana blago povijenih u nešto što bi moglo da bude i osmeh. Ali nije izgovorila ni reč.
     Kao sastanci studentskog veća, pomislio je Džejmi, setivši se svojih studija. Oni koji najviše pričaju jesu oni koji su ionako glavni. Oni kojima je najviše potrebno da govore uglavnom ćute, a gnev se i dalje kuva u njima.
     Pošto je prošao skoro čitav sat, Džejmi se trgao na O'Harine reči. "Pa, ako već ogoljavamo duše i tome slično - meni se baš ne dopada činjenica da ću tokom čitavog boravka na Marsu čučati gore na orbiti, dok će moj ovde prisutni cenjeni kolega", upro je prst u Džejmija, "moći da provede dole na površini čitavih sedam nedelja. Mislim da je to nepravedno."
     "Slažem se", odgovorio mu je Džejmi bez razmišljanja. "Nije pravedno." No, dodao je u sebi, tako je sačinjen plan misije i tako će se i desiti.
     O'Harina upadica pokrenula je još jedan sat diskusije zbog čega je misija planirana upravo tako i mogu li se ili ne mogu obratiti dr Liju da promeni proceduru, tako da i rezervne ekipe provedu malo vremena na površini.
     "Bilo bi beskorisno", mirno je rekao Voznesenski. "Sve procedure godinama su pažljivo ispitivane. Jedna ekipa boravi na površini a rezerva ostaje na orbiti. To se neće menjati. To sigurno znam."
     "Slažem se sa Džordžom", gunđao je Oli Ciman. "Nije pravedno."
     "Ali je efikasnije", uzvratio je Voznesenski, čvrstom odlučnošću čoveka koji je rešio da prekine tu temu.
     "Zašto su baš Rusi vođe obe ekipe?" upitala je Ilona svojim grlenim, gotovo sanjivim glasom.
     Svi su se okrenuli ka njoj.
     "Hoću da kažem, imamo na brodovima pripadnike svih nacija. A ipak, sve četiri grupe imaju za komandante Ruse. I to muškarce."
     Neko vreme je vladala potpuna tišina. Džejmi je čuo električno brujanje opreme na brodu i tiho zujanje ventilatora.
     "To ja mogu da objasnim", rekao je Pit Konors.
     "Molim te", rekla je Ilona.
     Crni astronaut sedeo je kraj Voznesenskog, koji je bio između njega i Ivšenka. Konors im se kratko osmehnuo pre nego što se obratio Iloni.
     "Prvo", podigao je dugački kažiprst, "komandant svake ekipe mora da bude pilot. Muškarac iz vojske, naviknut da izdaje naređenja i da mu se pokoravaju. Naviknut na primanje naređenja od pretpostavljenih i na njihovo izvršavanje. Bez discipline bismo lako izginuli. Ovo nije vikend izlet."
     "Rekao si muškarac", prekinula ga je Katrin Dils. "Zašto ne žena?"
     Konors je slegnuo ramenima. "Pretpostavljam da nisu mogli da nađu žene sa potrebnim kvalifikacijama."
     Sve tri žene zafrktale su od besa. Čak se i većina muškaraca nasmejala.
     Čim su se smirili, Konors je nastavio. "Drugo, Ruska Federacija obezbedila je pogon i sistem za održavanje života. Ruski kosmonauti imaju više iskustva sa letovima u svemiru od bilo koga na Zemlji; pobogu, pa išli su na dugotrajne misije na orbitalnim stanicama još od 1971!"
     "Zato što ste vi, Amerikanci, čekali dvadeset pet godina pre nego što ste uspostavili prvu stalnu stanicu", odgovorio je Ksenofanes, dureći se.
     "Da, to je tačno", složio se Konors. "I zato, kad smo počeli da planiramo misiju na Mars, američka vlada se složila da se vođe ekipa odaberu među vojnim pilotima koji imaju najviše iskustva u svemirskim letovima."
     "Znači, među Rusima", rekao je Ksenofanes.
     "Tako je ispalo."
     Sliva je frknuo. "Rusi su vas nadmudrili na samom početku programa. Uvek su bili spretni u pregovorima."
     "Ne verujem da ćete reći kako su Mihail ili Dmitrij ovde zato što je neki ruski političar nadmudrio američkog", pobunio se Konors.
     Sliva je opustio ramena. Voznesenski ga je prostrelio pogledom.
     Ivšenko je pogledao svog sunarodnika. "Ruska Federacija je podnela izvesne žrtve radi privilegije da obezbedi vođe. Nijedan ruski naučnik nije odabran za ekipu na tlu, mada imamo mnogo muškaraca - i žena - koji su visoko kvalifikovani u planetnim naukama."
     "Isto je i sa Sjedinjenim Državama", dodao je Konors. "Imamo astronaute u sve četiri ekipe, ali nijednog naučnika na tlu osim Džejmija."
     Svi su se okrenuli ka Džejmiju, koji je naterao sebe da oćuti. Dospeo sam ovamo sasvim slučajno, pomislio je. To svi znaju. A u SAD sam samo napola Amerikanac, ma s koje strane pogledali.
     "Možda bismo mogli da promenimo temu", predložio je Rid. "Ova rasprava nikuda ne vodi."
     Džejmi je došao u iskušenje da upita Rida kako može da ubaci lekove protiv potencije u hranu i piće. No, brzo se predomislio. Nema smisla počinjati pravu borbu, rekao je u sebi. I zato je ćutao dok su se ostali zgledali, ne mogući ili ne želeći da nađu novu temu za raspravu.
     "U tom slučaju, možda bi trebalo da malo odspavamo", rekao je Rid.
     Voznesenski je počeo da klima glavom. "Da. Dobra ideja. Za desetak sati zračenje će biti dovoljno nisko da napustimo sklonište. Onda ćemo morati da proverimo sve brodske sisteme i svu opremu, vrlo detaljno, i da procenimo kolika je šteta od oluje, a potom da je popravljamo. Sada bi trebalo da spavamo."
     To je bilo naređenje, a ne predlog. Niko se nije usuprotivio, čak ni Ilona.









SOL 8: VEČE
     Džejmi i Voznesenski krenuli su čim je Sunce ujutro osvetlilo tle pred njima. Čitavog prethodnog dana smenjivali su se za volanom rovera, vozeći vratolomnom brzinom po neravnom, izrovanom, erodiranom tlu, uputivši se na severoistok, daleko od kanjona Noktis Labirintusa, još dalje od osnovne baze. Vratolomna brzina, što se rovera tiče, nije dostizala četrdeset kilometara na sat - gotovo maksimalna dozvoljena u centru grada.
     Ipak, bili su iscrpljeni do časa kada je Sunce konačno zašlo za neravni horizont iza njihovih leđa, a vozilo im prekrile tamne, hladne senke. Puna dva dana neprekidne vožnje, sa mnogo zaobilazaka oko stenja suviše strmog za penjanje i pukotina suviše dubokih za silazak, iscrplo ih je i fizički i emocionalno. Večerali su u mračnom ćutanju; potom se Voznesenski javio dr Liju i bazi. U bazi je sve išlo glatko, a na Džejmijevo stalno iznenađenje i oduševljenje, dr Li im još nije naredio da se okrenu i vrate pod kupolu.
     "Kontrola misije nije zabranila naš izlet", rekao je, naslonjen na klupu koju će kasnije rasklopiti da bi dobio ležaj. Voznesenski je sedeo preko puta njega, sa druge strane uzanog stola na sklapanje.
     "Zasad", rekao je kosmonaut, glasom čoveka koji čeka da se sekira spusti.
     "Žao mi je što sam morao da te preskočim zbog ovog", rekao je Džejmi, osećajući nešto između stida i krivice. Voznesenski je slegnuo širokim ramenima. "Imao si pravo na to." Pogledao je Džejmija u oči. "Moja odgovornost jeste da se držim plana misije sve dok neko odozgo ne promeni plan. Samo sam vršio svoju dužnost. Nisam se protivio iz nekih ličnih razloga."
     Džejmi je osetio nagoveštaj olakšanja. "Znači da nisi ljut?"
     "Zašto bih bio? Zar misliš da samo vi, naučnici, imate pravo na radoznalost?"
     Džejmi se široko nasmešio. "Sjajno! Bojao sam se da sam te uvredio."
     Rus mu je uzvratio osmeh. "Nimalo. Čim je dr Li preuzeo odgovornost, dozvolivši izmenu plana, moje protivljenje je nestalo. I ja bih voleo da vidim taj Veliki Kanjon."
     Džejmi je te noći čvrsto spavao i sanjao je Mesu Verde i svog dedu.
     Posle treće noći provedene u roveru, probudili su se u cik zore, tek što se na bliskom istočnom horizontu pojavio prvi nagoveštaj ružičaste boje. Džejmi je navukao kombinezon, rasklopio stočić između ležaja i ubacio smrznuti doručak u mikrotalasnu pećnicu dok je Voznesenski bio u kupatilu. Rus je, u svom kombinezonu i debelim čarapama, slistio svoju kašu dok je Džejmi bio u kupatilu.
     Tek je završavao umivanje kada je čuo glas Voznesenskog. "Džejmi!" vikao je. "Pogledaj ovo!"
     Provirio je iz tesnog kupatila i video da je Voznesenski u pilotskoj kabini. Provukao se kraj stočića i požurio tamo.
     Voznesenski je sklonio termalni štit. Mehur od plastistakla svetlucao je od sićušnih kapljica koje su se pojavljivale i nestajale kao mušice. Džejmiju je zastao dah.
     "Kapi rose", rekao je Voznesenski. "Jutarnja rosa."
     "Kondenzuje se na staklu." Džejmi je pružio ruku da dodirne staklo. Iznutra je bilo hladno, ali suvo. Nove kapljice pojavljivale su se i nestajale pred njegovim očima, toliko brzo da nijednu ne bi primetio da se nisu stalno pojavljivale nove i nove. Kao sićušni dijamanti, svetlucale bi delić sekunde i odmah nestajale. Posle nekoliko minuta potpuno su nestale. Džejmi je shvatio da nikada ne bi ni pomislio da ih je uopšte bilo da ih nije video sopstvenim očima. Mihail ih je uhvatio u pravom trenutku.
     "Ovde u vazduhu ima vlage", rekao je Rus. "Barem malo."
     "Slana", prormjao je Džejmi. "Mora da se preko noći stvara led u vazduhu. Sada se topi na toploj površini..."
     "I smesta isparava."
     "Odakle potiče vlaga?" upitao je Džejmi. Obratio se Rusu. "Mihaile, koliko smo daleko od kanjona?"
     "Oko jedan sat vožnje, možda nešto više." Voznesenski je seo na vozačko mesto i prizvao mapu na glavni ekran kontrolne ploče. "Da, oko jedan sat."
     "Hajdemo! Odmah! Ja ću voziti."
     "Ja ću voziti", odlučno je rekao Voznesenski. "Ti si suviše uzbuđen. Vozio bi kao kauboj, a ne kao Indijanac." Grleno se nasmejao sopstvenoj šali.
     Džejmi ga je zapanjeno gledao. Mihail se šali? To je još ređe nego jutarnja rosa na Marsu.
     Sada se rover klizao i ljuljao dok se Voznesenski provlačio između stenja i preko jaruga, potpuno usmeren na vožnju. Vozio je pod punim gasom i člankovito vozilo kretalo se punom brzinom preko zarđale pustinje. Džejmiju, koji je sedeo pored Voznesenskog, rover je ličio na veliku metalnu gusenicu koja puzi preko marsovskog predela. Prašnjavo crveno tle bilo je prošarano kamenjem, kao i svuda, iako je izgledalo da kratera ima manje nego na zapadu. Tu i tamo bilo je stena velikih kao kuća, a Džejmija je sve svrbelo od želje da iziđe i ispita ih.
     No, ostali su u roveru, gde im je bilo udobno u kombinezonima, i uporno su jurili malom brzinom ka Velikom Marsovom Kanjonu. Džejmi je opipavao kamenu amajliju u džepu. Ujutro ima vlage u vazduhu, ponavljao je u sebi. Mora da potiče iz kanjona. Mora.
     Duboko u sebi, brinuo se da će dozvolu dr Lija opozvati neko odozgo, sa Zemlje. Želeo je da stignu na odredište kada dođe takva poruka - ili toliko blizu da mogu da obave malo istraživanja pre nego što budu morali da se pokore naređenju da se vrate u bazu. Mihail je, izgleda, želeo isto to. On je na svoj način, pomislio je Džejmi, uzbuđen koliko i ja.
     "Nikada ranije nisam upoznao nekog Indijanca", iznenada je rekao Voznesenski, ne skrećući pogled sa puta.
     "Ja nisam neki Indijanac", odgovorio je Džejmi. "Vaspitavali su me kao belca."
     "Ali ipak nisi belac."
     "Pa, nisam sasvim." Rover je poskočio preko omanje pukotine, protresavši Džejmija u sedištu. "U Sjedinjenim Državama imamo ljude iz svih krajeva sveta - sve nacije Evrope, Azijate, Afrikance..."
     "Slušao sam o problemima sa Crncima. Učili smo u školi kako ih sputava vaš rasistički sistem."
     Džejmi je osetio da se naježio. "Pa zašto je onda jedini Crnac na Marsu baš Amerikanac? Zašto se afričke države nisu pridružile projektu?"
     "Zato što su siromašne", odgovorio je Rus, vešto skrećući rover oko naizlged novog kratera veličine bazena za plivanje. "Ne mogu da dozvole sebi luksuz istraživanja svemira. Jedva mogu da nahrane svoj narod."
     "Je li ovo zaista luksuz, Mihaile? Zar misliš da je posezanje za svemirom traćenje novca?"
     "Ne." Odgovor Voznesenskog bio je brz i odučan, daleko od svakog prizvuka sumnje.
     Džejmi se setio ofucanih puebla i zapuštenih kuća u Novom Meksiku. "Pitam se. Ponekad mislim da bi bilo bolje upotrebiti taj novac za pomoć siromašnima."
     Rus ga je brzo pogledao, a onda se opet usmerio na vožnju. Neko vreme nije progovarao i Džejmi je ćutke posmatrao kako promiče prašnjavo crveni predeo, stenje, stare jaruge, krateri, niske dine. Daleko ka horizontu video je kovitlanje prašine, crveno kao pakao, kako se spiralno uzdiže u ružičasto jutarnje nebo.
     "Ovo što radimo pomaže siromašnima", rekao je konačno Voznesenski. "Ne otimamo im hleb od usta. Proširujemo stanište ljudske vrste. Istorija je pokazala da svako proširenje ljudskih staništa donosi povećanje bogatstva i porast životnog standarda. To je objektivna činjenica."
     "Ali i dalje imamo siromahe", rekao je Džejmi.
     U Rusovom glasu osetio se prizvuk ogorčenja. "Samo je Ruska Federacija potrošila bilione za pomoć siromašnim državama. Sjedinjene Države čak i više. Ova ekspedicija na Mars neće nauditi siromašnima. Ovo što trošimo ovde jeste sitnica u odnosu na sve što su do sada primili. A koliko im je to koristilo? Samo su napravili još više beba, novo pokolenje sirotinje. Veće pokolenje. To nema kraja."
     "Znači, oni neće gladovati zato što smo došli na Mars."
     "Svakako neće. Nedostaje im disciplina, to je glavni problem. Mi, u Ruskoj Federaciji, uzdigli smo se od zaostalog poljoprivrednog uređenja do moćne industrijske nacije za svega jedno pokolenje."
     Da, odgovorio mu je Džejmi u sebi, sa Staljinom za upravljačem. Njemu nije bilo važno koliko miliona ljudi je poumiralo od gladi dok je gradio svoje fabrike i elektrane.
     "Ali, reci mi, kako je izgledalo odrastati u Novom Meksiku? Je li to blizu Teksasa?"
     "Da", odgovorio je Džejmi. "Između Arizone i Teksasa."
     "Bio sam tamo. U Hjustonu."
     "Novi Meksiko uopšte ne liči na Hjuston." Džejmi se nasmejao. "Zapravo, ja sam uglavnom odrastao u Kaliforniji. U Berkliju. Tamo moji roditelji predaju na fakultetu. Bio sam dete kad smo se preselili tamo. Ali većinu leta provodio sam u Santa Feu, sa dedom."

     Dan je bio zamoran. Džejmiju je bilo gotovo sedamnaest godina, upravo je maturirao, i priredio je ogromno razočarenje roditeljima zato što nije imao jasnu predstavu o tome šta želi da studira.
     Roditelji su doleteli sa njime u Santa Fe, gde je trebalo da provede leto. Deda je upravo objavio da je pronašao Džejmiju dobru stipendiju na univerzitetu u Albukerkiju - ukoliko je Džejmi želi.
     Sedeli su u trpezariji u Alovoj kući, u brdima severno od Santa Fea. Večera je odavno bila gotova, i sada su sedeli i razgovarali preko velikog hrastovog stola prekrivenog ostacima kozjeg pečenja.
     Trpezarija je bila prostrana i sveža, sa zakošenom tavanicom sa gredama visoko iznad poda od lakirane bukove lamperije. Kroz veliki prozor Džejmi je mogao da vidi niske porodične kuće na padinama koje su se spuštale ka gradu. Većina je bila Alovo vlasništvo; zimi ih je iznajmljivao skijašima, a preko cele godine turistima željnim kupovine pravih indijanskih rukotvorina. Sunce se spuštalo ka sve tamnijim planinama. Uskoro će nebo prošarati još jedan spektakularni, novomeksički zalazak Sunca.
     Džejmi je počistio svaki komadić kabrita do koga je došao, uživajući u začinima koje je Alov kuvar neštedimice koristio. Njegova majka, koja je mogla bez problema da jede zečetinu, pa čak i žablje batake, jedva da je dodirnula jelo. Otac je lako pojeo svoju porciju, ali sada je nesvesno trljao grudi, kao da su mu začini smetali.
     "Sigurna sam da si mislio najbolje, Ale", govorila je Lusila uz svoj najljupkiji osmeh male devojčice, "ali mi smo smatrali da će Džejmi ostati kod kuće i upisati se na Berkli."
     "Dečaku će dobro činiti da pogleda stvari iz drugog ugla", odgovorio je Al, izvlačeći iz džepa na košulji kutiju tankih, tamnih cigarilosa. "Školovanje bi trebalo upravo tome da služi, zar ne: da se dobije obrazovanje. To znači nešto više od knjiga i sedenja u učionici, zar ne?"
     Lusila se namrštila na svekra dok je ovaj palio cigarilos i duvao prvi oblak plavičastog dima ka gredama na tavanici. Oštro je pogledala svog muža.
     Džerom Votermen se malo nakašljao. "Tata, dečko se još nije odlučio ni šta želi da studira, a kamoli gde će se upisati na fakultet."
     Razgovaraju kao da ću ja donositi odluku, pomislio je Džejmi. A nisu me uopšte pitali šta mislim.
     Otac je nastavio. "S obzirom na ocene koje ima i na rezultate testa za profesionalnu orijentaciju..."
     "Oh, mani to sranje!" obrecnuo se Al. Potom je uputio svoj najljubazniji osmeh snaji. "Izvini na izrazu, Lusila. Ali mislio sam da ti psiholozi ne bi umeli da nađu ni tvora u sopstvenom ormaru, a kamoli da pomognu sedamnaestogodišnjaku da shvati kuda želi da se uputi u životu."
     "Ne želim da se Džejmi pretvori u Indijanca", odlučno je rekla Lusila.
     Al se zagrcnuo, što je Džejmi često viđao da čini u radnji, kada bi mu trebao na trenutak da razmisli šta dalje da kaže.
     "Kako to misliš, Lusi? Misliš da hoću da mi radi u prodavnici, da uslužuje turiste sa Beverli Hilsa ili iz Njujorka? Misliš da želim da protraći život u nekom ukletom pueblu, gajeći oce i pijući pivo do kraja života?"
     "Pokazao je sklonost ka nauci", rekao je Džeri.
     "Pa, onda, neka studira nauku! U Albukerkiju imaju dobre naučnike. Razne geologe i tome slično."
     Geologija. Džejmi je proveo mnoge sate skupljajući kamenje po isušenim bregovima i jarugama. Al ga je odveo u Kolorado da vidi kuće na litici u Mesa Verde, i u Arizonu do Velikog Kanjona i ogromnog meteorskog kratera.
     "U Berkliju se nalaze neki od najboljih naučnika na svetu", kruto je odvratila Lusila. "Samo na odeljenju za fiziku..."
     Al ju je prekinuo. "Prokletstvo, sedimo i pričamo o dečkovoj budućnosti kao da on uopšte nije ovde. Džejmi! Šta ti misliš o svemu ovome? Šta imaš da kažeš?"
     Džejmi se setio Velikog Kanjona. Ponor urezan u Zemlju. Boje raznih slojeva stenja, sloj za slojem. Čitava istorija sveta ucrtana u stenje, istorija koja se proteže neverovatno daleko u odnosu na vreme postojanja ljudskih bića.
     "Geologija mi se dopada", rekao je. "Mislim da bih voleo da studiram geologiju."

     Prošlo je više od sata otkako su pošli. Džejmi je opipavao amajliju u džepu dok se rover penjao strminom grebena, polako napredujući uz sve veći nagib prošaran kamenjem i šljunkom. Crveno tle je delovalo peskovito i neravno. Džejmi je čuo električne motore svakog točka kako zuje od napora.
     Voznesenski je sasvim usporio. Gledajući napred, Džejmi je video samo sve bliži vrh prevoja i ružičasto nebo iza njega. Ni oblačka na nebu. Bilo je vedro i prazno kao duboka plava nebesa kakva je gledao u Novom Meksiku.
     "Zar ne možemo brže?" nestrpljivo je upitao. "Vlaga će potpuno ispariti iz vazduha dok ne stignemo..."
     Voznesenski je naglo nagazio kočnice. Džejmi je poleteo napred, refleksno pruživši ruke ka kontrolnoj ploči. Zaustio je da se pobuni, a onda je zinuo pred prizorom sa druge strane plastičnog mehura.
     "Tu smo", rekao je Voznesenski.
     Ono što je Džejmi mislio da je greben bila je, zapravo, ivica kanjona. Iza nje se pružala ogromna, prazna, zjapeća praznina. Nalazili su se na ivici litice koja se obrušavala kilometrima u dubinu. Još koji metar, i rover bi se preturio preko ivice i zauvek nestao.
     "Isuse Hriste", jeknuo je Džejmi.
     Voznesenski je odgovorio gunđanjem.
     Džejmi se uspravio u sedištu da bi zavirio što dublje u beskraj ogromnog Titonijumovog Rascepa. Osetio je vrtoglavicu, a znao je da je to samo jedan ogranak Valis Marinerisa, da se sistem dolina proteže više od tri hiljade kilometara ka istoku, od čega mu se još više zavrtelo u glavi.
     A onda je osetio da mu se srce steže u grudima. "Mihaile - tu je. Izmaglica..."
     Krhko sivo pramenje izmaglice lebdelo je daleko dole u ogromnom kanjonu, kao utvarna reka koja nemo teče pred njihovim očima.
     "Sunce još nije doprlo toliko duboko u kanjon", rekao je Voznesenski.
     "Da." Džejmi je sasvim ustao i pošao ka vazdušnoj komori i skafandrima. "Hodi, moramo da snimimo ovo pre nego što oblaci ispare. Tamo dole ima vlage, Mihaile! Ima vode!"
     "Čestice leda", rekao je Rus. Pošao je za Džejmijem ka skafandrima.
     "Topi se u tečnu vodu."
     "I isparava."
     "I ponovo se stvara sledeće noći." Džejmi se brzo uvlačio u donji deo skafandra. "Vlaga ne nestaje. Ostaje u dolini - barem neko vreme."
     Nikada nije toliko brzo obukao skafander. Posle donjeg dela, navukao je čizme (tako je mnogo brže išlo), a onda gornji deo, pa na kraju kacigu. Voznesenski mu je pomogao oko ranca i proverio sve spojeve dok je Džejmi podrhtavao kao lovački pas na tragu.
     Kad je posegao za video kamerom, Voznesenski se strogo oglasio. "Rukavice! Misli pre nego što iziđeš. Pređi čitav spisak provera bez obzira na to koliko si uzbuđen."
     "Hvala", postiđeno je rekao Džejmi.
     "Zapravo", nastavio je Voznesenski, stavljajući kacigu i pričvršćujući je oko vrata, "što si uzbuđeniji, tim više moraš primorati sebe da se zaustaviš i pređeš listu provere tačku po tačku."
     "U pravu si", nestrpljivo je rekao Džejmi.
     Rus mu se nasmešio, pri čemu je izgledao kao zdepasti medved koji reži. "Ako pogineš ovde, imaću grdnih problema sa dr Lijem i kontrolom u Kalinjingradu."
     Džejmi mu je uzvratio osmehom. "Ne bih voleo da te uvalim u nevolje, Mihaile."
     "Dobro. Sada smo spremni da iziđemo napolje."
     Nije bilo pravedno zvati ga kanjonom. Džejmi nije mogao da vidi drugu stranu, nalazila se iza horizonta. Ambis nazvan Titonijumov Rascep bio je toliko ogroman, toliko zapanjujući, da je u prvi mah Džejmi samo zurio u njega kroz vizir, obamro od uzbuđenja i neizbežnog strahopoštovanja.
     Iznenada su mu se u umu pojavile reči iz davno zaboravljenog detinjstva:
     Ovo su reči Žene Promena,
     mudrost koju je predala Svetom Narodu: Jedini
     cilj čoveka jeste lepota, a lepota se može
     naći samo u skladu.
     "Kamera", začuo je preko slušalica Voznesenskog. "Sunce počinje da rastapa izmaglicu."
     Džejmi se stresao u skafandru i dao se na posao. Prešao je kamerom duž cele doline, pa onda od ivice na kojoj su stajali do zamagljenog horizonta. Gde god ih je Sunce doticalo, oblaci su se rastapali i nestajali. Kao stari mitovi o duhovima koji nestaju kada iziđe Sunce, pomislio je Džejmi.
     "Nije u redu zvati ovo dolinom", mrmljao je dok je snimao. "To je kao kad bismo Tihi okean zvali barom."
     "Ako ćeš imati ovde posla još neko vreme", javio se Voznesenski, "ja ću postaviti sondu."
     "U redu", odgovorio je Džejmi. "Biće mi dobro ovde."
     Satima je gledao kako se magla rastapa dok je Sunce izlazilo sve više na bledo ružičastom nebu. U najdubljim pukotinama stenja sigurno ima mesta gde se magla zadržava, gde Sunce ne dopire, mislio je Džejmi. Male oaze gde postoje kapi tečne vode i toplota Sunca koje zagreva stenje. Mali džepovi u dubini gde se život može održati.
     Do podneva je snimio tri video kasete i upravo je u kameru ubacivao četvrtu. Magla je gotovo sasvim nestala i sada je video kamene oblike kako stoje kao ponosni drevni grudobrani, pružajući se u oba pravca od mesta gde je stajao. Dno kanjona bilo je tako duboko da je video samo delić, blizu zakrivljenog horizonta. Maglovite senke još su se zadržavale oko stenja.
     "Diferencirano je, Mihaile", rekao je u mikrofon. "Stene su slojevite. Ovde je nekada postojao okean, ili možda ogromna reka. Pogledaj te slojeve."
     Voznesenski je opet bio kraj njega. "Sve stenje mi izgleda crveno."
     Džejmi se nasmejao. "A na Zemlji sve drveće izgleda zeleno. Ali postoje različite nijanse, Mihaile."
     Pokazao mu je liticu. "Pogledaj tamo. Vidiš, ovaj gornji sloj je vertikalno ispucao i prilično je izlokan. Ali sloj pod njim je glatkiji i mnogo je tamniji."
     "A, da", rekao je Voznesenski. "Sada vidim."
     "A sloj dalje je prošaran žućkastim elementima. Možda je to boksit, ili nešto nalik. Ovo područje mora da je nekada bilo mnogo toplije, nekad davno."
     "Misliš? Zašto?"
     Džejmi je zaustio da odgovori, a onda je shvatio da se bavi dokonim mozganjem. "Dobro pitanje. Još ćemo od tebe napraviti naučnika."
     Rus mu je odgovorio dubokim smehom. "Teško."
     Džejmi je začkiljio prema suncu. "Hajde da postavimo čekrk. Hoću da..."
     "Ne tamo dole!"
     "Samo prva tri sloja", odgovorio je Džejmi. "Znam da ne možemo dopreti ni blizu dna. Ali barem mogu da stignem do tog sloja prošaranog žutim. Hajde, Sunce počinje da osvetljava ovu stranu."
     "A ručak?"
     "Ti možeš da ručaš pošto postavimo čekrk. Ja sam suviše uzbuđen da bih jeo."
     Voznesenski je tvrdoglavo zahtevao da obojica jedu pre nego što montiraju čekrk i planinarske vezove.
     "Ishrana je važna", tvrdio je. "Mnoge greške čine se zbog gladi."
     Džejmi je morao da se nasmeši. "Zvučiš kao reklama za kornflejk, Mihaile."
     U roveru su skinuli samo kacige i rukavice. Ručali su u skafandrima, ovlaš oslonjeni o napola sklopljene krevete. Voznesenski je izneo bocu vitaminskih pilula iz male apoteke.
     "Zaboravili smo za doručkom", rekao je dok je dodavao bocu Džejmiju.
     "Tačno." Džejmi je istresao jednu narandžastu pilulu. "Ne bih voleo da propustim porodicu Kremenko."
     Voznesenski se zbunjeno nasmešio. "To nije šala. U našoj ishrani nedostaju vitamini; naša koža nije izložena suncu. Moramo uzimati vitamine."
     "Osim toga", zavitlavao se Džejmi, "tako je zapisano u pravilima misije."
     Ubacio je pilulu u usta i progutao je sa ostatkom kafe. Bože, šta bih dao za jednu pravu kafu umesto ovog instant sranja!
     Primetio je da je Sunce doprlo u kabinu.
     "Hajde, Mihaile, traćimo vreme."
     Imali su pune ruke posla dok su namestili Džejmiju vezove i pričvrstili ih za čekrk. Rus je ostao na straži kraj čekrka, a Džejmi je počeo da se spušta niz strmu liticu. Daleko, daleko dole među stenjem još je zaostao poneki pramen magle, utvarno siv, polako narastajući i smanjujući se kao dugački okeanski talasi ili kao dah usnulog diva.
     Suprotni zid kanjona nije se video, bio je suviše daleko iza horizonta. Umesto osećanja zatvorenosti koje ga je plašilo u Noktis Labirintusu, Džejmi je sada imao utisak da se spušta niz neku mesu kod kuće u Novom Meksiku. Najveća mesa koju je iko ikada video, pomislio je dok je gledao između stopala ka dnu, kilometrima udaljenom. Da je ovo u Novom Meksiku, drugi zid kanjona bio bi na Njufaundlendu.
     Jedva je primorao sebe da usmeri pažnju na uzimanje uzoraka stenja. Ipak, dok je počinjao posao, viseći u vezovima, pitao se kako izgleda svet na dnu najvećeg kanjona u Sunčevom sistemu. Nismo očekivali izmaglicu usred leta, nismo mislili da će u vazduhu biti dovoljno vlage za to. Možda u bazenu Helasa. Ali ovde je nismo očekivali. Voleo bih da sam mogao da uzmem uzorke magle. Možda su to kristali leda. Ali ne izgleda kao ledena magla. A kako da se uverim? Ovde su pravila drugačija; uslovi svakako jesu. Dole, na dnu kanjona, ekosistem je svakako potpuno drugačiji od onog koji smo videli na površini. Možda je tamo vazduh gušći. Vlažniji. Topliji. Možda tamo dole postoji život, skriven u toplim malim nišama, kao što su naši preci živeli u pećinama.
     Trebalo je da ovde postavimo bazu, a ne tamo na onoj praznoj ravnici. Tada bismo mogli da natenane ispitujemo kanjon. Ova stara pukotina u tlu može nam ispričati više od bilo kog mesta na Marsu.
     Viseći u vezovima, na nekoliko metara ispod ivice kanjona i mnogo kilometara iznad maglovitog dna, Džejmi je utvrdio da su litice ovde sasvim drugačije nego u Noktis Labirintusu. Tamo su jednolične, od gvožđa crvenkaste stene. Ovde su slojevite, pruga za prugom, izlokane i istrošene kao mese kod kuće, bogate stranice okamenjene knjige koja pripoveda čitavu istoriju ovog sveta onima koji imaju znanja i strpljenja da je pročitaju.
     Najviši sloj litice, odmah pod ivicom, bio je gotovo mek; kamen je bio mrvljiv i lako se lomio. Na Zemlji bi ga u geološkom trenu odneli vetrovi i kiše. Ali ovde, na blagom, mirnom, suvom Marsu, ostaće takav eonima, nedirnut osim spore erozije od Sunčeve toplote i noćne hladnoće od koje je i ispucao. No, bio je spreman da se opkladi da u ovom sloju nema vlage. Čak ni permaslane. Da je nekada i bilo, širenje i skupljanje vode tokom dnevno-noćnog ciklusa začas bi izmrvilo ovako meki kamen.
     Naredni sloj bio je od mnogo čvršćeg kamena, tamnije crvenog. Više gvožđa, pretpostavio je Džejmi. Šerogit, kao meteor koji sam našao na Antarktiku.
     Džejmi se dobro oznojio sa cepinom dok nije u slobodnoj ruci imao nekoliko komadića stene. Mnogi delići, veliki i mali, padali su dole, odzvanjajući, nestajući iz dometa oka i uha i putujući ka dalekom dnu. Dok je ubacivao uzorke u kesicu, Džejmi je shvatio da je natopljen znojem od napora. Ventilatori u skafandru su brujali, zvučeći gotovo ljutito što su toliko opterećeni. Duboko je udahnuo konzervisani vazduh i pažljivo zakačio cepin za pojas pre nego što je izvukao hemijsku olovku (garantovano funkcioniše i u bestežinskom stanju) i tačno označio uzorak: datum, vreme, tačno rastojanje od ivice. Dubinu je saznao tako što je Voznesenski očitao oznake na zupčaniku čekrka.
     "Nije ostalo još mnogo dnevnog svetla." Glas Voznesenskog zvučao je daleko i bezosećajno kao glas kompjutera.
     Džejmi je podigao pogled, a onda oslonio čizmu o stenu kako bi se okrenuo u vezovima. Osetio je milion vrelih uboda u nozi. Dok je visio u vezovima, obe noge su mu utrnule. Džejmi je gunđao i psovao u sebi dok je mahao nogama i mrdao prstima da bi ponovo pokrenuo cirkulaciju. Činilo mu se da mu čitava kolonija mrava gricka noge.
     "Šta je bilo?" Voznesenski je sada zvučao uznemireno. "Je li ti dobro?"
     "Noge su mi utrnule", odgovorio je Džejmi.
     "Izvući ću te."
     "Ne... biće mi dobro za koji minut. Hoću da siđem i do trećeg sloja, tamo gde je prošaran žutim."
     "Vreme odmiče."
     "Kao i uvek, zar ne?" Džejmi je pogledao preko prostranog ponora i primetio da senke pužu prema njemu. "Imamo još barem čitav sat."
     "Jedan sat", odlučno je rekao Voznesenski.
     "Dobro. Važi."
     Džejmi je ugurao kesu sa uzorcima u džep na desnoj butini, odmah kraj amajlije, a onda pružio ruku ka dugmićima na grudima koji su upravljali čekrkom. I sledio se.
     Zakačio je pogledom tamnu pukotinu u litici na oko kilometar levo, horizontalnu pukotinu sa ravnim dnom i blago ispupčenim kamenom odozgo. Kao pukotine u Mesa Verde gde su Drevni sagradili svoje selo od osušenih cigli od blata.
     A u pukotini su stajale građevine.
     Džejmi je osetio da ostaje bez daha, da mu se utroba grči, kao da ga je neko iznenada gurnuo sa vrha najviše planine u Vaseljeni.
     Ne mogu biti zgrade, pomislio je. No, dok je zurio, jasno je razabirao pravougaone oblike, zidove, kule. Nije bilo izmaglice da mu ometa vid; na ovoj visini vazduh je bio jasan kao uglačano ogledalo.
     Pipajući po pojasu i ne skidajući pogled sa prizora, Džejmi je našao zakačenu video kameru i istrgao je jednim pokretom. Zveknuo je njome o vizir, iznenađeno trgao glavu, a onda ju je umirio i podesio teleskopska sočiva.
     Ruke su mu se toliko tresle da je isprva video samo nejasnu, razmazanu sliku. Ljutito, režeći u sebi, nagnao je sebe na očajmičku smirenost, kao uplašen čovek koji zna da mora tačno naciljati pištoljem inače će poginuti.
     Tamna pukotina u steni se umirila i izoštrila. Duboko u njoj, prilično zaklonjene senkama od stene odozgo, videle su se ravne površine i nazupčani obrisi beličastog kamena.
     Sada je bio ledeno miran. Ovo je kamenje, rekao je u sebi. Nisu zgrade. Samo formacija stenja koja pomalo liči na zidove i kule kakve bi načinila inteligentna stvorenja.
     Pa ipak.
     Prebacio je sočiva na najveće uvećanje, a onda stegao okidač kamere sve dok tiho pištanje nije označilo da je stigao do kraja kasete. Tek tada je spustio kameru sa očiju.
     "Idem gore", rekao je, vičući iako mu je mikrofon pod kacigom bio na jedva koji centimetar od usana.
     Voznesenski je delovao iznenađeno. "Nešto ne valja?"
     "Ne, Mihaile, naprotiv. Nešto jako dobro."
     "Šta? Šta si rekao?"
     Čekrku je trebalo više od petnaest minuta da ga izvuče na ivicu kanjona. Džejmi nije bio svestan da se toliko spustio. Proveo je vreme uglavnom pokušavajući da zaviri u pukotinu, da obuzda maštu, da ostane miran i ne počne da blebeće čim se nađe gore, sa Rusom.
     Pukotina se nije videla sa ivice. Žurno se oslobađao vezova dok je govorio Voznesenskom. "Uskači u vezove, Mihaile. Brzo! Dole ima nešto što moraš da vidiš."
     "Ja? Zašto..."
     "Nema vremena za raspravu", požurivao ga je Džejmi dok mu je navlačio vezove preko crvenog ranca i zakopčavao ih preko grudi.
     Zbunjen i neodlučan, Voznesenski je ipak zategao vezove oko butina i prikačio ih za skafander dok je Džejmi ubacivao novu kasetu u kameru.
     "Šta je bilo?" pitao je. "Šta si našao?"
     "Fatamorganu, verovatno", rekao je Džejmi. "Ali možda..."
     Brzo je opisao pukotinu i oblike u njoj. Voznesenski nije odgovorio dok se približavao ivici i počinjao da se spušta.
     "Čekaj!" povikao je Džejmi. Gurnuo je Voznesenskom kameru u ruke i zakačio je za kopču na pojasu. "Koristi je kao teleskop. Ali ispucaj čitavu kasetu. Snimaj sve dok je ne iskoristiš čitavu."
     "Kuda da gledam?" upitao je Voznesenski dok se spuštao. Džejmiju je izgledao kao starinski ronilac koji se spušta u dubine.
     Džejmi ga je zasipao uputstvima dok je motor čekrka blago zujao i spuštao Voznesenskog sve niže.
     "Vidim je!" Prvi put otkako ga je Džejmi upoznao, Rus je zvučao uzbuđeno. "Da, unutra su zanimljive formacije kamena..." naglo je zaćutao.
     "Šta misliš?" upitao je Džejmi.
     Dugo je vladalo ćutanje. "Ne može biti grad", konačno je odgovorio Voznesenski. "Izgleda kao prirodna formacija."
     "Da." Džejmi je nervozno šetkao duž ivice kanjona. Rus u dubini je ćutao.
     "Ispucao sam traku", javio je malo kasnije. "Dolazim gore."
     "Je li to stvarno?" upitao je Džejmi dok je čekrk zujao.
     "Jeste, stvarno je. Ali nije veštačko. Ne može biti."
     "Nije bitno šta može, a šta ne može biti. Šta je to?"
     "Neobična formacija stene. Ali prirodna, a ne delo ljudskih ruku."
     "Ruku Marsovaca."
     "Nije ni to."
     Džejmi je znao da bi trebalo da se složi. To nije moglo biti veštačko. Nije moglo biti selo koje su sagradili inteligentni Marsovci. Nisu mogli biti preci njegovih predaka, prethodnica Mesa Verde i ostalih staništa po liticama Anasazija. Znao je da ne može.
     No, do trenutka kad se Voznesenski ponovo našao kraj njega, oslobađajući se vezova, Džejmi je već počeo da blebeće. "Treba da dovedemo rover do tog mesta na ivici, baš iznad pukotine, pa da se spustimo i lično pogledamo unutra. Suviše smo daleko da bismo mogli biti sigurni, a ako ima izgleda, ikakvih izgleda da smo našli ostatke inteligentnog života, blagi Bože, Mihaile, to je najveće otkriće u istoriji sveta!"
     Voznesenski je bio neobično ćutljiv, kao strogi učitelj koji je navikao na izlive oduševljenja svojih đaka. Džejmi je nastavljao da priča, a Rus je ostao nem dok su rastavljali čekrk, pakovali ga u rover i penjali se u vazdušnu komoru.
     Kad su se našli u prednjem delu, skinuli su kacige. Džejmi je primetio da je Voznesenski neobično ozbiljan, kao da ga muči bol. Brada mu je bila pokrivena višednevnom strnjikom, od čega je izgledao još mračnije nego obično.
     Shvatio je da je zaista preterao sa pričom. "Pa, možemo da se odvezemo tamo ujutro, čim svane. Važi?"
     Rus je odmahnuo glavom. "Ne važi. Naredili su nam da se vratimo u bazu."
     "Naredili? Ko? Kada?"
     "Sad, po podne, dok si ti visio u vezovima. Naređenje je došlo preko komandne frekvencije; čuo sam ga u skafandru. Dr Li nam je lično naredio da se vratimo u bazu. Desila se nesreća."









ORBITA OKO MARSA: DEIMOS
     "Izgleda sasvim jestivo", primetio je Leonid Tolbuhin. "Kao veliki krompir."
     Isoruku Konoje nije odgovorio. Japanski geohemičar osećao se neobično napeto dok se zajedno sa kosmonautom približavao čvornovatoj, nepravilnoj gromadi Marsovog meseca, Deimosa. Rusu se možda i činio naizgled jestiv; njemu je izgledao kao velika, preteća masa tame, zla i opasnosti.
     Mars ima dva meseca, sićušna komada stene, po imenu Fobos i Deimos, što znači strah i užas, prigodni pratioci za boga rata.
     Na prvi pogled, Marsovi meseci zaista liče na rošave krompire. Nijedan nije okrugao. Suviše su mali, pa nikada nisu bili izloženi silama koje gomilu stenja i metala uobičuju u kuglu. Oba su duboko izrovarena udarima meteorita. Fobos je još prošaran neobjašnjivim prugama, koje izgledaju kao da su kamenu površinu izgreble kandže neke divovske zveri.
     Deimos, manji mesec, otprilike je veličine Menhetna; nekih dvanaest sa šesnaest kilometara. Zauzima orbitu na nešto preko dvadeset hiljada kilometara iznad Marsove površine. Sa tla izgleda kao vrlo sjajna zvezda koja stoji na nebu oko dva i po sola pre nego što nestane iza horizonta.
     Fobos je veličine dvadeset sa dvadeset tri kilometra i orbitira mnogo bliže planeti, na manje od šest hiljada kilometara iznad površine. Prelazi Marsovsko nebo za samo četiri i po sata, krećući se sa zapada na istok kao veštački satelit (a nekada se pretpostavljalo da to i jeste) i izlazeći ponovo oko šest i po sati kasnije.
     Veruje se da su Deimos i Fobos, zapravo, asteroidi, možda pripadnici velikog pojasa sitnih komada stenja i metala koji orbitiraju između Marsa i ogromnog Jupitera. Pre mnogo eona, dolebdeli su dovoljno blizu da ih uhvati gravitaciono polje crvene planete, pa su dospeli na satelitsku putanju oko nje.
     Prema tome, proučavanjem Fobosa i Deimosa možemo mnogo saznati o udaljenijim asteroidima.
     Većina meteorita koji su pogodili Zemlju takođe su prvo bili asteroidi. Marsovi meseci odgovaraju tipu koji astronomi zovu 'ugljeni hondriti'. Takvi meteoriti sadrže ne samo ugljenične materije, nego i vodu, vezanu u hemijske kombinacije koje se nazivaju 'hidrati' unutar stenovite materije meteorita.
     Ako su Marsovi meseci bogati hidratima i ugljeničnim materijama, mada voda tu nije u tečnom obliku, biolozi će želeti da tragaju na njima za ostacima ili prethodnicima života. Hidrati su neizmerno važni i astronautičkim inženjerima. Oni mogu da obezbede životodavnu vodu i kiseonik. Što je još važnije, voda se može razbiti na vodonik i kiseonik, koji se koriste kao raketno gorivo, što bi prepolovilo tonažu koju je neophodno slati sa Zemlje u budućim misijama na Mars.
     Dakle, sićušni Marsovi meseci mogu postati oaze svemirskih putnika, mesta gde će popunjavati zalihe i rezervoare goriva.
     Ako u njima ima hidrata.
     I zato su japanski geohemičar i ruski kosmonaut napustili brod 'Mars 2' kako bi počeli proučavanje Deimosa iz prve ruke.
     Tolbuhin je nastavio da govori u mikrofon: "Pet minuta do spuštanja. Pripremam prodirač." Prodirač je bila kuka za hvatanje na raketni pogon, konstruisana tako da se zakači za Deimosovu izbušenu površinu i tako bezbedno usidri obojicu ljudi. Bez nje, istraživači bi odlebdeli sa sićušnog meseca kad god bi načinili novi korak, jer Deimosova gravitacija je neprimetno mala.
     No, Konoje još nije odgovarao. Više nije gledao u nadneseni tamni obris Deimosa. Umesto toga, zurio je u ogromnu gromadu crvene planete koja mu je lebdela nad glavom. Nije mogao da otrgne pogled od nje.
     Njih dvojica napustili su 'Mars 2' pre jednog sata, obučeni u skafandre i zakačeni za okvire od metalnih cevi - pokretne jedinice - koje su im bile obmotane oko tela. Izgledali su kao jarko obojeni debeli roboti zaglavljeni u pokvarenu teretanu. Pokretne jedinice sadržale su ličnu opremu, sisteme održanja života, motore i gorivo koje im je omogućavalo da odlete od broda na orbiti do Marsovog meseca nazvanog po grčkoj reči za užas.
     'Mars 1' i 'Mars 2', koji su polako rotirali na nekoliko kilometara iza njih, izgledali su kao minijaturni modeli, beli i nemi, beživotni i očajnički daleki.
     Za Konojea, Deimos je predstavjao ružnu, nepravilnu, tamnosivu grudvu izbušenog kamena koja zaklanja zvezde, prekrivajući pola neba. Ogromna. Preteća. A Mars je izgledao užasno veliki, preteći masivan. Iz ove perspektive, moćna ogromnost crvene planete nadvijala se nad njim, nadnoseći mu se nad glavu, pritiskajući ga, istiskujući mu dah iz pluća. Tri ogromna vulkana na Tarzisu i još veći krater planine Olimpus izgledali su kao da pilje u njega kao četiri čudovišna, okrugla oka demona, besramno zagledanog.
     Japanski geohemičar više je od tri godine vežbao za ovaj trenutak. Prošao je sve simulacije na Zemlji i proveo duge nedelje nulte gravitacije na orbitalnim stanicama oko Zemlje. Detaljno se pripremio za sprovođenje prvog direktnog proučavanja Marsovih meseca. Posle njega, na red su čekali ruski geolog i američki geofizičar. No, u ovom trenutku Japan je imao prvenstvo.
     Pa ipak, Konoje nije računao na taj ogromni, crveni prostor koji se nadosio nad njim kao moćna, opipljiva sila. Ovo nije bila simulacija. Mars je lebdeo nad njim i mogao je da oseti kako ga pritiska kao mnogooki demon, besan i pun zahteva. Nešto iz dalekog detinjstva probudilo se u njemu i počelo da vrišti. Neki davno zaboravljeni košmar sada mu je rastrzao um. Morao je da pobegne. Da pobegne!
     Konoje je slepo pokrenuo pogon svoje pokretne jedinice. Uspaničeno je bežao od moćnog Marsovog prisustva.
     "Čekaj!" povikao je Tolbuhin. "Šta to radiš?"
     Konoje se sve više udaljavao od Marsa, od Deimosa, od broda u kome je živeo više od devet meseci. Čvrsto je stezao kontrole pogona, kao katatoničar ili kao da ga je već obuzela mrtvačka ukočenost.
     "Stani!" vikao je Tolbuhin, toliko uzbuđen da je prešao na ruski. "Budalo, poginućeš!"
     No, Konoje je bežao, uspaničen, nesposoban da govori. Kosmonaut je pokrenuo svoje motore i pojurio za njim, mada su mu u slušalicama odjekivala besna naređenja ekipe sa 'Marsa 2' koja je nadgledala čitav poduhvat.
     Zahvaćen bezdušnim udarom slepe prirode, Konoje se pretvorio u minijaturni asteroid. Pri punom pogonu, gorivo mu je brzo ponestalo. U vakuumu bez trenja, kakav vlada u svemiru, nastavio je da leti u istom pravcu, pravo u beskrajni ponor između svetova.
     Tolbuhin nije mogao da ga uhvati. Za nekoliko sekundi prisetio se obuke - u čemu su mu pomogli panični povici kontrole koji su mu i dalje odjekivali u slušalicama. Promenio je smer i uputio se ka bezbednosti, unutar 'Marsa 2'.
     Trebalo je oko dva sata da spasilačka ekipa stigne Konojea jednim od vozila za slučaj opasnosti koje su svi nazivali 'remorker'. Japanski naučnik još je imao vazduha za nekoliko sati u svom skafandru. Grejači i ostala oprema takođe su radili.
     Ali bio je mrtav. Autopsija, koju je na 'Marsu 2' odmah izvršila dr Jang, pokazala je da je uzrok smrti bilo moždano krvarenje. Tolbuhin je odmahnuo glavom kada je čuo dijagnozu.
     "Umro je od straha", promrmljao je Rus. "Umro je od deimosa, od užasa."









SOL 9: VEČE
     "Znači, umro je prirodnom smrću", rekao je Džejmi.
     Voznesenski je slegnuo ramenima. "Ali da li bi umro da je ostao na Zemlji? Ili da nije pošao u vanbrodsku misiju?"
     Džejmi je takođe slegnuo ramenima. "To nikada nećemo saznati."
     Nalazili su se u tesnoj vazdušnoj komori i polako se izvlačili iz skafandara, umorni od celodnevnog posla, utučeni zbog vesti sa orbite.
     "I dalje ne razumem zašto nam je dr Li naredio da se vratimo u bazu", gunđao je Džejmi. "Zar ne shvata šta smo ovde našli?"
     "A šta smo našli?" nasmešio se Voznesenski. "Optičku varku?"
     "Pa... možda", priznao je Džejmi.
     "Kada se vratimo u bazu, tražićemo od ekipe na orbiti kompjutersko uvećanje video traka. Ako ima ikakvih izgleda da su te tvorevine delo ljudskih ruku... dobro, delo marsovskih ruku - svakako ćemo se vratiti ovamo."
     "Ovo je nešto više, Mihaile. Ovaj kanjon je otvorena knjiga, čitava istorija planete. Treba da budemo ovde, da proučavamo sve što stenje može da nam kaže. Žoana i ostali biolozi treba da budu tamo dole, gde se magla zadržava čitav dan. Tu ima najviše izgleda da nađu život."
     Voznesenski je upravo svlačio termo-rublje. Džejmi je još bio u donjem delu skafandra, naslonjen o zid da bi skinuo čizmu.
     Rus je pogledao crvenu prašinu na Džejmijevim čizmama i glasno šmrknuo. "Miriše drugačije od Meseca."
     "Šta?"
     "Posle šetnje po Mesecu, vozilo se oseća kao da je neko u njemu opalio iz pištolja. Mesečeva prašina koja se nakupi na skafandru i čizmama ima miris goretine. A ovo ovde..." prevukao je prstom preko tankog sloja rđe na rukavu svučenog skafandra - ova marsovska prašina miriše drugačije."
     Džejmi je nabrao nos. "Sada kad si pomenuo - tako isto se oseća i pod kupolom, zar ne?"
     Voznesenski je klimnuo glavom i potegao rukav svog skafandra; ovaj je odskočio uz blago šuštanje glatkih teflonskih zglobova.
     "Pomiriši."
     Džejmi je onjušio metalnu ruku. Snažno. Oštro. Potom je uzeo svoju rukavicu sa police gde ju je ostavio. Negde duboko u sećanju pojavila mu se slika približavanja oluje, neobično i jezivo popodnevno svetlo, letnji vazduh težak i miran. Munje koje svetlucaju pod tamnim oblacima što se približavaju.
     "Da. Čudan miris. Gotovo kao... je li moguće da je to ozon?"
     Voznesenski je protrljao oči. "Da, mislim da si u pravu. Ozon."
     "Tle je zasićeno superoksidima", rekao je Džejmi.
     "A pod visokom temperaturom ovde unutra oni se raspadaju, kao da se prašina žari."
     Sada su i Džejmija pekle oči. Vauzdušna komora u roveru bila je mnogo manja nego pod kupolom. "Možda bi trebalo da iziđemo iz komore."
     "Tek pošto očistimo skafandre."
     Džejmi je konačno skinuo čizme i izmigoljio se iz donjeg dela skafandra. Detaljno su usisali prašinu, ali snažni miris ipak je ostao. Potom je pošao za Voznesenskim kroz ulaz koji je vodio u glavno odeljenje prednjeg dela rovera.
     "Oho", rekao je Džejmi, trepćući, "ovde je kao u centru Hjustona."
     "Ozon će se brzo raspasti", rekao je Voznesenski. "Pretvara se u molekularni kiseonik. Bezopasan je."
     Džejmi je počeo da razgleda gusto nabijene police sa opremom. "Trebalo bi da imamo gasni hromatograf sa masenim spektrometrom, zar ne? Ne verujem da su oba pozadi u tovarnom odeljenju."
     Voznesenski je pokazao najnižu policu. "Ovo je četvoropolni aparat. Magnetni je u skladištu."
     "I on će biti dobar." Džejmi je kleknuo da izvuče instrument sa police. Gasni hormatograf i maseni spektrometar analizira hemijski sastav materije, bukvalno atom po atom. Bio je uredno spakovan u sivu plastičnu kutiju, neobično lak. Po oznaci proizvođača videlo se da je japanski.
     "Hoću da proverim nivo ozona u vazdušnoj komori. Da vidim kako se razlaže i šta se još možda oslobađa iz tla."
     "Dobro", rekao je Voznesenski.
     "Postaviću ga u komori i povezaću ga sa pomoćnim ekranom u kabini. Ti spremi večeru. Umirem od gladi."
     Rus se malo namrštio. "Ti meni izdaješ naređenja? Ja sam komandant."
     Džejmi je već počeo da otvara komoru, držeći pod miškom spektrometar. Sada se preko ramena osvrnuo ka kosmonautu.
     "Ja izdajem naređenja, Ameru. Ti postavi aparat, a ja ću spremiti večeru."
     "Da, šefe", nasmejao se Džejmi.

     Žoana je posmatrala ekran dok su prvo Voznesenski, pa onda Džejmi podnosili dnevni izveštaj. Sedela je na paučinastoj stolici u biološkoj laboratoriji, opkoljena kabastom opremom sa svih strana. U laboratoriji se osećala gotovo kao kod kuće; mikroskopi, izolacione komore i police pune staklarije činili su da se oseća mnogo udobnije i bezbednije ovde nego u ogoljenoj sobici koja joj je služila za odmor.
     Povezala je svoj kompjuter sa komunikacionim sistemom baze, kako bi nasamo pratila izveštaj terenske ekipe. Džejmijevo lice delovalo je ozbiljno, ali srećno. Nije se zaista smešio, ali dok je opisivao današnja zapažanja, u očima je imao uzbuđenje kakvo nikada ranije nije primetila kod njega.
     "Ovde je trebalo da se spustimo", govorio je, gledajući sa ekrana kao da zna da će sa druge strane videti nju. "Ovde ima vlage, a spreman sam da se kladim kako je temperatura dole, na dnu kanjona, znatno viša nego ovde na otvorenom."
     Nastavio je, blistavih očiju, da opisuje kamene strukture koje su mu toliko ličile na sela na liticama jugozapadne Amerike.
     "Privlačan crveni đavo, je li?"
     Žoana se trgla na stolici. Toni Rid je stajao iza nje, ovlaš naslonjen rukom na prozirni plasitčni poklopac prazne izolacione komore. Ispod kombinezona boje kože nosio je crni džemper sa rol-kragnom. Jedan ugao usna bio mu je izvijen u neobičan, sarkastičan osmeh. Žoana je na trenutak bez reči zurila u njega. Ridovo lice kao da se podelilo na dva: polovina se smešila, a polovina ne.
     "Džejmi ima dobre razloge za proučavanje kanjona", rekla je. "Izgledi za pronalaženje živih organizama, ili makar fosila iščezlih vrsta..."
     Rid joj je prišao bliže, izvukao drugu stolicu i objahao je. Pokazao je ka ekranu. "Naš mladi Indijanac misli, izgleda, da je našao ruševine drevnog sela. Kako uobraženo."
     U Žoani je iznenada planuo gnev. "Otkud znaš da je uobraženo? Kako možemo išta reći o ovom svetu sve dok ga čitavog ne istražimo?"
     Rid se još šire nasmešio. "Nisam tip kockara, ali spreman sam da se kladim u veliku svotu da se na Marsu neće pojaviti drevne civilizacije."
     "Da, a pre sto pedeset godina bi se kladio da Šliman nikada neće naći ruševine Troje."
     "Bože, baš smo besni!" nasmejao se Rid.
     Žoana se ponovo zagledala u kompjuter, ali na ekranu se sada videlo mračno lice Voznesenskog. Isključila ga je.
     "U pravu si, naravno", lako se predao Rid. "Ne sme se brzopleto zaključivati - pa ma kakvi zaključci bili."
     Žoana je to primila kao izvinjenje.
     "Džejmi dobro radi, zar ne?" upitao je Rid, ne očekujući odgovor. "Drago mi je što smo ga ubacii u ekipu."
     "On je odličan naučnik", složila se Žoana.
     "Mnogo bolji od Hofmana, mada se pitam kako bi se DiNardo snašao ovde."
     "Kako to misliš?"
     Rid se obema rukama nalaktio na sto iza leđa, opušten kao da sedi u svom londonskom pabu. "Pa, znaš da DiNardo ima ogroman ugled. Da je on video to što je video Džejmi u Velikom Kanjonu, pitam se da li bi mu ugled bio dovoljno veliki da premesti tamo našu bazu."
     "Čitavu bazu?"
     Rid je blago nakrenuo glavu, od čega mu je preko čela pao dečački pramen kose boje peska. "Ako je Džejmi u pravu i ako je kanjon najbolje mesto za potragu za životom, onda bi trebalo tamo da makar uspostavimo pomoćnu bazu, zar ne?"
     Žoana je polako klimala glavom. "Ali ne možemo pokupiti čitavu kupolu i premestiti je."
     "Pošto je onaj glupi Japanac uspeo da pogine", odgovorio je Rid, "kontrola misije verovatno neće dozvoliti više ništa što i za milimetar odstupa od zvaničnog rasporeda rada."
     "Ali raposred je zamišljen kao promenljiv! Ne mogu nas držati u ovoj rutini kao da smo lutke."
     "Misliš? Meni se, opet, čini da bi DiNardo, da je ovde, već razrađivao plan kako da se uspostavi logor na dnu kanjona."
     "Pa to i Džejmi želi, zar ne?"
     "Izgleda. Ali on već ima problema sa političarima kod kuće, zbog onog Navaho govora koji je održao kad smo se spustili. Sumnjam da će njegove preporuke biti prihvaćene na najvišem mestu."
     Žoana se zagledala u lekarevo lice. Više se nije kezio. Sada je delovao potpuno ozbiljno.
     "Mogu da razgovaram sa ocem o tome", rekla je. "Sigurna sam da on već zna za mogućnost - ili će saznati, čim današnji podaci stignu u kontrolu misije."
     "Da, tvoj otac svakako može da pomogne. Ipak, ja se više uzdam u DiNarda. Ako bismo dobili njegovu saglasnost za podizanje pomoćnog logora u kanjonu, mislim da bi nam to strašno pomoglo."
     Žoana je osetila da je obuzima uzbuđenje. "Da! Naravno! Kako bi mogli da se ne slože sa ocem DiNardom!"
     "Zaista, kako", složio se Rid.
     "Lično ću mu se obratiti", rekla je Žoana. "I predložiću ocu da računa i na njegovu pomoć."
     "Da, to je dobro."
     "Poslaću poruku odmah, još večeras. Smesta."
     "Dobro je", rekao je Rid. Ustao je i protegao se. Potom se sagnuo ka Žoani i šapnuo: "Možemo mnogo postići, ti i ja, radeći iza kulisa."
     "Oh, da. Hvala ti. Zahvalna sam ti na pomoći."
     "Ma nije to ništa, draga moja."
     No, dok se nonšalantno udaljavao iz biološke laboratorije, uputivši se prema svojoj sobici, Rid je razmišljao: zagrejala se za Džejmija, to je sigurno. Sada treba tako da postupam da on ostane tamo u Velikom Kanjonu, a ona da bude ovde. Hiljadu kilometara razdaljine daće mi dovoljno manevarskog prostora. Imaću je, pre ili kasnije. Treba mi samo strpljenje. I malo pomoći, koju će mi sama pružiti. Kako je to lepo!
     Čak je počeo i da zvižduće, bezglasno, dok je prolazio kraj trpezarije gde je većina ostalih trenutno sedela i raspravljala o najnovijim događajima kao đaci na odmoru. Rid nije obratio pažnju na njih, nego je pošao prema svom krevetu i snovima.

     Džejmi i Voznesenski sedeli su u kabini rovera i podnosili večernji izveštaj. Čim su završili sa zvaničnim dužnostima, Pit Konors ih je upoznao sa reakcijama na Konojeovu smrt. Dok je na glavnom ekranu u kabini posmatrao astronautovo zabrinuto lice, Džejmi je često bacao pogled i na pomoćni ekran. Svetlucave krivulje pokazivale su da je ozon koji je isparavao iz marsovske prašine u vazdušnoj komori sada sveden gotovo na nulu.
     "Nesreća nas je sve pogodila", zabrinuto je govorio Konors. "Dr Li priča sa Kalinjingradom gotovo četiri sata neprestano. Bog zna šta su smislili da urade."
     "Ali sa opremom je sve bilo u redu", rekao je Džejmi. "Kosmonaut i ostali deo ekipe radili su onako kako je obuka nalagala. Konoje je imao moždani udar."
     "Ili se iz nekog razloga uspaničio, pa je zato dobio udar", ozbiljno je dodao Voznesenski.
     Konors je takođe bio veoma ozbiljan. "Šta god da se desilo, političari su poludeli. Ne izgleda dobro kada neko pogine..."
     "On nije poginuo", obrecnuo se Džejmi. "Umro je."
     "Misliš da je to važno u Tokiju? Ili u Vašingtonu?" režao je Konors.
     "Pa, verovatno i nije."
     "Poći ćemo nazad odmah ujutro", rekao je Voznesenski. "Tako glase naređenja. U međuvremenu, emitovaću ti sve video trake i druge podatke koje smo prikupili."
     "U redu. Podesiću kompjuter da prima vašu emisiju."
     Čak nije ni pomenuo selo u pukotini, shvatio je Džejmi. Ni jednom jedinom rečju.
     "Mogu li da razgovaram sa dr Patelom?" upitao je Konorsa. "Je li tamo?"
     "Naravno."
     Za nekoliko trenutaka na ekranu se umesto Konorsa pojavilo okruglo, tamno lice geologa iz Indije. Oba geologa u misiji su Indijanci, pomislio je Džejmi bez humora. Neprevodiva igra reči: na engleskom se rečju 'Indian' označava i Indijanac i Indijac - prim. prev. Izgleda da je Kolumbo ipak imao neko predosećanje.
     Patelova tamna koža uvek je sijala, kao da je prekrivena tankim slojem znoja ili ulja. Oči su mu bile krupne i vodnjikave, pa je izgledao kao nedužno dete na ivici suza.
     "Rava, bio bih ti zahvalan ako bi sa O'Harom provukao video trake što smo ih danas snimili kroz program za prepoznavanje oblika", rekao je kolegi geologu.
     "Želiš li da nešto posebno ispitamo?"
     Džejmi je shvatio da njegov kolega nije slušao izveštaj. Verovatno je bio zauzet razgovorom sa ostalima povodom nesreće.
     "Videćeš formaciju stenja u pukotini litice", rekao je. Malo je oklevao pre nego što je nastavio. "To... gotovo da izgleda kao hotimice podignuta zdanja."
     Tamne vodnjikave oči postale su još okruglije. "Zdanja?" zacičao je Patel. "Veštačke građevine?"
     Džejmi je primorao sebe da ostane miran. "Izgledi da su stvarno veštačke užasno su mali; to ti je jasno koliko i meni." Uzdahnuo je. "Ali strašno me podsećaju na naseobine u liticama koje sam viđao na jugozapadu."
     Patel je malo žmirkao pre nego što je odgovorio. "Da, naravno. Pažljivo ću proučiti trake. Zamoliću dr O'Haru da ih provuče kroz program prepoznavanja oblika. Dok se budeš vratio, podaci će biti detaljno analizirani."
     "Hvala", rekao je Džejmi. Obuzelo ga je nerazumna sumnja da će ova dvojica namerno izokrenuti podatke i pomešati slike, kako bi selo koje je video izgledalo kao obična gomila kamenja.
     Konačno se uvukao u krevet. Voznesenski je isključio sva svetla osim onih na kontrolnoj ploči u kabini.
     "Lepo spavaj, Džejmi", rekao je Rus, zevajući i protežući se na suprotnom ležaju.
     "I ti, Mihaile."
     Blagi noćni vetar Marsa milovao je parkirani rover, gladeći metalni oklop na svega koji centimetar od Džejmijevih načuljenih ušiju. Trudio se da u vetru uhvati neki glas, makar zavijanje davno mrtvih marsovskih duhova. Nije uspeo.
     U ovim noćima nema duhova, sanjivo je pomislio. Osećao se razočarano.









SMRT
     Crveni svet nije samo dalji od Oca Sunca nego plavi. Takođe je mnogo bliži malenim svetovima koji se još roje na ivici ponora, delićima i komadićima zaostalim od vremena početka. Oni često naleću na crveni svet, urlajući kao čudovišta dok ostavljaju demonski trag preko crvenog neba.
     Mali, hladan, zasipan nebeskim demonima, sa sve manje vode i vazduha; da je na njemu i bilo ikakvog života, morao bi se strašno boriti da održi tinjanje iskre postojanja.
     Čak i tako, smrt pogađa brzo i bez mislosti.
     Jedan od najvećih đavolskih svetova prišao je dovoljno blizu crvenom svetu da oseti njegovo privlačenje. Bila je to ogromna kamena planina koja je tutnjala kroz tamu svemira, hiljadu puta veća od stene koja je načinila Meteorski Krater južno od zemlje u kojoj živi Narod. Hiljadu hiljada godina poigravao je oko crvenog sveta, približavajući mu se i ponovo udaljavajući u dubinu i prazninu. Kao obredni plesači Naroda, kretao se u skladu sa večnošću. Svaki put kad bi se približio crvenom svetu, bilo je to sve bliže, a svaki promašaj predstavljao je trenutno odlaganje, obećanje onoga što će doći.
     Konačno se zario u crveni svet, urlajući kao sve sile pakla dok je ponirao u tle. Pod tom ogromnom silom stenje se istopilo gotovo do samog jezgra crvenog sveta. Nepojamni oblak usijane prašine šiknuo je visoko u atmosferi i brzo se raširio od pola do pola. Udar je odzvanjao čitavim telom izmučenog crvenog sveta, podižući tle na suprotnoj strani globusa u ogromni mehur. Vazduh crvenog sveta gotovo je sasvim oduvan.
     Tama je pokrila lice crvenog sveta. Nije bilo dana; samo crna noć. Vode su se zamrzle, a kasnije ih je pokrila crvena prašina koja se spuštala kroz žalosno redak vazduh. Pokorica je opet očvrsla, ali duboko unutra stenje je još bilo zagrejano do belog usijanja, tečno, ključalo. Vulkani su bljuvali vatru još hiljadama godina.
     Kada se nebo konačno razvedrilo, crveni svet je predstavljao prizor potpunog uništenja. Mora su nestala. Atmosfera se pretvorila u bledu senku onoga što je nekada bila. Tle je bilo golo. Život, ako je ikada i postojao na crvenom svetu, sada se više nigde nije video.









ZEMLJA
     NJUJORK: Alberto Brumado začkiljio je kada su se upalili reflektori; oči su mu se tek postepeno navikle na sjaj. Koliki deo života sam proveo po televizijskim studijima, upitao se. Mora da su u pitanju godine, i to mnoge, ako se saberu svi minuti i sati.
     Ipak, prvi put otkako je pamtio, bio je nervozan zbog predstojećeg intervjua. Ne zato što je ovo bila američka televizija. Ne zato što će morati da se suoči sa tri iskusna novinara - po jednim iz uglednih dnevnih novina, nedeljnih časopisa i ogranka TV mreže vesti. Suočavao se sa takvima i ranije.
     Trema od koje mu je podrhtavalo srce postojala je zato što su novinari nanjušili krv. Smrt dr Konojea privukla je ajkule; kružile su oko onoga što su smatrale da je smrtno ranjeni 'Projekat Mars'. U ovom intervjuu neće biti uviđavnosti niti belih rukavica. Brumado je znao da ga očekuje težak posao.
     Tehničari su bili podjednako ljubazni, kao i obično. Pozamašna šminkerka mu se smešila i ćaskala s njim dok ga je premazivala slojevima šminke. Dok je još sedeo u njenoj stolici, došla je producentkinja. Stojeći iza njega i obraćajući se njegovom odrazu u velikom ogledalu, uveravala ga je da samo treba da bude prirodan, da bude to što jeste, i da će ga publika smesta zavoleti. Mlada pomoćnica producenta, mlađa od njegove kćeri, učinila je sve što je mogla da mu pomogne da se opusti. Naviknuta na nasmešene i ljigave političare i blistave starove koji kriju svoju tremu gomilom beznačajnosti, ponudila je Brumadu kafu, osvežavajuća pića, čak i koktel 'Bladi Meri'. Napeto se smešeći, odbio je sve osim vode.
     Sada se nalazio u studiju, sa tehničarima sakrivenim iza kamera i električarem koji mu je kačio bežični mikrofon za kravatu, odmah ispod brade.
     Voditelj emisije stigao je na jarko osvetljenu scenu, preko dve tapacirane stepenice, i prišao fotelji kraj Brumadove.
     Pružio mu je ruku. "Molim vas, nemojte ustajati, dr Brumado. Vrlo ste ljubazni što ste pristali da dođete u tako kratkom roku."
     "Hoću da razvejem sve sumnje koje možda postoje u javnom mnjenju oko ove nesreće", odgovorio je Brumado dok je voditelj sedao. Njegov mikrofon već je bio na mestu, jedva vidljiv na tamnoplavoj kravati. Takođe je nosio minijaturnu slušalicu boje kože, nameštenu kao aparat za sluh.
     "Dobro, dobro", odsutno je rekao voditelj, već zagledan u beleške koje su se pojavljivale na malom ekranu ugrađenom u stočić pred stolicama, tako da ga kamere nisu videle.

     Troje inkvizitora stiglo je zajedno, nasmešeni, ćaskajući međusobno. Dva muškarca i žena čija je crna kosa blistala kao metalni šlem. Svi su se rukovali. Brumado je pomislio na boks. Sada svako u svoj ugao i neka počne tuča.
     Pomoćnik režisera žurno je izlazio na svetlo i zalazio među kamere. Veliki časovnik ispod monitora odbrojavao je poslednje sekunde, a kazaljka je uočljivo zastajala na svakom podeoku.
     Pomoćnik režisera mahnuo je voditelju.
     "Dobro jutro, i dobro došli u emisiju 'Suočavanja'. Danas imamo zadovoljstvo da pozdravimo dr Alberta Brumada..."
     Brumado je osetio da mu se puls ubrzava dok je voditelj predstavljao troje 'uglednih novinara' koji će ga ispitivati.
     "Na početku", rekao je voditelj, okrenuvši se ka Brumadu, "voleo bih da vam postavim osnovno pitanje: kakve posledice ima smrt dr Konojea po 'Projekat Mars'?"
     Brumado je namestio svoj očinski osmeh, kao i uvek u intervjuima. "Imaće samo mali uticaj na istraživanje Marsa. Misija je od početka planirana sa pretpostavkom da istraživanje udaljene planete nosi sa sobom opasnosti. Zato u obe ekipi postoje rezerve za svakog naučnika i svakog astronauta. Ekipa će moći da nastavi istraživanje Marsa, naravno, pa i da radi na Deimosu i Fobosu, što je trebalo da bude zadatak dr Konojea..."
     "Znači li to da smrt jednog čoveka vama ništa ne znači?" prekinuo ga je jedan novinar, namršten kao demon.
     "Naravno da mi znači", odgovorio je Brumado. "Znači svima nama, naročito ženi i deci dr Konojea. Ali to neće zaustaviti istraživanja Marsa i njegovih satelita."
     "Šta je pošlo naopako, dr Brumado?" upitala je žena. Ona je bila TV reporter, obučena u upadljivu crvenu suknju i mušku košulju.
     "Ništa nije pošlo naopako. Dr Konoje je dobio moždani udar. Pretpostavljam da mu se to moglo desiti i u kancelariji u Osaki. Ili kod kuće."
     "Ali desilo se na Marsu."
     "Desilo se tokom vanbrodske aktivnosti", primetio je novinar iz časopisa. "Da li je to pospešilo moždano krvarenje? Da li je bestežinsko stanje takav činilac?"
     Brumado je odmahnuo glavom. "Bestežinsko stanje nema nikakve veze sa tim. Zapravo, mikrogravitacija utiče povoljno na kardiovaskularni sistem."
     "Kako to da je prihvaćen za tako rizičan posao ako je imao problema sa cirkulacijom?"
     "Nije imao problema sa cirkulacijom."
     "Pa umro je od moždnog udara!"
     "Ali nije imao nikakvu medicinsku istoriju. Bio je detaljno ispitivan i testiran, kao i svi ostali članovi ekipe. Prošao je višegodišnju obuku i medicinske testove bez ikakvog nagoveštaja o problemu. Imao je samo četrdeset dve godine. Čak ni u porodičnoj medicinskoj istoriji nema pomena o kardiovaskularnim bolestima."
     "Pa kako onda objašnjavate moždani udar?"
     "Niko ne može da ga objasni. Desio se. To je nesreća. Vrlo tužno."
     "Ali nećete prekinuti misiju i nećete promeniti raspored rada?"
     Brumado se ponovo nasmešio, ovog puta da bi prikrio narastajući gnev. "Kao prvo, ja nemam zvaničnu vlast nad 'Projektom Mars'. Ja sam samo savetnik."
     "Ma hajte, molim vas! Čitav svet zna da ste vi duša 'Projekta Mars'."
     "Nisam uključen u svakodnevno funkcionisanje projekta. I nemam nikakav službeni položaj. Moj uticaj se, zapravo, završio kada su brodovi pošli ka Marsu."
     "Hoćete da kažete da ako biste otišli u kontrolu misije u Hjustonu..."
     "U Kalinjingradu", ispravio ga je Brumado.
     "Nije bitno - ako biste otišli kod njih i posavetovali ih da prekinu projekat i vrate te ljude kući, u bezbednost, da vas oni ne bi poslušali?"
     "Nadam se da ne bi. Ako bih im dao takav savet, nadam se da bi bili dovoljno mudri da ga ne poslušaju."
     "Niste zabrinuti za bezbednost ostalih članova ekspedicije?"
     Brumado je oklevao samo delić sekunde, dovoljno da se seti da ne sme dozvoliti da ga navedu na izjave koje nije spreman da daje.
     "Morate biti svesni da ovo što se desilo nije nesreća, nije otkazivanje dela opreme, nije čak ni posledica lošeg planiranja. Čovek je pretrpeo moždani udar. Tog trenutka se nalazio na sto miliona kilometara od Zemlje, ali isto bi bilo i da se nalazio u svom krevetu."
     Okrenuo se i pogledao pravo u kameru na kojoj je bilo uključeno crveno svetlo. "Treba li da prekinemo istraživanje Marsa zato što je jedan čovek umro? Da li su Amerikanci prestali da se šire na zapad zato što su pioniri na granici umirali? Da li je istraživanje sveta prekinuto zato što su neki brodovi potonuli? Da smo prestajali da posežemo za znanjem iz straha od opasnosti, još bismo čučali u pećinama i skičali kad god bi napolju udario grom."
     Voditelj mu se široko nasmešio. "Nastavićemo odmah posle ove važne poruke."
     Svetla su se prigušila. Brumado je posegnuo za čašom vode koja ga je čekala na stolu.
     "Dobar tajming. Odlično nam ide", rekao je voditelj. "Samo nastavite."
     Drugi deo emisije ličio je na prvi: ispitivači su se ponašali kao tužiteji, a Brumado je branio 'Projekat Mars' od njihovih prilično otvorenih optužbi zbog neosetljivosti ili čak i nesposobnosti.
     "I uprkos svemu što se desilo", režao je namršteni novinar, "zaista ne prihvatate pomisao da je tamo napolju suviše opasno za ljudska bića?"
     Brumado je tu odigrao adut: "Jedno od tih ljudskih bića je moja kćer. Da sam mislio da se nalazi u neprihvatljivo opasnoj situaciji, verujte mi, učinio bih sve što je u mojoj moći da vratim čitavu ekipu pravo kući."
     Tokom sledeće pauze za reklame opet se javio voditelj. "U redu, imaćemo još pet minuta za zaključak. Da li smo propustili nešto bitno?"
     Brumado je blago odgovorio. "Nismo još rekli ni reči o onom što je dosad otkriveno na Marsu."
     "U redu. Baš dobro." Voditelj je pogledao troje ispitivača. Klimali su glavom, ali bez imalo oduševljenja.
     Pomoćnik režisera mahnuo je voditelju i crveno svetlo na kameri uperenoj u njega ponovo se upalilo. Pre nego što je stigao da progovori, upao je onaj namršteni novinar: "Voleo bih da znam šta smo dosad dobili od ove misije? Jesu li naučnici našli išta na Marsu što bi opravdalo troškove od pet stotina milijardi dolara?"
     Brumado je ponovo namestio osmeh. "Ta cifra je prilično preterana u odnosu na stvarne troškove misije. I, naravno, troškove je delilo gotovo trideset zemalja. Sjedinjene Države nisu same podnele taj teret."
     "Da, ali..."
     "Načinili smo značajna otkrića na Marsu." Brumado ga je prekinuo. "Veoma značajna otkrića. Ekipe na tlu spustile su se tek pre nedelju dana, a već su našle vodu - eliksir života."
     "Zakopanu u dubini i smrznutu", rekla je novinarka.
     "Ali ne i tragove života", dodao je novinar.
     "Zasad."
     "Očekujete da će naći život na Marsu?"
     "Sada sam veći optimista nego pre nedelju dana", rekao je Brumado, ovog puta isreno nasmešen. "Izgleda da postoje velika područja permaslane. A sudeći prema poslednjim izveštajima geologa koji je pošao do Valis Marinerisa - to je Marsov Veliki Kanjon - tamo se svakog jutra javlja magla. To znači vlagu. A na dnu kanjona temperature mogu biti značajno više nego drugde. Tamo možda ima života."
     Novinar je pogledao Brumada svetlucavim očima. "Da budemo iskreni - vama treba otkriće života na Marsu da biste opravdali ovaj užasno skup program. Morate da budete optimista, zar ne?"
     "Želim da se program nastavi, to je tačno. Ono što je prva misija do sada otkrila već je više nego dovoljno da opravda narednu misiju."
     "Još pet stotina milijardi?"
     "Ni blizu te svote. Većina troškova za razvoj i konstrukciju već su plaćeni. Druga ekspedicija koštaće mnogo manje od prve. Zapravo, naredne misije amortizovaće troškove koje smo već imali i dati nam nove vrednosti u zamenu za novac koji smo već investirali."
     "I time", javio se voditelj, nagnuvši se između Brumada i novinara, "moramo završiti emisiju. Vreme nam je isteklo. Želeo bih da se zahvalim..."
     Brumado se zavalio u fotelji i opustio se. Kasnije će pregledati snimak emisije, ali tog trenutka je smatrao da je dobro izneo sve što je trebalo da kaže.
     I niko nije ni pomenuo pitanje američkog Indijanca i njegov uticaj na političku situaciju u Sjedinjenim Državama. Za to možemo da zahvalimo Konojeu. Nije umro uzalud.
     Reflektori su se pogasii i prišao je električar da mu skine mikrofon. Troje novinara odradilo je obavezno opraštanje i brzo se uputilo ka malom baru u dnu studija.
     "Zaslužili ste piće", rekao mu je voditelj.
     "Hvala, dobro bi mi došlo."
     Brumado je nameravao da ovih nekoliko nezvaničnih minuta iskoristi da malo obavesti ispitivače. U ovakvim i sličnim prilikama neosetno je prosvetlio stotine raznih novinara.
     Sa novinarima je već razgovarala jedna mlada žena, plavuša sa pravim američkim izgledom osobe koja mnogo boravi napolju. Predstavila se kao Edi Elgin, novajlija u Njujorku - i lični prijatelj Džejmsa Votermena.
     Brumado je na pominjanje tog imena smesta postao oprezan.
     "Kako je on?" upitala je Edit. "Nisu me pustili da razgovaram sa njim otkako se spustio na Mars."
     "Vi ste novinar?" upitao je Brumado.
     Edit mu je uputila svoj najbolji teksaški osmeh. "Ja sam savetnik u odeljenju vesti. Iskreno rečeno, gospodine Brumado, zapravo tražim posao."
     "Poznavali ste dr Votermena u Hjustonu?"
     "Bili smo veoma bliski prijatleji. A sad mi ne daju da pričam sa njim."
     Njen osmeh je osvojio Brumada i razvejao mu sumnje. "Nećete da ga intervjuišete?"
     "Hoću samo da razgovaramo nekoliko minuta, da vidim da li je dobro i... pa, da vidim da li i dalje..." Edit je namerno prekinula rečenicu.
     Uprava misije ne može držati Votermena daleko od sveta, pomislio je Brumado. Uzvratio joj je osmeh. "Videću šta mogu da učinim."
     "Oh, hvala vam! Vi ste najljubazniji i najdraži čovek u čitavom 'Projektu Mars'!"

     VAŠINGTON: Albertu Brumadu se dopadalo da ga lepa mlada žena smatra ljubaznim i dragim. I uticajnim. Ali, zapravo, nije smatrao sebe veoma uticajnom osobom. "Ne postoje nezamenljivi ljudi", često je govorio. "Da nisam ja predvodio napore za osnivanje 'Projekta Mars', našao bi se neko drugi."
     No, i japanski i ruski direktor projekta odmah su pristali na to da dođu u Vašington na razgovor sa svojim američkim kolegom i sa Brumadom - ne samo zato što su morali da rasprave hitan problem, nego zato što su, zapravo, želeli da poštede Brumada barem jednog dugog interkontinentalnog leta. Hipersonični avioni mogu da pređu pola planete za dva sata, ali ljudi koji njima putuju ipak pate od vremenske razlike. Ruski i japanski direktor projekta zaključili su, istovremeno i nezavisno jedan od drugog, da treba da poštede svog uglednog zaštitnika takvog problema.
     Pravo sa intervjua u Njujorku Brumado je odleteo za Vašington, na sastanak sa njima u kancelariji američkog direktora projekta, u štabu NASA na Aveniji Nezavisnosti. S obzirom na to kakve su inače vladine kancelarije, ova nije bila ništa naročito: soba dovoljno velika za ovalni konferencijski sto i veliki pisaći sto od mahagonija, postavljene u obliku slova 'T'. Zidovi su bili prekriveni mapama i fotografijama Marsa, kao i fotografijama raketa kako uzleću na repu plamena i dima. Iza direktorovog stola nalazila se tabla sa ličnim fotografijama, na kojima se nalazio direktor sa velikima i moćnima: predsednicima, ministrima, čak i televizijskim ličnostima.
     Američki direktor 'Projekta Mars' nekada je, pre mnogo godina, bio sjajan inženjer. Sada je bio sjajan političar, vičan veštinama opstanka u vašingtonskoj džungli i iznalaženja novca neophodnog za projekat. Ipak, nije izgledao kao oličenje 'bezličnog birokrate'. Nosio je udobne kaubojske čizme uz poslovno odelo i vrlo klasičnu kravatu. Njegovo mesnato lice bilo je preterano rumeno, sa kosom gustom i plameno riđom uprkos prošaranosti sedim vlasima. Iza naočara bez okvira oči su mu plamtele snagom; i dalje mu je bilo stalo do onoga čime se bavio. Mars za njega nije bio program, nego životno delo.
     "Drago mi je što ste došli u moju skromnu kancelariju", rekao je ostalima, uz nagoveštaj teksaškog razvlačenja u dubokom glasu. Čak ni godine svedočenja pred Kongresom nisu to uspele da uklone.
     Bio je ležerno zavaljen u jednoj od fotelja oko velikog stola, sa čizmama na stolu i olabavljenom kravatom. Brumado je seo kraj njega. Rus i Japanac smestili su se preko puta.
     Nijedan od njih nije se smešio; nosili su savršeno krojena odela sa uredno vezanim kravatama; ali sličnosti su se tu završavale. Rus je bio ćelav, ispijen, mršav i nezadovoljan. Brumada je podsetio na melanholičnog filmskog glumca koga je gledao kao mladić; uvek je igrao emigrante koji pate za Majkom Rusijom. Japanac je bio nizak, nabijen energijom, sa tamnim očima koje su šarale na sve strane, a prstima je nervozno dobovao po stolu.
     "K'o što znate", počeo je Amerikanac, zabivši bradu u grudi da bi podigao list papira sa stola pred sobom, "u Ruskoj Federaciji se javilo ozbijno protivljenje tako brzom planiranju nove ekspedicije."
     Japanac se brzo oglasio. "Smrt profesora Konojea nije umanjila japansko oduševljenje za dalje misije. Ako ništa drugo, moj narod smatra da ih moramo podržati u znak sećanja na njega."
     Teksašanin je pogledao Brumada, a onda ostale direktore. "Da odmah raščistimo: šta vi mislite o novoj misiji?"
     "Sav sam za nju, naravno", smesta je odgovorio Rus. "I sam bih pošao, kad bi me pustili!"
     Japanac se nasmešio. "Da, naravno."
     "Koliko vidim", blago je rekao Brumado, "tu se svi slažemo. 'Projekat Mars' ne sme se završiti kao 'Projekat Apolo'. Moramo nastaviti istraživanje planete i njenih satelilta."
     Amerikanac je odgurnuo stolicu, koja je zaškripala na golom podu. "U redu", rekao je dok je polako ustajao. "Složili smo se šta želimo. Sada treba da smislimo kako da to i ostvarimo." Obišao je pisaći sto, polako se sagnuo, podigao poklopac i izvukao četiri čaše i bocu viskija 'Kentaki'. "Gorivo za mozak", rekao je uz sve širi osmeh.
     Tri sata kasnije boca je bila prazna, a Brumado, koji je jedva i dodirnuo prvu čašu, zaključivao je: "Potpredsednica mi je lično rekla da je spremna da da izjavu kojom podržava dalje istraživanje Marsa ukoliko dr Votermen da izjavu kojom podržava njenu kandidaturu."
     "Njenu izjavu treba imati napismeno", rekao je Amerikanac, gunđajući. "I to pre nego što naš Indijanac i otvori usta."
     "Nisam siguran da će dr Votermen pristati da da takvu izjavu", priznao je Brumado.
     "Onda ćete morati da ga nagovorite. Iskoristite svoju moć ubeđivanja. Uradio bih to lično", rekao je Teksašanin, "ali ako neko odozgo sazna da sam to radio, prikovaće mi muda na zid, a 'Projekat Mars' će otići niz vodu za deset sekundi."
     Japanac se obratio Rusu. "Kakva bi bila reakcija Ruske Federacije ako bi Sjedinjene Države izjavile da će podržati dalje misije?"
     Rus je slegnuo ramenima. "Ako i SAD i Japan budu za, mislim da će snage prosvetljenja u Moskvi steći dovoljno moći da prevaziđu protivljenje neprijatelja."
     Amerikanac je podigao obrve. "Je l' to znači da ili ne?"
     Svi su prasnuli u smeh. "Da", rekao je Rus. "Svakako, da."
     Potom su sva trojica direktora pogledala Brumada.
     "Pa, od vas zavisi, Alberto, stari druže", rekao je Amerikanac. "Niko od nas to ne može. Vi morate ubediti crvenog da podrži potpredsednicu."
     "Nadam se da će pristati", rekao je Brumado.
     "Ili će pristati ili se program prekida pošto se vrate na Zemlju."
     Brumado je klimao glavom. "Da li je Votermen sprečen da prima lične poruke? Da li ga drže izolovanog dok je na Marsu?"
     Trojica direktora nelagodno su se zgledala. Na kraju se oglasio Rus. "Kad je američka vlada odbila da emituje njegov intervju, smatrali smo da ne treba da ima daljeg dodira sa novinarima."
     "Koliko ja znam", dodao je Amerikanac, "nije ni pisnuo. Čini mi se da nije čak ni zatražio da pošalje bilo kakvu ličnu poruku."
     "Nikakvih ličnih razgovora?" upitao je Brumado. "Ni sa porodicom, ni sa prijateljima?"
     Rus je slegnuo ramenima. "Očito, niko nije pokušao da ga pozove, niti je on pokušao da zove nekoga."
     "Čak ni roditelje?"
     "Očito."
     "Zašto pitate?" upitao je Japanac.
     "Naleteo sam na jednu mladu ženu koja kaže da je Votermenova prijateljica i da joj nisu dozvolili da priča sa njim."
     Amerikanac se ponovo zavalio u fotelji. "Ne vidim zašto devojka ne bi snimila video traku, kao i svi ostali prijatelji i rođaci. Potom neka Votermen odluči hoće li joj odgovoriti ili ne. Tako smo postupali sa svim ličnim porukama, s obzirom na vremensku razliku i natrpan program koji imaju oni dole na površini planete."
     "To mi se čini u redu", rekao je Brumado. "Reći ću joj tako."









SOL 13: JUTRO
     "Kompjuter pokazuje da je tvoje 'selo' samo prirodna formacija stenja", rekao je Ravavišnu Patel.
     Džejmi je tvrdoglavo odmahivao glavom. "Prepoznavanje oblika uopšte ne pokazuje tako."
     "Bojim se da se moram složiti sa Ravom", rekao je Abdul al-Nagib. "Došao si do pogrešnog zaključka."
     Njih trojica - dva geologa i geofizičar iz Egipta - sedeli su na paučinastim stolicama pred kompjuterskim ekranom u geološkoj laboratoriji. Ova prostorija bila je odeljena od ostatka kupole, sa policama prepunim kamenja, prozirnih plastičnih kutija sa uzorcima kore i zapečaćenih bočica sa crvenim tlom. Na dugačkom stolu postavljenom uz jedan pregradni zid nalazila se oprema za analizu i kompjuteri, sa ekranima koji su svetlucali plavo i narandžasto, prikazujući krivulje i grafikone sa podacima iz mreže sondi, koji su se menjali svakih nekoliko trenutaka.
     "Gledajte", rekao je Džejmi, "kompjuterska analiza video trake pokazuje lepo uvećan pogled na formaciju. Ne tvrdim da je veštačka; kažem samo da analiza ne dokazuje da je prirodna."
     "Ali ne može biti veštačka!" tvrdio je Patel. "Čak se i otac DiNardo u Rimu složio da to mora biti prirodan oblik!"
     Džejmi ga je strogo pogledao. "Rava, nauka se ne zasniva na nečijem mišljenju. Učimo posmatrajući i mereći. Pobogu, kada je Galilej prvi put izvestio da vidi Sunčeve pege, sveštenici u Rimu tvrdili su da su to sigurno pege na njegovom teleskopu, jer svi znaju da je Sunce savršeno i bez mane."
     Nagib se očinski nasmešio. Pošto je bio stariji od obojice geologa, smatrao je sebe glasom zrele mudrosti u ovoj raspravi.
     "Posmatrali smo", strpljivo je počeo. "Merili smo. Najmoćnije sprave koje imamo kažu da je formacija prirodna, da je to gomila stenja i ništa više."
     "Uopšte nema dokaza za to", obrecnuo se Džejmi. "Posmatrate nalaze sa predubeđenjem da ne mogu biti veštački."
     "A ti ih posmatraš sa predubeđenjem da jesu veštački", uzvratio je Patel.
     "Što dokazuje da nalazi nisu konačni", rekao je Džejmi.
     "Ali kako mogu biti veštački?" upitao je Nagib. "Pretpostavljaš da je na Marsu nekada postojala inteligentna vrsta i da je izgradila selo - isto onako kako su tvoji preci nekada gradili naselja na liticama? To je toliko malo verovatno da prevazilazi maštu."
     "Kada tvrdiš nešto tako ozbiljno", dodao je Patel, "moraš imati čvrste dokaze."
     "Jeste!" uzviknuo je Džejmi. "Slažem se! Moramo se vratiti u Titonijumov Rascep i izbliza pogledati formaciju. Moramo otići tamo i dodirnuti je svojim rukama."
     Indijski geolog upiljio se u Džejmija kao da je ovaj izgovorio nešto jeretičko. "Da odemo tamo! A šta je sa mojim putem do planine Pavonis? Misliš da je tvoje kobajagi 'selo' važnije od vulkana na Tarzisu?"
     "Ako je to 'selo' zaista veštačko, svakako je mnogo važnije od svega ostalog", uzvratio je Džejmi.
     "Kako si počeo, uskoro ćeš tražiti da odeš čak do Acidalije i ispitaš 'Lice'!"
     Fotografije sa prvih sondi koje su orbitirale oko Marsa otkrile su kamenu formaciju koja je ličila na ljudsko lice kada bi je Sunce osvetlilo iz pogodnog ugla.
     "Možda ćemo i morati", obrecnuo se Džejmi. "Ali prvo želim da vidim da li je 'selo' prirodno ili veštačko."
     Nagib je pomirljivo podigao ruke. "Svi koji su pregledali analizu snimka slažu se da formacija mora biti prirodna. Baš kao što je i 'Lice'."
     "Nauka se ne razvija glasanjem", odgovorio je Džejmi, osećajući kako u njemu narasta bes. "Jedini način da razrešimo ovo pitanje jeste da odemo tamo i lično proverimo."
     "To bi nam uništilo raspored", rekao je Patel. "I potpuno je nepotrebno."
     "Nek' ide raspored do đavola", odvratio je Džejmi.
     "Nek' ide dođavole tvoje 'selo'!" povikao je Patel. "Nek' idu do đavola tvoje fantazije!"
     Džejmi je duboko udahnuo, pokušavajući da kontroliše narastajući gnev. "Slušajte obojica", rekao je. "Naš posao ovde jeste da tražimo istinu - a ne da se bojimo da ćemo je naći. Moramo se vratiti u kanjon."
     "Ne", rekao je Patel, a na tamnom licu jasno mu se video gnev.
     "Bojim se da se moram složiti sa Ravom", oklevajući je rekao Nagib. "Naša misija sasvim je definisana. Mi smo prvi izviđači, i posao nam je da izvršimo početna ispitivanja. Imamo još dva područja predviđena za detaljniji pregled pre nego što istekne naših četrdeset devet dana. Kasnije će doći drugi, da detaljnije prouče planetu. Nismo došli da jednim potezom rešimo sve."
     Džejmi je pogledao obojicu. Patel, zabrinut da će njegov put do prokletog vulkana možda biti ugrožen. Nagib, spreman da prepusti slavu drugima. Džejmi je pomislio da je Egipćanin dovoljno star da postane upravnik kada se vrate na Zemlju; njegovi dani u aktivnoj nauci su završeni. Vratiće se u Egipat i biće slavan, dobiće ugledan položaj na univerzitetu i biće lepo udomljen do kraja života. Što bi njega bila briga?
     "Zašto si toliko siguran da će biti narednih misija? upitao je Džejmi. "Ako ispadne onako kako hoće političari, mi ćemo biti i poslednja misija na Marsu, a ne samo prva."
     Nagib i Patel su se zgledali, zanemeli, kao da im to nikada ranije nije sinulo.
     Džejmi je iskrivio lice i malo se okrenuo u stolici. Ekran je i dalje pokazivao analiziranu sliku kamene formacije: ravni zidovi sa pomalo otpada pri osnovi, zavučeni duboko u pukotinu litice, zaštićeni masivnom stenom od tamnocrvenog, gvožđem bogatog kamena.
     "U redu", mirno je rekao. "Ako nećete da me podržite, moraću sam da razgovaram sa dr Lijem."
     Druga dvojica nezadovoljno su zaječala.

     Čak i kroz zujanje centrifuge, Ilona Malater je čula sve žučniju raspravu među geolozima.
     Ah, pomislila je, Džejmi konačno pokazuje malo strasti.
     Žoana Brumado, udaljena od nje par metara i zadubljena u posao u biološkoj laboratoriji, takođe je čula svađu. Delovala je zabrinuto, gotovo uplašeno, dok su ovi vikali jedni na druge. Boji se za Džejmija, pomislila je Ilona. Stalo joj je do našeg crvenokošca mnogo više nego što želi da prizna. Možda ni sama nije svesna toga.
     Smešeći se u sebi, Ilona je ponovo obratila pažnju na centrifugu i posao koji je pokušavala da završi. Pažljivo, sporo i detaljno, kao najzadrtiji hemičari, proteklih nekoliko dana izdvajala je vodu iz nekoliko uzoraka Marsovog tla. Samo šest, za početak. Ostale je ostavila na miru, bezbedne unutar zaštitnih kutija, da posluže kao kontrola za eksperiment.
     Permaslana je lako oslobađala vodu. Uz pomoć Monik Bone, Ilona je analizirala vodu, svim instrumentima koje su imali u laboratoriji. Stvarno je bila voda: H 2O, sa mnogo ugljen-dioksida i minerala, gvožđa i silikona.
     Džejmi se menja, razmišljala je Ilona dok je nadgledala vrtoglavo okretanje stone centrifuge. Svi se menjamo. Mars nas menja. Čak je i Toni sada drugačiji; pokušava da zadrži svoju englesku smirenost, ali vidim da se nešto menja duboko u njemu. Nije više isti kao na brodu. Nešto ga izjeda.
     Je li to zbog Žoane, upitala se. Da li je Toniju zaista toliko stalo da odvuče u krevet našu brazilsku princezu?
     Kao da je osetila Ilonine misli, Žoana je podigla pogled sa posla nad kojim se naginjala i pogledala je pravo u oči. Ilona je na trenutak pomislila da će pocrveneti, da je uhvaćena na delu. Ali centrifuga se upravo tada isključila i počela da usporava, zujeći sve slabije i opuštajući 'ruke' kao da se umorila od obavljenog posla.
     Žoana je skliznula sa stolice i prešla preko laboratorije da bi prišla Iloni.
     "Treba li ti pomoć?" upitala je.
     Ilona je odgovorila posmatrajući centrifugu kako se zaustavlja. "Monik je već trebalo da stigne."
     "Zadržala se oko biljki. Neke su već počele da klijaju."
     "Da, znam." Centrifuga se potpuno zaustavila. "Ako sve bude išlo kako treba, moći ću da joj dam marsovsku vodu za njene dragocene izdanke."
     Žoana je posmatrala Ilonu kako skida epruvetu sa centrifuge i podiže je prema svetlu. Jasno su se videla dva sloja: gore je tečnost bila bistra, a dole mnogo mutnija.
     "Vidiš? Voda je sada bistra. Razdvojila sam je od rastvorenih minerala."
     "Izgleda puna mehurića", rekla je Žoana.
     "Ugljen-dioksid, upijen iz atmosfere. Kad bi se istopila sva permaslana, ne samo da bismo pokrili vodom pola Marsa, nego bismo oslobodili dovoljno CO 2 da atmosfera postane gusta gotovo koliko Zemljina."
     Ilona je odlila bistru vodu u plastičnu čašu.
     "Zar je nećeš analizirati?" upitala je Žoana.
     "Maseni spektrometar je opet u kvaru."
     "Mislila sam da je Abel..."
     "Pol je rekao da će ga popraviti, ali nemam poverenja u kalibraciju otkako je on petljao oko njega. Moram da je proverim sama, a nisam imala vremena."
     "U geološkoj laboratoriji imaju maseni spektrometar", rekla je Žoana.
     Ilona se naglo nasmešila. "Dobra ideja."
     Muškarci su još raspravljali, gotovo vičući, kada su njih dve zaobišle pregradu i ušle u geološku laboratoriju. Svađa se naglo prekinula.
     "Želele bismo da na nekoliko minuta upotrebimo vaš spektrometar", rekla je Ilona. "Smemo li?"
     "Da, naravno", odogovrio je Nagib. "Je li to u čaši lokalna voda?"
     "Da."
     "Nezaštićena?" upitao je Patel. "Bez poklopca?"
     "To je samo voda, Rava. Ne može ti nauditi."
     "Podvrgle smo je svakoj analizi za koju znamo", dodala je Žoana. "U njoj nema organizama. Potpuno je sterilna."
     "Sad nije", rekao je Patel. "Izložile ste je našem vazduhu i našim mikrobima."
     Ilona je mirno slegnula ramenima, kao da joj Indusova primedba ništa ne znači, i pošla je ka masenom spektrometru koji se nalazio na radnom stolu između zbirke raznog kamenja i debelog priručnika sa uputstvom za upotrebu. Pored priručnika stajao je kompjuter, praznog ekrana.
     "Moram da pozovem dr Lija", rekao je Džejmi i ustao.
     "Nemoj ići", kazala je Ilona. "Ovo će potrajati samo minut."
     Džejmi je zastao, pogledavši ostalu dvojicu, pa Žoanu.
     "Ostani, molim te", rekla je Žoana.
     Nesigurno je stajao koji trenutak, a onda je ponudio stolicu Žoani.
     Ilonina analiza vode trajala je ipak duže od minuta. Pojavila se Monik Bone, izvinjavajući se što je provela toliko vremena u bašti. "Grašak počinje da širi listiće", objavila je. Izgleda da to nije bilo važno nikome sem nje.
     Toni Rid je prošao kraj laboratorije, primetio grupu i zastao. "Šta se dešava?" upitao je. "Neka zavera?"
     Ilona je podigla pogled sa kompjuterskog ekrana koji je sada prikazivao rezultate sa spektrometra.
     "Uđi, Toni, uđi. Medicinsko osoblje treba da prisustvuje ovom eksperimentu."
     "Eksperimentu?" upitao je Rid, ulazeći u laboratoriju. "Kakvom eksperimentu?"
     "Spremamo se da probamo lokalno vino", rekla je monik.
     Rid je primetio čašu sa vodom i smesta shvatio. "Nema ništa škodljivo u njoj, zar ne?"
     "Sudeći prema masenom spektrometru", odgovorila je Ilona, "to je samo voda sa nešto rastvorenog ugljen-dioksida i jedva primetnim tragovima nekih minerala."
     Rid je prišao da pogleda ekran. "U londonskom vodovodu viđao sam i gore rezultate. Mnogo gore."
     "Znači, mogu početi da koristim lokalnu vodu za zalivanje bašte?" upitala je Monik.
     "Tek posle poslednjeg testa", rekla je Ilona. Podigla je čašu i prinela je usnama.
     Vladala je potpuna tišina. Ilona je malo otpila, zamislila se na trenutak, olizala usne i predala čašu Toniju.
     "Da vidimo šta ti misliš", rekla je.
     Rid je primio čašu i počeo da pravi predstavu, držeći je prema svetlu i njuškajući, kao da je u njoj vino.
     "Uopšte nema bukea", rekao je.
     Niko se nije ni nasmešio.
     Rid je otpio i vratio čašu Iloni. "Najviše mi liči na sodu."
     Monik je jedva dočekala da proba. "Mon dieu, isto kao Perije!"
     Svi su se nasmejali. Svi sem Džejmija, primetila je Ilona. On je bio napet kao panter u kavezu.
     "Marsovska soda", rekao je Rid. "Možemo je flaširati i prodavati! Kakva bi to bila senzacija na Zemlji!"
     "I to za milion dolara po boci", smejao se Nagib dok je otpijao svoj gutljaj i predavao čašu dalje.
     "Možda bismo tako mogli da finansiramo sledeću ekspediciju", rekao je Patel pošto je probao.
     Čaša je stigla do Džejmija. Prineo ju je usnama, vratio je Iloni i klimnuo glavom. "Sada moram do komunikacionog pulta. Izvinite me."

     U brodove na orbiti konačno se vratio kakav-takav red, pomislio je Li Čengdu. Naučno osoblje vratilo se redovnom poslu, astronauti i kosmonauti završili su detaljnu proveru svih brodskih sistema koju je zahtevala kontrola misije u Kalinjingradu. Obred očišćenja, pomislio je Li. Smrt dr Konojea odagnana je proverom svakog delića dvaju brodova, svih sistema na njima, svih zaliha i opreme. Konoje nije umro zbog greške u uređajima, ali kontrole u Kalinjiongradu i Hjustonu insistirale su na besmislenoj proveri.
     Sada nas ima dvanaest, rekao je Li u sebi, a ne više trinaest. To bi trebalo da umiri praznoverne. Među koje spadam i ja. Shvatio je da se osećao pomalo nelagodno kad god bi pomislio da na brodu 'Mars 2' ima trinaest muškaraca i žena.
     Sada se sve vratilo u normalu. Rusi i Amerikanci postavili su svoju opremu na Deimosu kako bi isprobali plan o izdvajanju vode iz njegovog stenja. Istraživanja na površini planete odvijaju se bez zastoja. Istraživačke ekipe na brodovima oporavile su se od šoka zbog Konojeove smrti i ponovo se posvetile poslu.
     Duboko je uzdahnuo. A Džejms Votermen opet izaziva nevolje.
     Li se zavalio u fotelji i uperio pogled u umirujuću siku na svili, maglovite planine i vitko drveće u cvatu. Votermen želi da se vrati u Valis Marineris da istraži ono što smatra da je selo u litici. Neverovatno. Nisu našli nikakav trag života, a Votermen misli da je tamo dole nekada postojala civiizacija. Glupost.
     S druge strane, političari bi lakše zaboravili na Konojeovu smrt ako bismo našli nešto spektakularno. Ostaci iščezle civilizacije! To bi bilo fantastično.
     Li se namrštio. Sa druge strane, pomislio je, pretpostavimo da dozvolim Votermenu da odvede nekoliko naučnika nazad do tog mesta i da tamo ne nađu ništa. Političari bi pobesneli. Pretpostavimo da im dozvolim da se vrate tamo, a neko bude povređen. Ili pogine.
     Naglo se uspravio u fotelji. Ne. To se ne sme desiti. Votermenu se ne sme dozvoliti da uništi ovu misiju.
     Interkom je zazujao, trepćući žutom signalnom svetiljkicom. Li je pružio dugačku, mršavu ruku i pritisnuo odgovarajuće dugme.
     "Dr Li", javio se glas dežurnog astronauta iz komandnog modula, "primamo poruku za vas od dr Brumada."
     Li mu je naložio da mu prebaci poruku.
     Na ekrajnu kompjutera pojavilo se Brumadovo prijateljsko, pomalo umorno lice. Li se približio stolu i zagledao se u sliku. Tek tada je shvatio da Brumado govori o Džejmsu Votermenu i o potpredsednici Sjedinjenih Država.
     Osetio je da mu sa ramena spada teret odgovornosti. Ponovo je izvukao stolicu i seo pred ekran, smešeći se kao Češirski Mačak.

     Svetlo pod kupolom bilo je smanjeno na noćni nivo. Nisu se čuli glasovi, nije svirala muzika, samo verno brujanje elektronske opreme i tiho pevuckanje vetra oko zatamnjene kupole.
     Džejmi je šetkao duž oboda kupole, bešumno koračajući u čarapama po debelom plastičnom podu, očiju priviknutih na polutamu, stalno premećući po umu isto pitanje.
     Znaš da je to prirodna formacija stenja; ne mogu biti zgrade. Zašto si onda toliko prokleto tvrdoglav?
     Ali možda su ipak veštačke. Možda bi mogle biti. Šta, do đavola, uopšte znamo o ovom svetu? Koliko bi marsovski naučnik saznao o Zemlji kada bi se spustio u pustinji Sahare i muvao se okolo par nedelja?
     Izgledi da su te stene zaista građevina mora da iznose bilijardu prema jedan. Zašto se svađaš sa svima? Šta pokušavaš da dokažeš?
     A čega se oni boje? Za boga miloga, došli smo da istražimo planetu, da otkrijemo čega ovde stvarno ima. To ne možeš uraditi držeći se programa napisanog u Kalinjingradu.
     "Džejmi? Jesi li to ti?"
     Osvrnuo se i shvatio da se nalazi kraj trpezarije. Unutra je, u senci, sedela sićušna prilika Žoane Brumado. Jedina svetlost dopirala je od blago svetlucavih orijentacionih pruga po podu i od mirnog crvenog oka uvek budnog automata za kafu.
     Otapkao je do stola za kojim je sedela, dlanova obavijenih oko velike šolje kafe.
     "Šta radiš budna u ovo doba?" upitao je, sedajući kraj nje.
     "Nisam mogla da spavam."
     "I zato si došla na šolju kafe?"
     "U Brazilu je to sredstvo za umirenje", odgovorila je. Razabrao je osmeh u njenom tihom glasu, iako joj je lice bilo duboko u senci. "Treba mi toplina. Ovde mi je uvek hladno. Pogotovo noću."
     Džejmi je na sebi imao tamno plavi duks sa izvezenom raketom, znakom Britanskog Međuplanetnog Društva, i izbledele farmerke, a ne redovni kombinezon. Pod slabim svetlom primetio je da Žoana nosi debeo džemper sa rol-kragnom i somotske pantalone.
     "Zašto ne možeš da spavaš?" upitao je.
     "Mogla bih i ja tebe da pitam."
     Poželeo je da se nasmeje, ali nije imao snage. "Ja sam prvi pitao. Osim toga, znaš zašto šetkam okolo."
     "Čekaš odgovor od dr Lija."
     Klimnuo je glavom, a ona je shvatio da Žoana verovatno to nije mogla da vidi. "Aha", promrmljao je.
     "Jesi li toliko siguran da je to što si video zaista selo?"
     "Pobogu, ne! U tome i jeste stvar: uopšte nisam siguran. Zato bi i trebalo da se vratimo tamo i pogledamo izbliza. Da ga dodirnemo. Onjušimo. Čak i liznemo malo. Svi otmeni instrumenti i oprema koje koristimo samo su alatke koje nam pružaju senzorne podatke. Pre nego što odlučimo šta je, zapravo, ta hrpa kamenja, treba nam još podataka."
     Žoana je otpila gutljaj kafe.
     "Ali nisi mi rekla zašto si budna", blago je rekao Džejmi.
     "Oh... iz mnogo razloga. Usamljena sam, na primer. Ležim u krevetu i slušam vetar napolju i setim se da smo na gotovo dvesta miliona kilometara od kuće."
     "To te plaši?"
     "Ne, samo se osećam... usamljeno. Čudno je to. Tokom dana smo zauzeti i pod kupolom je ponekad gužva. Ali noću..."
     "Znam", rekao je Džejmi. "Ili ti se previše ljudi naginje preko ramena ili si potpuno sam. Čudno osećanje."
     "I ti to osećaš?"
     Namrštio se u tami. "Žoana, ja jesam usamljen. Ja sam ovde izgnanik."
     "Ne, nije tačno."
     "Meni tako izgleda. Ne samo zbog ove priče oko sela u litici. Ja sam rezerva, zamena u poslednji čas. Niko od ostalih nije me prihvatio kao pravog člana ekipe."
     Iznenadio je samog sebe što joj govori o tome. Žoana dugo nije odgovarala. Pod nejasnim svetlom nije mogao da joj razabere ni izraz lica.
     "Mislio sam", nastavio je, vrlo tihim glasom, gotovo šapatom, "da si želela da uđem u misiju zbog onog što se desilo u MekMardu. Sada shvatam da nisi želela da ja dođem, nego da Hofman ode."
     "Džejmi..."
     "U redu je", brzo je rekao. "Razumem kako si se osećala. Znam da te je Hofman gnjavio."
     Zgrabila ga je za rukav i blago ga protresla, kao učiteljica koja pokušava da privuče pažnju rasejanog đaka.
     "Džejmi, bilo je još bar pet geologa koje sam mogla da preporučim. Svi su bili sjajno kvalifikovani. Tražila sam od oca da ubaci tebe."
     "Zato što sam ti pomogao u MekMardu."
     "Zbog tebe, zbog toga kakav si. Zato što si nadaren, tvrdoglav, osetljiv, usamljen čovek. Zato što si bio ljubazan prema meni, umesto da se tuđiš. Zato što si, kad sam pobegla od tebe, pustio da pobegnem i nisi me proganjao."
     Džejmi se iznenada zbunio. "Pustio sam te da pobegneš..."
     "Ono što se desilo između nas u MekMardu trebalo je da bude razlog protiv tebe, da sam bila imalo razumna. Mi ne smemo da stvaramo međusobne veze. To dobro znaš! Ali ipak sam preporučila tebe, uprkos opasnosti."
     "Osećaš opasnost?"
     "Ti si veoma privlačan mušarac, Džejmse Votermene", odgovorila je Žoana. "Možda, kada se misija zavši i kada budemo ponovo bezbedni na Zemlji, možemo početi da se ponašamo jedno prema drugom kao običan muškarac i obična žene. Za sada, moramo ostaviti po strani sva slična osećanja."
     Džejmi je konačno shvatio da se ona iz MekMarda seća samo njegovog trapavog pokušaja da je poljubi, veče posle prvog izlaska na glečer. To joj je mnogo značilo, shvatio je. A mislio sam da se naljutila. Ona je naprosto uzela, zdravo za gotovo, da sam zaljubljen u nju.
     A jesam li? Pomislio je na Edit, nasmešenu plavušu, mis Teksasa, udaljenu milionima kilometara. Isuse, njena poruka čeka već dva dana, a nisam joj odgovrio. Žoana je potpuno drugačija. Lepotica na neki dublji način. Ozbiljna. Veoma ozbiljna.
     A da li zna za Ilonu, upitao se. Šta će pomisliti ako sazna?
     I dalje ga je držala za rukav. Džejmi je poklopio njenu šaku svojom.
     "Verovatno si u pravu, Žoana. Bila si u pravu u MekMardu i u pravu si i sada. Daleko smo od kuće. Možda ćemo jednog dana moći da se pogledamo kao normalni ljudi i da utvrdimo šta zaista značimo jedno drugom. Ali za sada..." Ponestalo mu je reči, pa je završio sleganjem ramena koje ona verovatno nije mogla da vidi u tami.
     "Za sada", nastavila je umesto njega, toliko tiho da ju je jedva čuo, "možemo da budemo prijatelji. Biće dobro imati prijatelja, Džejmi. Dobro za oboje."
     "Da. Sigurno."
     "To je jedini način. Sada ne smemo da se upuštamo u veze. Ne ovde, ne u ovom... akvarijumu."
     Klimnuo je glavom, ne mareći može li da ga vidi ili ne.
     "Jesi li pomislio šta ćeš raditi kada se vratimo kući?" upitala je Žoana.
     Ovo je moj dom, umalo je odgovorio Džejmi. Ovde na Marsu. Ipak, savladao se. "Nisam ozbiljno. A ti?"
     Uzdahnula je. "Nacionalno geografsko društvo već je zamolilo mog oca da napiše za njihov časopis članak o ekspediciji. Pretpostavljam da će to uglavnom biti moj posao. Već godinama pišem umesto njega."
     "To ne bi trebalo da traje dugo."
     "A onda verovatno dolaze predavanja. Za oboje. Širom sveta. I pisanje knjige, naravno."
     "Ja ću verovatno odabrati neki univerzitet i provesti par godina analizirajući uzorke koje budemo doneli. A podaci se sakupljaju."
     "To bi mogao biti posao za čitav život."
     "Možda."
     Zaćutali su.
     "A šta je sa sledećom ekspedicijom?" upitao je Džejmi. "Zar tvoj otac neće propagirati narednu misiju?"
     "Već radi na tome. Koliko sam shvatila, političari prvo žele da vide rezultate ove misije pre nego što se izjasne o sledećoj."
     Džejmi se nagnuo ka njoj, a krv mu je iznenada proključala od žurbe. "Žoana, zar ne razumeš koliko je važano da se vratimo u kanjon i proverimo one ruševine? Ako bismo mogli da se vratimo sa podacima da je na Marsu nekada postojala civilizacija, inteligentna vrsta koja je sagradila ono selo... blagi Bože, niko ne bi mogao da spreči narednu ekspediciju! Ni treću, desetu, stotu!"
     Osetio je u tami njen osmeh. "Ah, ali šta ako se ispostavi kako je tvoje selo smo prirodna hrpa stenja? Šta onda?"
     Glas joj je bio tužan. Džejmi nije znao šta da odgovori.









LETENJE
     Pit Konors se osećao opušteno, prvi put otkako je ekspedicija napustila orbitu oko Zemlje.
     Zavalio se u sedištu u kokpitu i pogledao napolje, u ružičasto-crveni predeo koji je promicao na preko petnaest kilometara dubine. Mala jedrilica letela je kao san, lako odgovarajući na svaki njegov pokret kao zaljubljena žena.
     Letelica je bila sva paučinasta, načinjena od plastičnih šipki i lakog omotača. Najteži deo predstavljao je minijaturni električni motor koji je pokretao propeler što je lenjo preo. Motor su pokretale solarne ćelije od plastike i silikona, raspoređene po širokim krilima jedrilice, pretvarajući obilno Sunčevo svetlo u električnu struju stalno i bezvučno, i ostavljajući jedrilicu da lebdi kroz bistru, blistavu, retku atmosferu Marsa.
     Zvanična oznaka jedrilice bila je RPV-1. Postojala je i RPV-2, rasklopljena u skladištu jednog od teretnjaka bez ljudske posade, strpljivo čekajući na red da poleti. Konors je, ipak, dao jedrilici ličnije ime. Zvao ju je Mala Lepotica. I tako je razmišljao o njoj.
     Mala Lepotica predstavjala je za njega čisto oduševljenje. Uživao je držeći njene kontrole, uživao je u divnim prostranstvima marsovskih predela koji su promicali svuda oko njega.
     Jedan deo predela iznenada je nestao. Video ekran koji ga je prikazivao podigao se gore, a pod njim se pojavilo žaboliko lice Pola Abela, neobično namrštenog visokog čela.
     "Zar nećeš doći na ručak?" upitao je Abel.
     Konors je odmahnuo glavom. "Ne, baš se lepo zabavljam. Možeš li da mi napraviš sendvič?"
     Abel je osmotrio kontrolnu ploču i ostale video ekrane koji su i dalje pokazivali marsovski predeo. "U redu. Ali hoću malo i ja da se vozam, samo da znaš."
     "Kasnije", promrmljao je Konors. "Možeš leteti nazad."
     Abel je izgledao sumnjičavo, ali je ponovo spustio ekran. Konors se opet osetio kao da je sam, kao da zaista lebdi iznad Hrise Polanitija, Zlatne Doline, umesto da sedi pod kupolom u bazi, za komandama teleoperatora jedrilice.
     U elektronskom smislu, Konors je zaista leteo u Maloj Lepotici. Bio je tako čvrsto povezan sa daljinski upravljanom jedrilicom da je osećao svaki drhtaj njenog vitkog trupa, svaki udar vazduha koji bi joj zapljusnuo paučinasta krila. Jedrilicu i pilota razdvajalo je gotovo hiljadu kilometara, ali Konors je kontrolisao RPV-1 kao da ona zaista i njega nosi kroz vazduh.
     Inženjeri su to nazvali teleoperacijom, tehnikom elektronskog povezivanja čoveka i mašine, iako nisu na jednom mestu. Zahvaljujući teleoperaciji, letelica je mogla da prevali hiljade kilometara preko Marsa bez potrebe za prisustvom pilota i sve opreme za održanje života koja je potrebna ljudskim bićima. Pilot je mogao da bezbedno ostane na tlu ili na orbiti, dok se jedrlica upuštala u nepoznate opasnosti na neistraženoj planeti.
     Duboko u sebi Konors se osećao upravo suprotno od uobičajenog sindroma prilagođavanja na svemir. Pri nultoj gravitaciji, unutrašnje uho te upozorava na to da padaš, a oči ti govore da si bezbedan unutar kabine. Leteći na Maloj Lepotici, Konors je video da lebdi na visini od petnaest kilometara, ali svi mišići i koža podsećali su ga da, zapravo, sedi na tlu.
     Nije važno. Dečački se nasmešio. Ovo je najbolje što se može na ovoj zarđaloj kugli. Sasvim dobro za sada. Uopošte nije loše za svešteničkog sina. Setio se svojih prvih letova na zadnjem sedištu drevnog poljoprivrednog aviončića, preko prostranih ravnih njiva Nebraske. Sve je bilo četvrtasto, uredno i precizno. Ogoljeno crveno tle ispod njega uopšte nije osetilo dodir ljudske ruke.
     Abel je naglo otvorio vrata i ubacio mu trapavo načinjen sendvič, ponovo zatraživši da malo leti. Konors ga je oterao i opet se zatvorio u kabini.
     Duboko dole, video je tamnije crvenu senku kako se polako pomiče po golom tlu. Blago je nagnuo letelicu da bi bolje pogledao tle.
     Peščana oluja. I to velika. Mora da ima nekoliko stotina kilometara u prečniku. Konors je znao da sve što on vidi kamere automatski prenose do brodova na orbiti, a preko njih i na Zemlju. Ipak je malo proračunavao u sebi pre nego što je progovorio u mikrofon. Tošimi će biti važno da dobije svaki mogući podatak; japanski meteorolog pokušavao je da načini mrežu meteoroloških sondi preko čitave planete.
     "Izgleda da se velika peščana oluja kreće sa severozapada na jugoistok. Front je širok barem tri stotine-četiri stotine kilometara". Proverio je navigacioni ekran na desnoj strani kontrolne ploče. "Lokacija: dužina šezdeset, širina trideset, trideset jedan. Napreduje brzinom od oko pedeset do sto kilometara na sat." Nasmešio se pre nego što je dodao: "Osigurajte kamile."
     Osim uobičajenog kompleta senzora, RPV-1 je pod trbuhom nosila i dodatni teret, malu duguljastu kutiju od aluminijuma. U njoj se nalazila ploča od nerđajućeg čelika, dovoljno mala da stane u ljudski dlan. Na njoj je bilo urezano:

     POSVEĆENO USPOMENI NA TIMA MAČA,
     ČIJI SU MAŠTA, ŽAR I ODLUČNOST
     ZNAČAJNO DOPRINELI ISTRAŽIVANJIMA
     SUNČEVOG SISTEMA.

     Konors nikada nije upoznao Tomasa A. Mača. Naučnik NASA-e poginuo je u planinarskoj nesreći samo nekoliko godina pošto se prva automatska sonda spustila na površinu Marsa, daleke 1976. Ta primitivna sonda, u početku nazivana 'Viking 1', ubrzo je dobila novo ime: Memorijalna postaja Tomasa A. Mača. Ploča je načinjena još tada, dok je Konors bio klinac koji je tek počinjao da luta farmama okruga Čejen u Nebraski.
     Sada je upravljao daljinskim komandama Male Lepotice do 47o97' dužine i 22o49' severne širine, mesta gde je verni stari 'Viking' još stajao na raširenim nogama, posle više od trideset godina. Konors je trebalo da tamo spusti jedrilicu i otkači kutiju sa pločom, a onda da sačeka do jutra i vrati jedrilicu u bazu.
     Na čeličnoj ploči bio je još jedan red teksta. Pisalo je: 'Postavljeno', sa praznim prostorom u nastavku. Datum je trebalo dodati kada ljudi konačno stignu do 'Vikinga', što nije bilo planirano za ovu prvu istraživačku misiju.
     Konors se malo namrštio. Želeo je da zaista vozi jedrilicu, da bude na njoj i za njenim kontrolama, da bude tamo kako bi mogao da sleti, da namesti ploču na staru sondu i da ureže datum.









SOL 14: JUTRO
     Ovde ne postoje privatni razgovori, pomislio je Džejmi dok je sedeo pred pultom za komunikacije. Voznesenski je sedeo kraj njega, a okolo su stajali Toni Rid, Patel, Nagib i Monik Bone.
     Na središnjem ekranu komunikacionog pulta nalazilo se lice Alberta Brumada, uredno podšišane brade i pomalo raščupane kose, kao i obično, i sa pomalo očajnim osmehom.
     Veći deo dana proveli su raspravljajući o razlozima za povratak u Titonijumov Rascep i protiv njega, da bi se ispitalo Džejmijevo 'selo'. Kao i svi ostali, Brumado je bio protiv.
     "Svi raspoloživi dokazi", govorio je svojim blagim, očinskim tonom, "ukazuju na to da je u pitanju prirodna pojava. Ne možemo poremetiti plan misije novim neplaniranim putovanjem."
     Reč novo razgnevila je Džejmija. Da nisam insistirao da uopšte odemo do kanjona, ne bismo ni videli selo.
     A onda ih je Brumado sve iznenadio. "Voleo bih da nasamo razgovaram sa dr Votermenom, ako mogu", rekao je.
     Džejmi je osetio da su se svi ukočili. Pogledao je Voznesenskog, koji je nabrao usne, lica punog podozrenja.
     Ali rekao je: "Naravno", kao da ga Brumado može čuti bez čekanja od dvanaest minuta. Potom se kosmonaut obratio Džejmiju. "Možeš da razgovaraš sa dr Brumadom u svojoj sobi. Paziću da niko drugi ne koristi ovu frekvenciju."
     "Hvala, Mihaile." Džejmi je požurio u svoju sobicu, pitajući se koliko je već sati korisnog rada protraćeno za raspravu.
     Uzeo je kompjuter sa stola i preneo ga na krevet. Nije bilo načina da se razgovor šifrira; ko god bi poželeo da prisluškuje, trebalo je samo da prebaci svoj kompjuter na istu frekvenciju. No, ostali naučnici uputili su se za svojim poslovima, pošto su već ionako kasnili, a Voznesenski će za glavnim pultom čuvati frekvenciju sa rešenošću kozaka koji brani svoga cara.
     Ili se barem Džejmi tome nadao.
     Na ekrančiću se pojavilo Brumadovo lice. Džejmi se na trenutak osećao vrlo glupo. Najzad sami, poželeo je da kaže.
     Ipak se uzdržao. "Izvolite, dr Brumado. Niko drugi ne koristi ovu frekvenciju."
     Potom su minuti polako odmicali. Sada je bilo potrebno više od deset minuta da se premosti sve širi ponor između dve planete; dvadeset i nešto minuta za svaki direktan razgovor. Džejmi je pažljivo posmatrao Brumada; ovaj je sedeo zagledan u ekran, čekajući sa pravom indijanskom strpljivošću. Možda na ekranu ima druge podatke dok čeka da stigne moja poruka, pomislio je Džejmi. No, Brumadove oči nisu preletale tamo-amo po ekranu; izgleda da nije čitao.
     Džejmi je ustao sa kreveta, našao u ladici slušalice i priključio ih za kompjuter. Barem niko neće moći da prisluškuje Brumadove reči, pomislio je dok se ponovo vraćao na krevet.
     Trebalo je da odgovorim na Editinu poruku, setio se. I da pošaljem nešto mami i tati. Nije očekivao da će roditelji pokušati da dopru do njega; znao je da očekuju da on zove njih. Uvek je tako bilo. Zašto bi sa Marsom bilo drugačije? I Al. Šta da mu kažem što bi mu nešto značilo? Divno se provodim, šteta što nisi tu? Morao je da se nasmeši. Al bi puštao traku u radnji; jedina radnja u gradu koja dobija poruke sa Marsa.
     Brumado je konačno oživeo i nasmešio se. "Hvala, Džejmi. Mogu li da te tako oslovljavam? Žoana je rekla da najviše voliš to ime."
     "Naravno, samo izvolite."
     Opet čekanje. Džejmi je prebacio Brumadovu sliku u ugao ekrana i prizvao raspored rada misije. Počeo je da proučava raspored, tražeći poslove koji mogu da se odlože ili sasvim izbace kako bi ostalo mesta za još jedno putovanje do Velikog Kanjona.
     "Moram da razgovaram sa tobom o politici", konačno je rekao Brumado. "Zbog velike pauze u prenosu, molim te ostani sa mnom i saslušaj sve što imam da kažem. Kada završim, možeš mi reći šta misliš o mom predlogu."
     Džejmi je klimnuo glavom i promrmljao: "Dobro", mada Brumado nije čekao odgovor.
     "Razgovarao sam lično sa vašom potpredsednicom", nastavio je Brumado, "i još nekoliko puta sa njenim pomoćnicima. Ona je spremna da pruži podršku daljim istraživanjima Marsa - ako ti daš izjavu kojom podržavaš njenu kandidaturu za Belu Kuću u izborima naredne godine."
     Džejmi je osetio da mu se obrve izvijaju. Ja? Da je podržavam? Zašto ja? Zašto misle da bi moje reči mogle da budu važne?
     "Ona želi tvoju pismenu izjavu", nastavljao je Brumado, "i zadržaće je dok se ekspedicija ne vrati na Zemlju. Tada, kada se bezbedno vratiš kući, očekivaće da izjavu obelodaniš. U međuvremenu, ona će početi da podržava dalje ekspedicije na Mars. Predložio sam da počne govorom povodom pedesete godišnjice lansiranja prvog američkog satelita. Verujem da će pristati na to."
     Džejmi je bio zbunjen. Sve ovo zbog nekoliko Navaho reči koje sam izgovorio kada smo se spustili? Kako, pobogu, može ovoliko začkoljica da proiziđe iz one tri reči?
     Brumado je prestao da govori. Gledao je u ekran i čekao.
     Džejmi je duboko udahnuo. "Ne razumem šta se dešava, ni kako to da je ovako ispalo. Svakako da želim nove ekspedicije na Mars, ali ne razumem kakve veze to ima sa mojom političkom podrškom."
     Za dve nedelje boravka na Marsu od Džejmija je samo jednom tražen intervju, drugog dana po sletanju. Svi ostali su intervjuisani barem dvaput. Džejmi je smatrao da je to zbog nacionalne politike: pošto se na površini Marsa nalaze dva američka kosmonauta, uprava projekta nije želela da uznemirava Ruse prozivajući i trećeg Amerikanca.
     Sada se pitao da nije bio naivan.
     Brumado je počeo da se meškolji dok je slušao Džejmijeva pitanja. Pre nego što je odgovorio, prevukao je dlanom preko uredno podšišane brade.
     "Drago mi je što niko ne sluša ovaj razgovor", rekao je, smešeći se. "U prvim danima po sletanju, američki mediji su se uskomešali oko činjenice da si ti Indijanac. Crveni čovek na crvenoj planeti; to je bila jedna od najblažih priča o tebi."
     Džejmi je shvatio da je kontrola misije kontorlisala i vesti sa Zemlje koje su primali. Prvi put mu je sinulo da Kalinjingrad - i Hjuston - cenzurišu vesti od kuće.
     "Potpredsednica je veoma osetljiva na političke nijanse", nastavio je Brumado. "Ona smatra da bi radikalni ogranak etničkih aktivista u Sjedinjenim Državama mogao da te upotrebi protiv nje. Želela je da te opozovemo iz ekipe na tlu."
     Ali dr Li to nije dozvolio, pomislio je Džejmi. Kontrola misije nije dozvolila tako otvoreno političko mešanje.
     "Pokušao sam da je ubedim da bi ti mogao da joj pomogneš u kampanji za predsedničko mesto. Ako bude podržala dalje misije na Mars, umesto da im se protivi."
     Džejmiju se vrtelo u glavi. Nije čekao da Brumado završi. "I zato ste sklopili pogodbu. Ja ću podržati nju, a ona će podržati dalja istraživanja."
     Brumado je nastavio da priča koliko je potpredsednica mogla sve da oteža da je insistirala na Džejmijevom opozivu. Australijanci bi bili veoma srećni, naglasio je, da je umesto Džejmija dole poslat O'Hara.
     Potom je najzad čuo Džejmijeve reči. Zastao je. "Šta..." promrmljao je.
     Džejmi je shvatio da Brumado može i da premotava snimak. Sada je ponovo slušao malopređašnju poruku.
     "Ah. Da. To je pogodba. Pošalji mi poruku u kojoj podržavaš potpredsednicu. Ja ću je zadržati dok ona ne bude objavila podršku daljim misijama na Mars. Potom ću tvoju izjavu predati njenim ljudima. Kada se vratite sa Marsa, ti ćeš javno podržati njenu kandidaturu. Svi dobijaju ono što žele. Svi su srećni i zadovoljni."
     Ne baš svi, pomislio je Džejmi. "Ima još nešto", rekao je. "Želim da se program rada preradi, kako bismo mogli pre odlaska još jednom da odemo u Titonijumov Rascep. Inače ništa od pogodbe."
     Alberto Brumado je zinuo. Bio je navikao na zahteve i protivzahteve kod političara, čak i kod naučnika koji upravljaju univerzitetima. Ali da čuje protivzahtev od ovog mladunca, to je bio šok.
     "Da preradimo raspored rada misije? Ali to je nemoguće."
     Posmatrao je Votermenovo čvrsto lice širokih jagodica dok su njegove reči hitale ka Marsu brzinom svetlosti. Trajalo je čitavu večnost.
     Votermen je konačno odgovorio. "Ili se vraćamo u Titonijumov Rascep da dobro pogledamo onu formaciju stenja, i ništa od pogodbe. Znam da će ona zahtevati da me povučete iz ekipe na tlu i da me zamenite O'Harom. Dobro. Ako to učini, raspričaću se čim se vratimo na Zemlju. Reći ću novinarima da sam povučen iz ekipe na tlu zato što sam Indijanac i da je ona protivnik političke ravnopravnosti manjinskih naroda."
     Brumado je osetio da mu niz čelo klizi znoj. "Stavljaš me - stavljaš čitavu upravu projekta - u vrlo težak položaj."
     Votermenov odgovor, kada je konačno stigao, glasio je: "Tu se ništa ne može. Ovo je važno, mnogo važnije nego ko će biti izabran dogodine. Moramo se vratiti u kanjon."
     "U redu", rekao je Brumado posle malog oklevanja. "Videću šta mogu da učinim."
     Dugo, dugo je čekao pre nego što je ugledao osmeh Džejmija Votermena.
     Posao je sklopljen. Sada treba ubediti upravu projekta da se složi, a onda saopštiti to pomoćnicima potpredsednice. I paziti da se ona ne povuče.
     Brumado je završio razgovor sa Marsom i ustao od stola, umoran, iscrpljen, više nego uplašen. Kao sportista koji je uložio poslednji atom snage i sada očekuje odluku sudija. Na Mars mora otići i druga ekspedicija. Mora. Barem druga. Barem još ta jedna.
     Zagledan u prazan ekran, shvatio je da Votermen predstavlja i prednost i odgovornost. Bila je greška uključiti ga u političke igre. On ne razmišlja kao političar; zanima ga samo nauka. Sav gori od želje da načini veliko otkriće na Marsu. Toliko da bi mogao da uništi sve.
     Hvala Bogu da smo mogli da razgovaramo nasamo, pomislio je Brumado. S obzirom na vremensku razliku, bilo je dovoljno teško nagovoriti ga da pristane. Da je još neko slušao, bilo bi potpuno nemoguće.

     Više od sto pedeset miliona kilometara odatle, Toni Rid je zamišljeno gledao u prazan ekran svog kompjutera. Iz komunikacionog odeljenja otišao je u svoju ambulantu, zatvorio harmonika-vrata i smesta se priključio na Džejmijev razgovor sa Brumadom.
     Kao lekar i psiholog ekspedicije, imam prava da tačno znam šta se dešava, pomislio je. Do đavola sa tajnošću! Nemaju prava da išta taje od mene.
     Sada je izvukao slušalicu iz uha i isključio je iz kompjutera. Znači, Džejmi će ih naterati da ga pošalju nazad u Titonijumov Rascep. Sjajno! Što pre, to bolje.









SOL 14: POPODNE
     Džejmi je za ručkom bio neobično ćutljiv i neraspoložen, pomislio je Toni Rid. Čak i za našeg stoičkog crvenokošca deluje užasno zatvoreno i povučeno.
     Rid je sedeo za stolom u svojoj ambulanti, mozgajući o Džejmijevom razgovoru sa Brumadom. Ima taj debelu kožu, mislio je, gotovo sa divljenjem. Kakvi god unutrašnji demoni da upravljaju njime, ima obraza da postavlja zahteve lično Brumadu. I potpredsednici Sjedinjenih Država.
     Rid je počeo da se smeši za sebe. Ako budem imao imalo sreće, vratiće ga na orbitu i Žoana će ostati meni.
     Poluglasno pevušeći, Rid je počeo da kucka po tastaturi kompjutera, prizvavši na ekran raspored za to popodne. Šestoro od sedam naučnika treba da nastavi sa obimnim poslom kartiranja dubine i obima podzemnog sloja permaslane. Sedmi, Tošima, ostaće pod kupolom i radiće sa svojim meteorološkim instrumentima. Rid nije bio zadužen za posao napolju; jedna od prednosti lekarskog posla, pomislio je.
     Pozvao je na ekran svoj lični raspored posla i ustanovio da je vreme za sedmični inventar apoteke. Jedva se uzdržavši da ne zastenje od dosade, počeo je da proverava zalihe vitamina i lekova protiv bolova. Posle će doći red na sredstva za podizanje i spuštanje aktivnosti. Sa njima se mora biti naročito oprezan. Ne smemo dopustiti da svi počnu da zavise od lekova.
     Pok!
     Zvuk ga je trgao. Šta je to, pobogu? Rid je naćulio uši, ali čulo se samo uobičajeno brujanje mašinerije i udaljeni, prigušeni glasovi ostalih. Slegnuo je ramenima i ponovo se posvetio poslu.
     Polako je prelazio kompjuterski spisak lekova protiv bolova. Mora se voditi računa o svakoj tableti aspirina. Niko ne sme samoinicijativno da uzme čak ni to; samo lekar ekipe može da deli pilule, a i on mora da strogo vodi evidenciju ko je šta primio.
     Svi su uzimali vitamine, naravno. Rid je izvukao sa police kutiju sa bocama vitamina i spustio je na sto. Četiri velike boce sa po pet stotina pilula. Jedna jedina pilula obezbeđivala je sve dnevne potrebe u vitaminima neophodne odrasloj osobi; poneti dve hiljade komada na površinu bilo je preterivanje uobičajeno za misiju.
     Rid je počeo da svetlosnom olovkom proverava šifre na poklopcima boca, kao blagajnica u samoposluzi koja naplaćuje bakaluk. Proklete gluposti, gunđao je u sebi. No, ako kompjuter ne prikaže detaljan trenutni inventar, Voznesenski će pobesneti. Svi zadaci misije moraju se izvršiti, po Rusovom mišljenju, bez obzira na to koliko su glupi ili dosadni.
     U tom mu je sinula nova ideja. Ako ispadne po Džejmijevoj volji, pa bude mogao da se vrati u Veliki Kanjon, verovatno će povesti i Žoanu. Ona je ipak biolog u ekipi. Prokletstvo! Rid je frktao u sebi. Mora postojati način da indijanskog tvrdoglavka razdvoji od brazilske princeze. Nadajmo se da će ga pozvati nazad na orbitu.
     Pok! Opet isti zvuk, samo sada nešto slabiji. Šta bi to moglo biti? Rid je razmišljao dok je otvarao prvu bocu vitamina. Kad su već napolju, bolje da ih prebacim u manje posude. I dalje je gunđao na račun stručnjaka za efikasnost koji su planirali detalje misije; prevideli su činjenicu da se ove ogromne boce ne uklapaju u police male apoteke. Moraće ručno da prebaci vitaminske kapsule u manje boce, koje će mu biti pri ruci. Potpuna glupost.
     Pok! Pok!
     Rid je skočio na noge, prevrnuvši otvorenu bocu. Vitaminske pilule su se rasule po stolu, otkotrljavši se i na pod.
     "Svi u skafandre!" Kroz kupolu se prolomio glas Voznesenskog. "Smesta! U skafandre! Odmah!"

     Kosmonaut Leonid Tolbuhin bio je dežurni u komandnom centru na 'Marsu 2' kada ga je prvi zvuk udara naterao da se naglo uspravi u stolici. Gornja usna mu se smesta orosila ledenim znojem.
     Bože, mora da je to zbog mene, pomislio je. Ja sam baksuz. Prvo Konoje, a sad ovo.
     No, iako je nepovezano razmišljao, ruke su mu se brzo pokretale. Uključio je radarski ekran i skoro istog trena, brzinom refleksnog pokreta, pokrenuo alarm.
     "Meteori! Ulećemo u meteorski roj!" povikao je u brodski interfon, toliko uzbuđen da je govorio ruski.
     Vil Martin, američki geofizičar, slučajno je bio za komunikacionim pultom, zauzet kucanjem dugog izveštaja za Zemlju.
     "Šta je bilo?" povikao je kroz zavijanje alarma. "Govori engleski, prokletstvo!"
     "Meteori!" povikao je Tolbuhin. "Smesta obuci skafander!"

     Voznesenski je bio u komandnom centru pod kupolom, zauzet razgovorom sa Mironovim i Abelom oko plana predstojećeg putovanja na planinu Pavonis, istovremeno nadgledajući naučnike koji su bili napolju sa Pitom Konorsom. Nije čuo prve tihe zvuke upozorenja od meteorita koji su zagrebli oklop kupole.
     I kupola i brodovi na orbiti imali su dvosturke zidove: brodovi od metala, kupola od plastike. Iako je Marsova atmosfera strašno retka po zemaljskim merilima, i dalje je pružala dovoljno otpora meteoritima, pa ih je većina izgorela daleko pre nego što bi stigli do tla.
     Najveća opasnost, ako je verovati planerima misije, pretila je od meteorita koji bi stigli tačno odozgo: oni bi imali najviše energije i najverovatnije bi preživeli vrelinu prolaska kroz atmosferu, pa bi stigli do tla dovoljno krupni da nanesu štetu. Meteori koji pristižu pod oštrijim uglovima morali bi da prevale duži put kroz atmosferu, goreći čitavom putanjom. Stoga su dvostruki zidovi kupole bili u gornjoj polovini ispunjeni sunđerastim plastičnim materijalom koji bi upio energiju sudara.
     Tolbuhinovo upozorenje prolomilo se kroz zvučnike, baš kao i kroz brodove na orbiti.
     Voznesenski je prekinuo u pola reči. "Svi u skafandre! Smesta! U skafandre! Odmah!"
     Tek pošto je potrčao ka skladištu skafandera kraj vazdušne komore, osetio je kako mu strah steže grudi kao ledena pesnica.

     Konors je prvi primetio sićušni oblak prašine kako se podiže sa tla, kao da je tu pogodio metak. Astronaut je žmirnuo, zagledan u prašinu koja se polako spuštala. Dobro je da nije pogodio nik...
     Deset metara dalje digao se novi oblačić.
     "Isuse Hriste!" proderao se u mikrofon pod kacigom. "Meteori! Svi nazad pod kupolu! Smesta!"
     Svih šestoro geologa i biologa bili su rasuti preko nekoliko stotina metara stenjem prošarane ravnice, pokušavajući da detaljno ispitaju dubinu podzemnog sloja permaslane. Kartiranje je išlo sporo, jer su morali da rade pešice. Sva putovanja roverom bila su otkazana dok kontrola misije ne odluči kuda roveri smeju da idu.
     Džejmi je držao motku za kopanje, čiji je nazubljeni kraj bušio kroz tle. Na Konorsov uzvik se trgao. Bušenje se zaustavilo čim je pustio prekidač, i šipka se nakrivila, vireći iz rupe u tlu.
     Džejmi je brzim pogledom utvrdio gde se nalaze ostali naučnici. Konors mu je bio zdesna, na pola puta prema vazdušnoj komori kupole. Žoana je bila daleko, boreći se sa svojom bušilicom.
     "Odmah! Brzo, brzo!" Konors je vikao toliko glasno da su Džejmija bolele uši. "Hajde! Pod kupolu!"
     Džejmi je pošao ka Žoani, gledajući ostale prilike u skafandrima kako se trapavo kreću, nalik na krdo jarko obojenih nilskih konja. Kraj Žoane se pojavio oblačić prašine, ali ona ga, izgleda, nije primetila. Potrčao je ka njoj što je brže mogao, osećajući se kao kornjača u galopu dok je pokušavao da preko dugmića na zglavku nekako smanji jačinu Konorsovog glasa.
     Stigao je do Žoane baš kad je ona konačno krenula ka kupoli. Kad je usporio do njene brzine, Džejmi je ustanovio da ne mogu da razgovaraju jer je Konors zagušio frekvenciju svojom vikom. Umseto toga, pružio je ruku da je potapše po ramenu. Nije mogao da joj vidi lice zbog zatamnjenog vizira kacige, pa nije primetio koliko je uplašena. Tek tada je shvatio da je prepadnut, da je obliven ledenim znojem, da mu se utroba grči.
     Tlo je sada bilo prekriveno oblačićima prašine, kao da ih odred snajperista drži pod unakrsnom vatrom. Nešto mu je tresnulo po zadnjem delu kacige, zapravo samo je kucnulo, ali trgao se kao da je to bio metak. Podigao je pogled i primetio da se kupola ugiba na mestima gde su je pogađali meteoroidi. Oh, Bože, ako samo jedan prodre kroz...
     Jedan je uspeo. Džejmi je video kako se prozirni materijal u donjem delu na trenutak nadima, a potom se u retkoj atmosferi pojavio mlaz vazduha, kao kad kit baca mlaz pare.
     "Kupola je probušena!" vrisnuo je neko.
     Rupa se proširila u poderotinu dok je vlažni vazduh šikljao u Marosvu atmosferu, a plastična kupola počela je primetno da splašnjava.

     Posle prvog trenutka vrlo nalik na paniku, Voznesenski je postao ledeno miran. Dok su ostali žurili ka skafandrima, on je skrenuo u stranu i obišao unutrašnju ivicu kupole, proveravajući da li su zakrpe postavljene na svoja mesta. Proverio ih je još kolilko juče, to je bio deo redovne inspekcije. No, sada ih je ponovo proverio, dok mu je nad glavom neprekidno odjekivalo pok, pok, gotovo prigušeno uplašenim glasovima Tošime i letača koji su žurili da obuku skafandre.
     Uopšte nije primetio kada je kupola probušena. Meteoroid koji se probio kroz oba sloja plastike bio je gotovo mikroskopski sitno zrno prašine. No, Voznesenski je začuo drugačiji zvuk, nalik na naglo i grčevito udisanje, zvuk kakav ispušta čovek kada je uboden nožem u grudi.
     Osetio je promaju kada je vazduh iz kupole jurnuo ka rupi. Knjige su se same razlistale; pojedinačni papiri su leteli po kupoli kao jato uplašenih ptica. Siktavi zvuk postajao je sve bučniji, kao ječanje, kao sve jači udar vetra.
     Voznesenski se naglo okrenuo i ugledao desetine lakih zakrpa kako se podižu sa poda i prilepljuju za zid kupole. Tu bi se spljoštile, snažno lepršajući ivicama jer je vazduh jurio kraj njih da pobegne iz kupole. Plastični zidovi počeli su da mlitave između potpornih rebara. Površina se cepala brže nego što su zakrpe uspevale da je pokriju.
     Osećajući sve brže bilo i pucketanje u ušima, Voznesenski je otrčao donde, sagnuo se da uzme još zakrpa i tresnuo ih preko sve šire rupe. Skliznule su, nisu htele da se zadrže. I dalje su lepršale, i Voznesenski je čuo kako vazduh iz kupole sada huji, izlazeći u spoljašnju atmosferu blisku vakuumu. Za nekoliko minuta sve će otići. Snaga vetra sada je vukla i njega, nastojeći da ga usisa kroz zid, napolje u smrtonosnu prazninu.
     Bez reči, ne pozivajući nikoga, pribrao se i počeo da se probija natrag ka središtu kupole, pognut zbog vetra, teturajući se kao pijanac; polako se probijao kraj naučnih laboratorija, pa oko stolica u trpezariji koje su nemarno ostavljene rasute. Uši su ga strašno bolele, kao da mu neko zabija igle u njih.
     Oprema za održanje života. Pumpe koje su usisavale suvi, hladni marsovki vazduh. Separatori koji su izdvajali ono malo azota i još manje kiseonika iz lokalne atmosfere. Druge pumpe koje su smešu azota i kiseonika činile dovoljno gustom da je ljudi udišu. Cilindri sa rezervnim kiseonikom, u slučaju preke potrebe.
     Morao je da stigne do kiseonika. Voznesenski je prišao nizu zelenih rezervoara visine čoveka i počeo da im otvara ventile na maksimum, izlažući tako kupolu visokom parcijalnom pritisku kiseonika. Neka se ispuni kiseonikom; to će zameniti izgubljeni vazduh. Bila je to trka, a nije nameravao da izgubi. Što veći pritisak možda će pogurati zakrpe da čvršće prionu uz rupu. A svakako će im omogućiti nekoliko dodatnih minuta.
     No, kroz šištanje kiseonika i dalje se čulo zlokobno pok, pok.
     Ponovo je otpuzao do poderotine u zidu, kroz mećavu papira koji su se kovitlali po kupoli. No, dok je stigao do mesta udara meteoroida, Abel je već bio tamo u svom belom skafandru, prskajući epoksid preko zakrpa smireno kao moler koji obrađuje zid u dnevnoj sobi.
     "Otvorio sam kiseonik", rekao je Voznesenski, gotovo bez daha, usplamtelih pluća.
     "Dobro", odgovorio je Abel. To je bio normalan postupak u slučaju opasnosti.
     Vetar je oslabio. Šištanje oslobođenog vazduha se stišalo. Voznesenski je dahtao, ali od straha i napora, a ne od nedostatka kiseonika.
     "Jesu li svi u skafandrima?"
     Abel se okrenuo ka njemu, nalik na bezličnog robota u zarđalom belom oklopu. "Aha. A trebalo bi i ti da ga uzmeš, Majk."
     "Da, da." Voznesenski je primetio da zakrpe više ne lepršaju. Bile su sasvim prilepljene uz zakrivljeni zid. "A šta je sa ljudima napolju?"
     "Upravo ulaze kroz vazdušnu komoru. Koliko znam, niko nije povređen."
     "Dobro je. Ako nas sada ne pogodi još jedan..."
     "Treba da uzmeš skafander", podsetio ga je Abel.
     "Da. Naravno."
     Do trenutka kad je Voznesenski bio potpuno upakovan, više se nije čuo zvuk udara meteoroida o kupolu. Nespretno se oteturao do komunikacionog pulta i na ekranu video da je Tolbuhin još na dužnosti na orbiti, još u kombinezonu. Pazusi su mu bili tamni od znoja.

     Dr Li je protegao dugačke noge što je više mogao, s obzirom na bol, i počeo da mrda bosim prstima sve dok grč u levom listu nije počeo da jenjava. Dva sata u skafandru, koji nikada nije valjano prekrojen za njegovo mršavo i dugačko telo, svakako je bilo previše za njega.
     Uzdahnuo je i pokušao da se opusti u fotelji. Srknuo je malo čaja iz lomne porcelanske šoljice koju je poneo sa sobom i zagledao se u slike na svili na zidovima svoje sobe, čekajući da deluju svojom umirujućom magijom.
     Niko nije povređen, ponovio je u sebi po stoti put. Svi postupci za slučaj opasnosti su izvršeni baš kao što je trebalo; sva potrebna oprema je radila kako treba. Preživeli smo meteorski pljusak čak i bez ikakve štete na opremi, osim jedne male rupe na kupoli koja je brzo zakrpljena i jednog pogotka u glavnu antenu 'Marsa 1', koju će astronuti izaći da poprave.
     Na Zemlji su pažljivo proračunali verovatnoću udara meteoroida; izgledi su iznosili oko bilion prema jedan. A ovaj meteorski pljusak predstavljao je potpuno iznenađenje, nepoznat i neregistrovan sve dok ih nije iznenada zasuo. Barem ne treba više da strepimo za nekih narednih milion godina, pomislio je Li.
     Umalo da se nasmeši, shvativši da može objaviti da je našao meteorski roj, toliko mali i beznačajan da ga sa Zemlje nikada nisu primetili. No, ovde nije bio ni mali ni beznačajan. Nimalo. Ovde smo veoma ranjivi, shvatio je dr Li. Izuzetno ranjivi.
     Naredio je da se okolina pretražuje radarom dok budu obilazili Mars. Ne možemo da izbegnemo meteore, ali možemo da ih primetimo na vreme ako se približi novi pljusak. A možemo i da dobijemo podatke o gustini meteoroida u okolini Marsa; to će usrećiti astronome kod kuće.
     Protrljao je vrat, još pokušavajući da se opusti posle dugog, strašnog, užasnog dana. Niko nije poginuo, ponovio je u sebi. Niko nije čak ni povređen, osim ovog prokletog grča u nozi. Nema oštećenja na opremi, osim antene. Ekipa na tlu preživela je bez problema, osim sasvim sitne rupe na kupoli i boce prosutih vitamina.
     A sada da izvestim Kalinjingrad.

     Bili su potrebni sati da se raščisti haos pod kupolom. Mironov i Konors izišli su da zakrpe poderotinu u spoljašnjem zidu kupole, dok su Voznesenski i Abel proveravali svaki kvadratni centimetar unutrašnjeg zida. Nisu našli nikakva oštećenja.
     Sada je svih dvanaest članova ekipe sedelo u trpezariji, fizički i emocionalno iscrpljeni posle porasta adrenalina tokom popodneva. Prema rasporedu, bilo je vreme za večeru, ali niko nije ni pomislio na hranu. Umesto toga, Voznesenski je iz svoje sobe doneo bocu votke koju nije ni dodirnuo od druge večeri na Marsu.
     "Za medicinske svrhe", rekao je na upitno izvijene obrve Tonija Rida. Ostali su smesta požurili u svoje sobe da iskopaju vlastite sakrivene boce.
     Prva zdravica bila je namenjena Voznesenskom.
     "Za našeg neustrašivog vođu", rekao je Pol Abel, visoko podigavši čašu, "koji je zanemario sopstvenu bezbednost da bi otvorio kiseonik i sprečio pad kupole."
     "Ugrozivši time sopstveni život", dodao je Tošima.
     "A još više ugrozivši sopstvena pravila bezbednosti", našalio se Konors.
     Voznesenski se malo namrštio. "Moramo prepraviti rezervoare sa kiseonikom tako da se ventili automatski otvaraju ako vazdušni pritisak padne ispod određene tačke."
     "Mislim da nemamo opremu za takvu prepravku, čak ni improvizovanu", rekao je Konors.
     "Proveriću inventar", ponudio se Mironov. "Možda među rezervnim delovima i ostacima gore u brodovima može da se skrpi nešto."
     Voznesenski je zadovoljno klimnuo glavom. No, i dalje se mrštio.
     "Da li vas još boli, Mihaile Andrejeviču?" upitao je Rid.
     Rus se gotovo trgao. "Mene? Ne. Uši su mi odlično."
     "Sigurni ste? Mislim da vam bubne opne nisu oštećene, ali možda bi trebalo da vas ponovo pregledam."
     "Ne, dobro sam. Nemam bolove."
     Umorno su sedeli za stolovima u trpezariji, polako se oporavljajući od straha izazvanog meteorima. Žoana je ponudila Džejmiju da podele njeno pola boce čileanskog vina. "Poslednja koju imam do povratka u brod", poverila mu je. "Sakrila sam još jednu bocu šampanjca za dan kad krenemo kući."
     Džejmi je zahvalno srkutao vino. Spustio je kacigu na sto pred sobom. Na zakrivljenom zadnjem delu nalazila se dugačka, tanka ogrebotina, pocrnela kao da ju je načinio mali zalutali metak. Da je bio samo malo veći, pomislio je, samo malo jači, razneo bi mi glavu. Zurio je u oštećenu kacigu, zgrčene utrobe. Samo malo veći...
     "Ti si srećan momak, Džejmi", obratio mu se Voznesenski sa drugog kraja stola. "Vrlo srećan momak."
     "Pa, odela su napravljena tako da podnesu udare manjih meteorita", javio se Pit Konors. "Džejmi nije bio u ozbiljnoj opasnosti."
     Voznesenski se nasmešio, redak prizor. "Nisam mislio na sreću što je preživeo. Srećan je što ga je pogodio! Znate li koliki su izgledi da neko bude pogođen meteoritom? Fantastično! Neverovatno! Čestitam, Džejmi."
     Rus je ponovo podigao plastičnu čašu, a ostali su se blagonaklono smejali.
     "Možda bi trebalo da se ubuduće posvetiš kladionicama", predložio je Rid.
     Džejmi je odmahnuo glavom. "Ne, hvala. Jedan trenutak ovakve sreće bio mi je sasvim dovoljan."
     "Pomisli samo koliki su izgledi", mrmljao je dalje Voznesenski.
     "Ponekad je slučajnost čudna stvar", rekao je Mironov. "Šta biste rekli, koliki su izgledi da jedini slon u lenjingradskom zoološkom vrtu bude ubijen prvim topovskim zrnom koje su nacisti ispalili na grad tokom Velikog Otadžbinskog rata? A baš se to desilo."
     "Ubili su slona?" upitala je Monik.
     "Tako je."
     "Ne!"
     "To je istorijska činjenica."
     "Koliko ćemo morati da udišemo čisti kiseonik?" upitao je Nagib. "Mislim da od njega imam glavobolju. Bole me sinusi."
     "Dan ili dva", odgovorio je Voznesenski. "Izgubili smo bukvalno sav azot. Moramo čekati dok pumpe sakupe dovoljno azota spolja da vrate smešu vazduha na normalu."
     "Dajte da vas pregledam", predložio je Rid.
     Nagib je iznenada počeo da se povlači. "Oh, ne, nije to ništa. Samo mala glavobolja. Najverovatnije od napetosti."
     "Ipak", rekao je Rid, "ako vam bude trajala i sutra, biće bolje da vas pregledam."
     Džejmi je opipavao ogrebotinu na kacigi. Nije bila duboka, ni izdaleka dovoljna da ugrozi kacigu. Mogao bi da je nosi i dalje ako bi morao. Ali umesto nje ipak će uzeti rezervnu. Katrin Dils je zahtevala da ovu ostavi po strani, kako bi mogla da je ispituje tokom putovanja kući. To su želeli i u kontroli misije, čim su čuli šta se desilo. Proizvođači skafandera želeće da prouče oštećenje, da vide koliko je kaciga zaštitila onog ko ju je nosio.
     Postaćeš čuvena, rekao je Džejmi kacigi. Staviće te u muzej. Pomislio je kako bi unutrašnja strana kacige izgledala da je meteorit uspeo da je probije. I stresao se.
     "Ali ja sam suviše bitan da bih radio-napolju", govorio je Toni Rid.
     Džejmi je podigao pogled i utvrdio da Ilona zavitlava Engleza.
     "Nisi bio van kupole od našeg drugog dana ovde, Toni", govorila je, prepredeno se smešeći. "Neko bi pomislio da se možda plašiš da iziđeš."
     "Glupost!" obrecnuo se Rid. "Ja sam lekar ekipe. Potrebno je da budem ovde, u ambulanti."
     "Bezbedno zaklonjen iza pilula i instrumenata", bocnula ga je Ilona. "A i pilule si prosuo, zar ne?"
     "Samo jednu bocu", kruto je odgovorio Rid.
     "Pet stotina vitaminskih kapsula, po čitavom podu."
     "Samo nekoliko je palo na pod! Većina se zadržala na mom stolu, koji je dovoljno čist da se sa njega može jesti."
     "Aha", odgovorila je Ilona. "Svakako. Samo pazi da nam ne daš te prljave."
     Džejmi je video da se ostali smejulje. Svi su uživali u zabavi. Obično je Toni taj koji bocka. Strašno mu je neprijatno kada postane žrtva, a ne napadač.
     Žoana je odgurnula stolicu i ustala. "Mislim da ću se sada malo ispružiti."
     Srećan što može da pobegne ispod Iloninog skalpela, Rid ju je brzo pogledao. "Da li se dobro osećaš?"
     "Oh, samo sam umorna", odgovorila je Žoana. "Pokušaću da zaspim."
     "Bez večere?" upitao je Voznesenski sa čela stola.
     "Mislim da sada ne bih mogla ništa da pojedem. Možda kasnije."
     Rus je pogledao Rida, ali nije rekao više ništa.
     Kada je Žoana otila, Rid se obratio Džejmiju. "Mislim da bi ovaj meteorski roj trebalo nazvati po našem Džejmiju. Očito je da ih privlači. Meteorski roj Džejmsa F. Votermena."
     Rava Patel je ovo ozbiljno shvatio. "Dr Dils i dr Li pokušavaju da mu utvrde orbitu. Roj je očito ostatak neke drevne komete."
     "Očito", rekao je Rid.
     "No, to će teško ići", nastavio je Patel, "uz ovako malo podataka. Roj je toliko mali da ne odbija dobro radarske signale."
     Ridu se vratilo dobro raspoloženje. "Možda treba da ponovo postavimo Džejmija napolju. Meteori ga, izgleda, vole. Možda će se vratiti ako on bude stajao na otvorenom, kao gromobran."
     "A mogao bi i ti da iziđeš", rekla je Ilona.
     "A ne, ne ja", odgovorio je Rid. "Neka to Džejmi obavi. To bi bio prvi doprinos američkih Indijanaca astronomiji."
     "Ne bi bio prvi", odgovorio je Džejmi.
     "Oh? Stvarno?"
     "Acteci i Inke bili su dobri astronomi. Gradili su opservatorije..."
     "Nisam mislio na njih", prekinuo ga je Rid. "Oni su bili civilizovani, bar donekle. Mislio sam na tvoj narod, Džejmi. Na divljake iz Severne Amerike."
     Sve oči su se uperile u njega. Toni je izvukao jednu iglu iz svoje kože i sad cilja na mene.
     "Moji preci su posmatrali zvezde", rekao je, pažljivo odmeravajući svaku reč.
     "Naravno", rekao je Rid. "U pustinji gde su živeli, šta su drugo i mogli da rade kada bi Sunce zašlo? Ali šta su postigli, osim nekih plemenskih praznoverica?"
     Džejmi je samo malo oklevao pre nego što je odgovorio. "Primetili su veliku supernovu 1054, na primer. Uklesali su datum u petroglife. Čak su ukrašavali i grnčariju preciznim crtežima mesta i vremena kada se supernova pojavila."
     "Stvarno?"
     "Stvarno." Džejmi se obratio ostalima. "Supernova iz 1504. jeste ona koja je stvorila maglinu Rak; i danas se može videti teleskopom. Jedini astronomi koji su je takođe primetili bili su Kinezi."
     "I Japanci", dodao je Tošima.
     Džejmi mu se ozbiljno naklonio. "I Japanci. Očito, niko u Evropi nije obraćao pažnju."
     "To veče je verovatno bilo suviše oblačno", rekao je Rid.
     "Supernova se videla golim okom dvadeset tri dana", uzvratio je Džejmi. "To se vidi iz kineskih zapisa. I iz crteža mojih predaka. Čak i u Engleskoj nebo je moralo biti vedro bar delom tog vremena, ali niko se nije potrudio da podigne pogled. Ili to, ili su bili suviše neupućeni u zvezde da bi primetili kako svake noći blista jedna nova."
     Ilona je tiho zazviždala. Nagib se smejuljio. Ostali su se smešili i klimali glavom.
     Toni Rid je polako ustao i lako se naklonio Džejmiju. "TouchQ", rekao je. "A sada, ako se niko ne protivi, mislim da ću se postarati za svoju večeru."
     I ostali su polako ustali i počeli da pripremaju jelo. Džejmi je ostao sam za stolom, zureći u svoju oštećenu kacigu i pitajući se zašto ljudska bića moraju da nanose bol jedna drugima kako bi stekla poštovanje.









DOLAZAK NA MARS
     Tokom dugih meseci putovanja preko mračne praznine između svetova, članovi ekspedicije pratili su kako Mars polako raste od blistavo crvene zvezde do prave, trodimenzione kugle koja im lebdi pred očima kao ogromna nagrada koju treba osvojiti.
     Kada su se dva broda smestila na orbiti oko planete, Džejmi je počeo da provodi sate u osmatračnici, posmatrajući čudni svet u bojama rđe, cigle i krvi. Prozori su sada bili načičkani instrumentima, ali vireći između njih Džejmi je mogao da vidi Mars kako mu polako promiče pred užagrenim očima, jer brodovi su se i dalje okretali oko zajedničke ose. Džejmi je video ogromne kupe vulkana kako se pružaju uvis kao iskolačene gušterske oči, bezosećajno piljeći u njega. Ogromna, izuvijana pukotina Valis Marinerisa prizivala mu je sećanja na rečne kanjone kod kuće.
     Gledao je peščane oluje kako se stvaraju i kreću preko četvrtine kugle pre nego što bi zamrle, tajanstveno kao što su i počele. Ogromni krateri, nastali od drevnih meteorskih udara; pri nekim udarima odvaljeni su manji meteoroidi koji su na kraju stigli i do Zemlje i tu bili pronađeni na ledu Antarktika.
     "Jesi li spreman da siđeš tamo i počneš da radiš?"
     Pre nego što je okrenuo glavu, Džejmi je prepoznao grleni glas Ilone Malater.
     Ozbiljno je klimnuo glavom. "A ti?"
     Ledeno mu se nasmešila. "Posle devet meseci u ovom koncentracionom logoru spremna sam da gola trčim po tim peščanim dinama."
     Džejmi se nasmejao.
     Pod crvenkastim svetlom Marsa, Ilonino otmeno lice izgledalo je tamnoputo koliko i Džejmijevo. Kratko podšišana zlatasta kosa imala je plamene odsjaje.
     "Jesi li još u celibatu?" upitala ga je sa nagoveštajem osmeha.
     To je pre bio izazov nego pitanje, pomislio je Džejmi. Ipak je ponovo klimnuo glavom.
     "Mora da sanjaš zanimljive snove", rekla je.
     Osetio je da mu se lice zagreva od naleta besa. "Znaš, Ilona, ti na brodu važiš za lokalnog seksualnog terapeuta."
     Njen osmeh postao je širi. "A zašto ne? Toni Rid tvrdi da niko na brodu nema zarazne bolesti gore od prehlade koju si nam svima doneo. Zašto onda da ne učinim život manje napornim?"
     "Možda manje napornim, ali i mnogo napetijim."
     "Stvarno?" Ilon je podigla obrve. "Ja bih pre rekla da seks snižava napetost između ljudi."
     "Ali ne i među Rusima."
     "Oh, oni! Samo neka se pokolju međusobno."
     Džejmi je huknuo i okrenuo se od nje.
     "Baš si nešto fini, Džejmi." Ilona se i dalje smešila. "Mislila sam da ćeš se, pošto smo vodili ljubav, malo opustiti, ali ti, izgleda, nisi tip koji olako shvata seks, je li?"
     "Eno zašto smo ovde", uzvratio je, uperivši prst ka prozoru i crvenoj kugli Marsa koja je lebdela iza njega. "Da ispitamo ovu planetu. A ne da se zavitlavamo kao sredjoškolci."
     "Bože, baš si ozbiljan!"
     "Ovo je ozbiljna misija, Ilona. Veoma ozbiljna."
     "Ja nikome ne smetam. Zapravo, mislim da bi napetost u ovom zatvoru bila mnogo gora." Oči su joj poigravale od veselja. "Toni se slaže sa mnom; kaže da je moj doprinos moralu ekipe neprocenjiv."
     "Kaži to Mihailu i Dmitriju."
     "Ma hajde, Džejmi. I tebi bi korisitlo malo opuštanja."
     "Ne, hvala."
     "Smatraj to nekom vrstom istraživanja", podbadala ga je Ilona. "Mislim da ne možeš zaista upoznati muškarca dok ga ne vidiš sa spuštenim pantalonama."
     Na trenutak je bez reči zurio u nju. "Da li Katrin i Žoana takođe misle tako?"
     "Misliš, da li rade isto što i ja?"
     Zaustio je da odgovori, ali je začuo približavanje glasova. Toni Rid i Žoana Brumado pojavili su se iza ugla i ušli u osmatračnicu.
     "Mislio sam da si tu, Ilona", vedro je rekao Rid. "Svuda bih prepoznao taj zavodljivi glas."
     Džejmi je shvatio da pilji u Žoanu. S naporom je odvratio pogled.
     Sve četvoro ćaskali su o spuštanju koje ih očekuje sutra, držeći se u razgovoru samo posla i ekspedicije. Rid je delovao opušteno i nemarno, kao i uvek. Žoana je bila ozbiljna, kao i uvek, tamnih očiju uperenih u Mars, kao da prvi put shvata da će se zaista spustiti na površinu tuđinskog sveta.
     Džejmi se osećao gotovo kao automat. Odgovarao je na pitanja njemu upućena; izgovarao je ispravne reči i održavao svoj deo razgovora učetvoro. No, u sebi je stalno mislio na kratki trenutak divlje životinjske strasti sa Ilonom, sećao se tužnog, ozbiljnog izraza na Žoaninom licu kada ju je poljubio, pitao se zašto ne može da se opusti, da se zabavi sa Ilonom i da zaboravi sve ostalo.
     "Moram da se vratim u svoju kabinu", tiho je, gotovo plašljivo rekla Žoana. "Otac će me pozvati za nekoliko minuta."
     Toni Rid joj je pružio ruku. "Otpratiću te donde, ako dozvoljavaš."
     Brzo je pogledala Džejmija, pa Rida. "Naravno. Hvala."
     Ilona ih je gledala kako odlaze iz osmatrčanice, a na licu joj je poigravao zagonetan osmeh. Čim su se dovoljno udaljili, obratila se Džejmiju.
     "Odgovor na tvoje pitanje glasi da je Katrin mnogo diskretnija oko svojih veza nego ja. A mala Žoana, koliko je meni poznato, bila je potpuno čedna. Da li si sad srećan, Džejmi?"
     Klimnuo je glavom, pokušavajući da ne pokaže osećanja.
     "Ali jesi li primetio", vragolasto je dodala Ilona, "da je Toni prati kuda god pošla?"
     Džejmi je iznenađeno zatreptao. "Zaista?"
     "Gledaj ga malo", odgovorila je. "Kaska za njom kao pas za ženkom u žaru."
     Taj lukavi, nasmešeni kopilan, pomislio je Džejmi. Ko njemu drži lekcije? Ko njemu stavlja lekove u hranu?
     "Toniju nismo dovoljne ja i Katrin", nastavila je Ilona. "On želi i ono što je nedostupno."
     Kao i ja, shvatio je Džejmi. Kao i ja.









SOL 15: POPODNE
     "Osećam se pomalo čudno, Edit", rekao je Džejmi u kameru.
     Sedeo je na krevetu u svojoj sobi, a video kamera bila je postavljena na pisaći sto i uperena njemu u lice. Odmah ujutro, pre sati predviđenih za rad, obukao se i izišao napolje da snimi nekoliko minuta panorame stenja, dina i dalekih planina oko kupole. Sada je sedeo na krevetu i pitao se šta da kaže Editi.
     "Juče smo imali malu uzbunu. Stvari se još nisu vratile na normalu. Zalutali meteorit probušio nam je kupolu. Napravio je samo malu rupu. Nismo ga uopšte našli; mora da je bio toliko mali da je ispario od energije udara. Ali iscurilo nam je dosta vazduha i nekoliko minuta bilo je dosta napeto."
     Podigao je pogled. Kupola je bila okupana svetlošću. Pumpe i ventilatori brujali su kao i obično. Čuo je glasove i kaubojski zvuk kantri pesme sa nečijeg kasetofona.
     "I dalje dišemo čist kiseonik. Moramo da hodamo na prstima i da budemo veoma pažljivi. U atmosferi od čistog kiseonika i najmanja varnica može da zapali čitavu kupolu. Separatori prikupljaju azot iz spoljašnjeg vazduha, ali nećemo se vratiti na normalnu atmosferu još dan ili dva.
     Nije bilo nikakve štete, osim same rupice, koju su Voznesenski i Pol Abel popravili za nekoliko minuta. Ja sam bio napolju kad se to dogodilo i jedan mikrometeorit mi je ogrebao kacigu. Oh, da, Toni Rid je prevrnuo čitavu bocu punu vitaminskih pilula. Još ga zavitlavaju što je bio toliko trapav."
     Džejmi je isključio kameru daljinskim upravljačem i široko zevnuo. Od čistog kiseonika bolele su ga uši. Stalno se osećao kao da su mu zapušene. Zevanje je pomagalo, ali ne previše.
     Ponovo je uključio kameru i nastavio. "Meteori su verovato poslednji ostatak neke drevne komete. Samo hrpica rasutog šljunka koja lebdi kroz Sunčev sistem i slučajno je naišla baš na ovo mesto na Marsu. Ne bi se moglo ponoviti ni za milion godina."
     Oklevao je na trenutak. Nije više bilo vesti za pričanje.
     "Drago mi je što si mi poslala traku. I drago mi je što napreduješ u poslu. Odlazak u Njujork svakako je zahtevao mnogo hrabrosti. Ako ikako mogu da ti pomognem, nekim intervjuom ili podacima o poslu koji obavljamo ovde na površini, samo pošalji zahtev preko kontrole misije i rado ću ti ispričati sve što budeš želela da znaš."
     Džejmi je ponovo isključio kameru i zamislio se. Koliko zaista smem da joj kažem? Koliko će me kontrola misije pustiti da joj kažem? Rešio je da se zasad drži nauke i da se ne pominje ni politiku ni ličnosti.
     "Ispalo je da ovde ima mnogo više vode ispod površine tla nego što smo mislili na osovu podataka prvih sondi. Smrznuta je, naravno. Nalazimo se povrh okeana permaslane koji se verovatno pruža sve do Valis Marinerisa - to jest, Marsovog Velikog Kanjona. Možda i dalje, ali nismo prešli preko kanjona da istražujemo drugu stranu."
     Opisao je kratko putovanje do kanjona i svoje nade da će moći da se vrati tamo, preskočivši rasprave koje se oko toga vode. Pažljivo je izbegavao da pomene 'selo'; biće dosta vremena za to kada steknemo dodatne dokaze, ovakve ili onakve, mislio je. Umesto toga, pričao je Editi o zelenkastom kamenu koji su našli. Potom mu je ponestalo tema za priču.
     Nervozno opipavajučći daljinki upravljač, konačno je ponovo uključio kameru. "Drago mi je što su se smirile sve gužve oko mog Navaho govora. Barem mislim da su se smirile. Ovde ne gledamo mnogo vesti - uglavnom BiBiSi."
     Ponovo je isključio kameru i ovlažio usne, premišljajući šta da joj kaže.
     "Pa, izgleda da je to za sada sve. Još nismo našli nikakve tragove života, ni žive ni fosilne, ali možda će uslovi na dnu Velikog Kanjona biti povoljniji. Monik Bone ima lepu bašticu koja raste na marsovskom tlu, zalivana marsovskom vodom. Ne znam kako će nekoliko dana čistog kiseonika delovati na njene biljke. Svi odlazimo tamo da malo dišemo na njih, kako bi dobile nešto ugljen-dioksida. Lepo je što si me nazvala, Edit. Javiću ti se opet, nešto kasnije."
     Definitivno je isključio kameru. Mogu da premontiram ovu traku, pomislio je, pa da je kontrola misije pošalje i Alu i roditeljima, pomislio je. To će ih iznenaditi. Možda će mi roditelji čak i odgovoriti.

     Seidži Tošima slušao je burnu raspravu između Votermena i ostatka ekipe, ne izustivši ni reč. To ga se nije ticalo, a od najranijeg detinjstva bio je vaspitavan da se uzdrži od iznošenja svog mišljenja ukoliko se to ne zatraži od njega.
     Ali sada je Votermen tražio, ne njegovo mišljenje, nego njegovo znanje. To je bilo drugo. Tošima je bio zadovoljan što će razmeniti znanje sa američkim Indijancem. Na kraju krajeva, to je i cilj ekspedicije na Mars, zar ne? Steći znanje. A čemu služi znanje ako se ne razmenjuje sa drugima?
     Džejmi Votermen sedeo je na paučinastoj plastičnoj stolici u laboratoriji japanskog meteorologa. Tošimin kutak čitava ekipa je zvala 'vremenska prognoza'. Bila je to najmanja od svih laboratorija, uredna i blistavo čista kao da je odred robota za održavanje riba i briše prašinu svakih pola sata.
     Sve je izgledalo kao izlog elektronske radnje. Dok su radne površine ostalih naučnika bile prekrivene staklarijom i insturmentima, Tošima je imao niz kompjutera koji su tiho brujali, prikazujući na ekranima grafikone i krivulje. Na samom kraju niza, tamo gde se sto savijao u obliku slova 'L' kraj pregradnog zida, nalazio se skener koji je mogao da primi video traku i digitalizuje slike sa nje radi čuvanja u kompjuteru.
     Tošima je sedeo u suprotnom uglu, na naizgled klimavoj stolici. Dao je Džejmiju svoju najbolju stolicu, jedinu sa naslonom.
     Od smrti Izoruku Konojea, Tošima je osećao neočekivani teret odgovornosti na plećima; odgovornost časti, održanja ponosnog imena Japana čak i ovde, na ovom čudnom svetu. Znao je da većina ostalih potcenjuje sve što je japansko; video im je to u očima kada su razgovarali sa njim, u jedva podnošljivom humoru Tonija Rida i u preteranoj učtivosti Amerikanaca i Rusa.
     Kod kuće, na Zemlji, Japan je bio sila koju treba poštovati. Bez japanskog doprinosa u sredstvima i tehnologiji, 'Projekat Mars' izdahnuo bi u stalnom koškanju i preračunavanju između Evropljana, Rusa i Amerikanaca. Pa ipak, nijedan Japanac nije se našao u prvoj grupi koja se spustila na tle. Jedina osoba koja je poginula tokom ekspedicije bio je sjajni japanski geohemičar, Konoje.
     Seidži Tošima bio je sin fabričkog radnika, ali u njemu je kucalo srce samuraja. Održaću čast japanskog naroda. Nateraću ove strance da poštuju Japan. Nateraću čitav svet da prizna doprinos Japana istraživanju Marsa.
     Iznenada je shvatio kuda vode takve misli. Ovo je nedostojno, pomislio je. Mi smo naučnici. Znanje ne priznaje nacionalnost. Ja sam deo ekipe, a ne srednjevekovni uobraženko.
     "Možemo iskoristiti centralni procesor", rekao je Džejmiju Votemranu, nesvesno se naginjući da potapše minikompjuter koji je stajao u tom uglu laboratorije, dopirući mu do kolena. Votermen je bio neobičan; povučen i zatvoren gotovo kao Japanac. Čovek koji shvata ispravno ponašanje, mislio je Tošima, ali ipak je spreman da vodi bitku za svoja uverenja.
     "Možeš li odavde da priđeš geološkim podacima ili treba da odem do geološkog kompjutera i prekopiram ih na disketu?" upitao je Džejmi.
     "Trebalo bi da mogu da im priđem", odgovorio je Tošima sa ozbiljno zamišljenim oblim licem. Potom se blago nasmešio. "Osim ako si stavio tekst pod šifru da bi bio tajna."
     Džejmi je odmahnuo glavom. "Ne. Nisam uopšte."
     Meteorolog je privukao tastaturu u krilo i počeo da preleće preko nje zatupastim prstima. Džejmi je primetio da je kompjuterski ekran pred njim na trenutak ostao prazan, a onda je prikazao višebojnu mapu Marsa, načinjenu montažom fotografija snimljenih sa orbite.
     Tošima je promrmljao nešto na japanskom i na ekranu se iznenada pojavila meteorološka mapa postavljena preko foto-montaže. Džejmi je prepoznao oznake za front hladnog vazduha, područja visokog i niskog pritiska, kao i nepravilno izuvijane petlje izobara.
     "Ovo je situacija u ovom času", rekao je Tošima. "A ovo je kompjuterska prognoza za noćas" - simboli su se malo pomerili; brojevi koji označavaju temperaturu opali su za po više od sto - "i sutra u podne, po našem vremenu." Front je opet malo napredovao. Temperature su porasle. Na njihovoj širini čak su se popele iznad nule.
     U Tošiminom glasu osetio se prizvuk ponosa. "Mogu ti čak pokazati i brzinu i pravac vetrova na većem delu planete."
     "Kako?" upitao je Džejmi, dok su se preko mape pojavljivale strelice vektora. Prikazivale su pravac vetrova; broj pera u repu označavao je brzinu.
     "Mreža meteoroloških sondi postavljenih širom planete", odgovorio je Tošima. "I baloni, naravno."
     Meteorološki baloni bili su divno jednostavni, tek nešto više od dugačkih, uskih plastičnih cevi ispunjenih azotom. Puštani su po potrebi iz brodova na orbiti, padali su u marsovsku atmosferu u majušnim kapsulama i automatski se naduvavali kada bi stigli na odgovarajuću visinu. Lebdeli su iznad predela kao neverovatne, ogromne, bele cigarete.
     Pod svakim balonom landarala je 'zmija', dugačka i tanka metalna cev sa senzorskim instrumentima, radiom, baterijama i grejačem koji je opremu štitio od hladnoće.
     Baloni su preko dana lebdeli visoko u atmosferi Marsa, mereći temperaturu (niska), pritisak (niži), vlažnost (još niža) i hemijski sastav vazduha. Visinu na kojoj je svaki balon leteo određivala je količina azota u cilindru. Dnevni vetrovi nosili su ih preko crvenih predela kao maslačke.
     Noću, kad bi se temperatura toliko spustila da se čak i azot u balonima polako kondenzovao, svi su se spuštali ka tlu kao balerine koje se ljupko klanjaju. 'Zmije' sa instrumentima dodirivale su tle i uredno prenosile podatke o uslovima na površini preko noći, dok su baloni poigravali na tamnim vetrovima, jedva dovoljno pokretni da bezbedno lebde nad kamenitim tlom.
     Nisu svi baloni preživeli. Većina ih je letela Marsom više dana, umorno se spuštajući svako veče i ponovo se podižući kad ih ugreje jutarnje Sunce. No, neki su se spuštali prenisko, pa bi ih probilo stenje. Neki su se zdrobili o planine. Jedan je nestao u ogromnom krateru doline Helas i nisu mogle da ga nađu ni najbolje kamere na satelitima oko Marsa.
     No, većina balona je preživela, ćutke, bez napora, živeći sa Marsovim dnevno-noćnim ciklusom i verno izveštavajući o uslovima koji su vladali od pola do pola.
     "Kao što vidiš", rekao je Tošima uz jedva primetan pokret glavom ka ekranu, "vremenska situacija ovde, na severnoj hemisferi, prilično je stabilna, takoreći dosadna."
     "Letnji sistem", promrmljao je Džejmi.
     Tošima je bio zadovoljan što geolog razume makar toliko o klimi Marsa. Čak i na južnoj hemisferi, gde je vladala zima, vreme je bilo uglavnom mirno. Nije bilo velikih oluja pršine, čak ni neki pristojan ciklon koji bi vredelo proučavati i učiti od njega.
     "Možemo li da izbliza pogledamo Titonijum?" upitao je Džejmi, zagledan u meteorološki ekran.
     "Da, naravno", rekao je Tošima.
     Izuvijana pukotina ogromnog kanjona kao da je jurnula ka Džejmiju sve dok Titonijumov Rascep i njegov južni sused, ponor Jus, nisu ispunili ekran. Džejmi je na trenutak zanemario meteorološke simbole postavljene preko slike; video je samo kilometrima visoke litice i ogromna klizišta koja su donekle ispunila neke delove ogromnog kanjona.
     "Ovde postoji anomalija", rekao je Tošima.
     Meteorolog je privukao stolicu bliže Džejmijevoj. Glave su im se gotovo dodirivale dok su razgledali sliku. Džejmi je zurio u ogromno delo drevnih pukotina u kori, a Tošima je čkiljeći ispitivao meteorološke podatke.
     "Anomalija?"
     "Trebalo je da je primetim odavno, ali s obzirom na to koliko podataka dolazi..." malo je slegnuo ramenima, što je predstavljalo i izvinjenje i mirenje. "Čak pratimo i odbačene padobrane naših sletnih vozila, jer površinski vetrovi ih nose unaokolo."
     "Kakva anomalija?" upitao je Džejmi.
     "Samo dva balona su preletela preko ovog dela Velikog Kanjona", odogovrio je Tošima, prateći prstom sliku Titonijuma na ekranu. "Oba su prijavila mnogo više temperature vazduha nego što smo dobili od meteorološkog satelita."
     Džejmi ga je pogledao. "Meteorološki satelit ti je rekao da su temperature u kanjonu niže nego što su izmerili baloni?"
     "Tako je."
     "Kakve senzore koriste?"
     "Satelit ima infracrvene detektore, naravno. To je jedini način da se iz daljine meri temperatura. Baloni nose razne termometre. Oni direktno mere temperaturu."
     "I baloni kažu da je vazduh dole u kanjonu topliji nego što je izmereno sa satelita."
     Tošima je klimnuo glavom, zatvorenih očiju. Ličilo je na naklon.
     "A ima li još anomalija?"
     Tošima se nasmešio. "Mislio sam da su podaci o vlažnosti neupotrebljivi. Izgledalo mi je da su se senzori zasitili."
     "Zasitili?"
     "Stigli su do vrha skale i ostali tamo sve dok su baloni bili u kanjonu - nekoliko sati. Znaš, nema načina da kontorlišemo brzinu ili pravac balona."
     "Da, to znam."
     Tošima je ponovo pogledao ekran. "Sada, kad si izvestio da si u kanjonu video maglu, mislim da mogu da objasnim šta se dešava."
     Džejmi je čekao nastavak.
     "Senzori vlažnosti podešeni su na veoma nisku vlažnost kakvu smo očekivali na Marsu. Ako su baloni prošli kroz maglu o kojoj si govorio, znači da su naišli na vlažnost mnogo veću nego što senzori mogu da izmere. Zato su postali zasićeni."
     "U redu, to zvuči ispravno."
     "Sa druge strane, imamo pitanje razlika u temperaturi." Tošima se široko nasmešio. "Razmisli: infracrveni senzori sa satelita ne vide duboko u kanjon dok je magla tamo. Senzori vide maglu i javljaju njenu temperaturu."
     Džejmiju je sinulo. "A ako je magla načinjena od ledenih kristala..."
     "Ili čak od kapljica vode", nastavio je Tošima, "onda je mnogo hladnija za infracrvene senzore nego vazduh ispod nje."
     "Magla je kao neko ćebe, izoluje topliji vazduh na dnu kanjona!"
     "Tačno. Pa ipak, radar sa satelita prodire kroz maglu kao da je nema i daje nam tačno očitavanje dubine kanjona. Dok ti nisi javio za maglu, nisam imao pojma da postoji."
     "I tako su ti baloni dali tačniju temperaturu nego satelit", rekao je Džejmi, osećajući kako ga obuzima uzbuđenje.
     "Tako sada tumačim podatke", odgovorio je Tošima, pokazujući sve zube u osmehu.
     "U redu, hajde sada da ubacimo geološke podatke preko ove slike", požurivao ga je Džejmi. Bilo mu je teško da mirno sedi, toliko se uzbudio.
     Tošima je kuckao po tastaturi, koja mu je još bila u krilu.
     "Šta tražiš?" upitao je.
     "Toplotu", odgovorio je Džejmi. "Nešto čini taj kanjon toplijim od ravnice koja ga okružuje. Toplijim nego što možemo da očekujemo. Možda toplota izvire iz unutrašnjosti planete."
     "Ah! Topli izvori, možda. Ili vulkan."
     "Ništa tako dramatično kao vulkan", rekao je Džejmi, napeto zagledan u ekran, čekajući da se pojave meteorološki podaci.
     "Na Marsu ima vrlo velikih vulkana", mrmljao je Tošima, još zauzet tastaturom.
     "Na hiljadu kilometara od Titonijuma. A mrtvi su već milionima godina. Možda i milijardama."
     "Evo", gotovo je šapnuo Tošima i naglašeno udario 'enter' zatupastim prstom.
     Na ekranu se pojavio niz blistavo crvenih simbola.
     "Možemo li da sada vidimo i područje između naše baze i ivice kanjona?" upitao je Džejmi.
     "Naravno."
     Odmah su se pojavili nizovi brojeva u stvarnom vremenu sa senzora koje je Džejmi rasporedio tokom putovanja sa Voznesenskim. Simboli su stvarali stazu od kupole do Noktis Labitintusa, pa onda do ivice Titonijuma, i konačno nazad do baze. Na Zemlji su se takvi senzori koristili za merenja toplote koja se širi do površine od istopljene magme duboko ispod kore planete.
     "Nije ništa naročito, a?" promrmljao je Džejmi, napinjući pogled da razazna sićune brojke kao da ih može oživeti ako bude dovoljno piljio u njih.
     Tošima nije odgovorio. Sedeo je, ruku učtivo prekrštenih u krilu.
     "Planeta je hladnija od smrznutog krompira", gunđao je Džejmi. "Ispod površine ne dopire dovoljno toplote ni da ugreje šolju čaja."
     "Nema termalnih tokova u kanjonu?"
     Džejmi je nesvesno stezao kolena od besa. "U tome i jeste stvar: nemamo dovoljno instrumenata na dnu kanjona. To je možda jedino mesto gde neka toplota ipak prodire iz dubine, ali nemamo dole senzore da to provere!"
     Tošima je lako naklonio glavu, ovog puta da bi pokazao rauzmevanje, "Vidim. Moramo postaviti senzore na dno kanjona ako želimo da razumemo kako nastaje magla."
     "Ne samo senzore", odgovorio je Džejmi glasom punim hitnje. "Moramo sami da siđemo tamo. Moramo nekako da spustimo ekipu na dno tog kanjona."

     Li Čengdu se blago nasmešio na tri lica na ekranu. Ovo je bila toliko važna odluka da su sva tri direktora projekta želela da razgovaraju sa njim.
     Mogu Votemranu da zahvalim za ovo, pomislio je. Da nije njega, sve bi išlo prema planu.
     "...stoga smo dali uputstva kontroli misije", govorio je ozbiljni ruski direktor, "da pripremi plan za putovanje do područja Titonijumovog Rascepa, uključujući - ukoliko je moguće - direktno ispitivanje dna kanjona. Pošto će biti potrebno najmanje dve nedelje za izvršenje tog plana..."
     Uspeo je, pomislio je dr Li dok je slušao Rusa na pola uha. Votermen ih je naterao da potpuno razore plan misije i da pristanu na put do Titonijuma.
     Komandant ekspedicije odmeravao je ostala dva direktora projekta dok je Rus nastavljao da daje zvanična uputstva. Japanski direktor trudio se da izgleda bezlično, ali Li je u njegovim tamnim očima primetio odsjaj zadovoljnog uzbuđenja. Amerikanac, veteran vašingtonskih političkih borbi, imao je dobroćudan osmeh na mesnatom licu.
     "...otac DiNardo će predsedavati ad hoc komitetom koji će pripremiti plan putovanja. Dr Brumado će prisustvovati sastancima komiteta kao vanredni član..."
     Rus je pričao dalje, kao stari pravoslavni sveštenik koji deklamuje neki nerazumljivi obred.
     Kako mora da su se zaverili! - pomislio je Li. Američka potpredsednica pristala je na izmenu plana misije. Očito ju je Brumado nekako ubedio. Ona više ne želi da uništi Votermena; Brumado ih je nekako učinio saveznicima. Taj čovek je čarobnjak.
     Putovanje do Titonijumovog Rascepa. Moraćemo da poremetimo planove za poslednje četiri nedelje rada i da sve podredimo ovome. Moraću da skratim Patelov put do planine Pavonis. Nesrećnik će pobesneti. Pola života se pripremao za istraživanja Pavonisa. To će sada morati da se sreže; nemamo ni vremena ni sredstava za to.
     Čak će i posao ovde na orbiti morati da se preusmeri radi pomoći putu do Titonijuma. O'Hara će se posebno uznemiriti - nije mnogo krio kako se nada da će američki političari poslati njega dole, da zameni Votermena.
     Sada nema izglede za to. Votermen je nekako postao pravi vođa ekipe na tlu. Ukrao je munju od bogova. Čak je i mene bacio u senku.
     Ipak, Li je nastavio da se smireno smeši direktorima na ekranu.
     Putovanje na dno Velikog Kanjona! Njegov naučnički um bio je uzbuđen mogućnostima koje je to nudilo. Toplota i vlaga. Možda i život. Život! Kakvo bi to otkriće bilo. Označilo bi novu epohu istorije.
     No, politički deo njegovog uma brinuo se zbog teškoća u promenama plana, opasnosti od tako odvažnog zalaska na novu teritoriju, rizika koji uvek prate svaki korak u nepoznato.
     Votermen, pomislio je. Da nije njega, sve bi išlo glatko i mirno, prema planu.
     Li se malo šire nasmešio. Kako bi to bilo dosadno! Osim toga, ako išta pođe naopako on će podneti teret krivice, a ne ja.









ZEMLJA
     NJUJORK: Edit je napeto sedela na ivici fotelje. Apartman Hauarda Frensisa bio je mnogo manji nego što je očekivala, tek nešto više od radne sobe. Takozvana spavaća soba bila je, zapravo, samo udubljenje u jedinoj prostoriji, obloženo ogledalima kako bi delovalo veće. I kuhinjica je bila udubljenje sa sudoperom, mikrotalasnom pećnicom i nekoliko ormarića.
     Potpredsednik kompanije bio je izvaljen na kauč, izuven, bez kravate, zabačene glave, i posmatrao je veliki TV ekran poluzatvorenim očima. Televizor je bio najveći komad nameštaja u čitavom stanu.
     Kroz polunavučene zavese na jedinom prozoru Edit je videla zatamnjene prozore poslovne zgrade kompanije. Bila je nervozna, ne samo zbog toga što je traka koju su upravo gledali mogla da odredi njenu budućnost; brinula se što je gazda zahtevao da je gledaju ovde, u stanu, a ne preko puta, u kancelariji.
     Obukla se što je običnije mogla: široku duksericu i vrećaste stare pantalone. On ju je na vratima dočekao bos, raskopčane kragne, sa čašom belog vina u ruci.
     Džejmijeva traka trajala je manje od deset minuta. Kada se završila, TV aparat se automatski vratio na kanal sa vestima.
     Šef je prigušio zvuk i pogledao je sanjivim očima. Edit je pomislila da izgleda kao drogirani pacov.
     "Ništa naročito, a?" lenjo je upitao.
     Bila je iskreno iznenađena. "Ništa naročito? Rekao nam je više o udaru meteora nego Hjuston i Kalinjingrad zajedno. I pokazao nam je šta se dešava oko baze. Rekao nam je šta su otkrili..."
     "To smo uglavnom znali i iz zvaničnih izveštaja. I to opširnije."
     "Dobro, ali Džejmi je rekao da želi da se vrati nazad u Veliki Kanjon. To nije u programu misije. Proverila sam."
     Šef je seo malo uspravnije. "Znači li to moguć sukob sa kontrolom misije?"
     "Nego kako!"
     Malo više je otvorio oči. "Tvrdoglavi naučnik u boju protiv birokratije. Ruske, takođe. Možda u tome ima nečega."
     Edit se nasmešila. "To je više nego što bilo ko drugi ima."
     "Možda. Možda i nije. Ne želim da poturimo vrat pod sekiru. Treba nam nešto više od priče jednog momka."
     "Mogu da proverim kod nekih ljudi u Hjustonu. I uvek mogu da vidim sa Brumadom..."
     "Mogu misliti", rekao je uz lukavi osmeh.
     Edit je skočila na noge. "Idem odmah na posao."
     "Sutra ujutro", odgovorio je i pružio ruku da je privuče na kauč.
     Izbegla ga je. "Brumado je sada u Vašingtonu, ali ne ostaje dugo. Bolje da odmah odem tamo."
     On se namrštio. "Nema aviona u ovo doba noći, pobogu. Opusti se. Uzmi malo vina."
     "Plaćate mi da donosim vesti", odgovorila je Edit, i dalje se smešeći. "Pustite me da zaradim za život."
     "Možeš ti da zaradiš..."
     No, ona je već pošla ka vratima. "Iznajmiću auto i telefoniraću vam iz Vašingtona sa ekskluzivnim intervjuom sa Brumadom. A možda i sa potpredsednicom!"
     Izišla je pre nego što je on uspeo da ustane sa kauča. Ovo nikada ne omane, pomislila je. Muškarci uvek misle samo jajima.
     Pre mnogo godina je naučila, na najteži način, prvo pravilo opstanka: ne idi u krevet sa muškarcem dok ne dobiješ ono što želiš od njega. On želi seks. Ja želim stalno zaposlenje, a ne ovo savetničko mestašce. Ovako može da me izbaci kad god poželi. Prvo ću izneti priču o Džejmijevoj borbi protiv uprave projekta. Onda ću dobiti stalni posao, i tek tada ću spavati s njim da zapečatimo stvar. Možda.









DOSJE: DŽEJMS FOKS VOTERMEN
     Jedan neurotični docent i jedan policajac načinili su od mladog Džejmsa Votermena studentskog vođu. To ga je još progonilo u snovima.
     Desilo se tokom Džejmijeve druge godine studija na Albukerkiju. Bio je tih student, usamljenik koji je pohađao predavanja i obavljao svoj posao, ne družeći se mnogo sa ostalim studentima. Većina profesora, ako bi ga se uopšte setili, setili bi ga se kao mirnog mladića bronzanog lica i širokih jagodica tipičnih za Indijanca, koji je retko išta pitao na predavanjima, ali je dobro polagao ispite. Džejmi je na većini predmeta imao vrlo visoke ocene, ali ni kolege ni profesori nisu ga pamtili kao sjajnog studenta.
     Živeo je van univerziteta, kod dedinih prijatelja, Navaho porodice koja je držala butik na glavnom trgu starog centra Albukerkija. Džejmi je odlazio na predavanja malom polovnom vespom, a preko vikenda je zarađivao džeparac pomažući u radnji.
     Mada to gotovo niko nije primetio, Džejmi je imao gotovo sve same desetke. Ono gotovo odnosilo se na kurs o Šekspiru na drugoj godini.
     Kao brucoš, Džejmi je dobro prošao sa kursom iz engleske književnosti; uživao je u susretu sa bogatom literaturom koja je počinjala 'Beovulfom' i pružala se kroz mnoge vekove, sve do Eliota i Balarda. U početku se ježio od Kiplinga i njegove opsednutosti 'teretom belog čoveka'. No, neverovatna snaga njegovih pesama i priča konačno je pridobila i Džejmija.
     Kurs na drugoj godini, o Šekspiru, bio je nešto sasvim drugo. Docent Feraro shvatao je predavanja tako da on stoji na katedri i čita bardove komade naglas pred razredom, dramatično recitujući i mašući rukama. Džejmi je već posle nedelju dana shvatio da je oniski, sredovečni Feraro promašeni glumac koji je predavanja pretvorio u svoje lično pozorište.
     Na kraju semestra Džejmi je već bio u nevolji sa Ferarom. Oniski profesor nije davao testove, nije tražio seminarske radove. Samo je očekivao da studenti prate njegove predstave sa napetom pažnjom. I da mu pljeskaju. Kada je Džejmi upitao kako je Otelo - koji bi trebalo da bude inteligentni vođa - mogao tako lako da nasedne na Jagove prozirne trikove, Feraro se naljutio i rekao mu da čita dramu dok je ne shvati. Kada je Džejmi, iskreno zbunjen, pitao da li bi Rozenkranc i Gildenstern trebalo da budu homoseksualci, Feraro je ledeno odgovorio: "Neću dozvoliti da se moja predavanja pretvore u cirkus."
     Džejmi je, naravno, najveći deo vremena posvećivao ostalim predmetima: geologiji, hemiji, višoj matematici, istoriji. No, smatrao je da je spreman za semestralni ispit iz Šekspira koliko i bilo ko drugi u grupi. Pročitao je drame, gledao je video snimke. Pročitao je kritičke analize nabrojane kao obavezna literatura. Stoga se iznenadio kada je Feraro pročitao ocene semestralnog ispita i objavio da je Džejms Votermen dobio peticu.
     Šokiran toliko da mu je utroba podrhtavala, Džejmi je ostao posle predavanja da upita može li da ponovi ispit. Feraro je glatko odbio. Džejmi je video hrpu vežbanki na katedri, pa je upitao može li da vidi svoj rad, da ga pregleda zajedno sa profesorom i da vidi u čemu je pogrešio.
     "Ne možeš da vidiš vežbanku", rekao je Feraro. Iako je nosio cipele sa debelim đonovima, morao je da zabaci glavu kako bi gledao Džejmija u lice, sad kad je za promenu stajao na podu.
     "Ali to je moj ispitni zadatak", rekao je Džejmi.
     Feraro je položio dlan na hrpu vežbanki. "Ovi ispitni radovi pripadaju univerzitetu, a ne studentima. Ne možeš da ih vidiš. Zabranjujem."
     Potom se veličanstveno okrenuo i pošao ka izlazu. Što se njega tiče, razgovor sa Džejmijem je bio završen.
     Obuzet besom, Džejmi je prekopao hrpu vežbanki i našao svoju. Brzo ju je prelistao. Nigde nijedne ispravke. Ni beleške. Nije bilo dopisano ništa, osim velike crvene petice na koricama.
     "Šta to radiš?" vrisnuo je Feraro sa vrata. "Vrati je nazad!"
     Džejmi je stegao svesku u ruci i pošao ka čovečuljku. "Niste ni pročitali moj rad! Prosto ste me oborili čim ste videli ime na koricama!"
     "Ta vežbanka pripada ovom univerzitetu!" vikao je Feraro, uperivši drhtavi prst u Džejmija. "Ne smeš je izneti iz učionice! To je krađa!"
     Džejmi je prošao kraj docenta, čvrsto držeći vežbanku, zuba stegnutih od besa.
     "Odneću je na studentsko veće!" povikao je preko ramena. "I dekanu!"
     I otišao je niz hodnik, ne obraćajući pažnju na zapanjene poglede kolega, dok je Feraro cičao za njim: "Lopov! Zaustavite lopova!"
     Niko nije ni pokušao da zaustavi Džejmija. Otišao je do svog motocikla i odvezao se u iznajmljenu sobu kod Navaho porodice.
     Policajac je došao baš kad je porodica sela za večeru. Zazvonio je na vratima i jedna od kćeri otišla je da otvori. Vratila se bleda i uplašenog pogleda.
     "Policajac. Traži tebe, Džejmi."
     Pitajući se je li napravio neki saobraćajni prekršaj sa motociklom, Džejmi je otišao na ulaz. Policajac je izgledao visok oko tri metra, onako u uniformi i sa neprozirnim naočarima pod šeširom širokog oboda. Pištolj u futroli na kuku izgledao je ogroman.
     "Džejms Votermen?" upitao je glasom robota.
     Džejmi je klimnuo glavom, ne znajući šta da misli.
     "Primili smo prijavu da si ukrao državno vlasništvo."
     "Šta?" Džejmiju su zaklecala kolena.
     Trgovac se pojavio iza Džejmija i zaštitnički mu spustio ruku na rame.
     "Izgleda da si optužen da si ukrao neka dokumenta sa univerziteta", rekao je policajac. "Nalaziš se na ivici velike nevolje, momče."
     "To je moj ispitni rad", promrmljao je Džejmi. "Moj profesor nije hteo da mi ga vrati."
     Policajac je polako skinuo naočari. Lice mu je smesta postalo ljudsko. "I samo je o tome reč?"
     Džejmi je klimnuo glavom. "Eno ga u mojoj sobi. Moj semestralni ispit."
     "Dečko nije lopov", rekao je trgovac. "Studira. Nikada u životu nije imao problema."
     "Ispitni rad? Tvoj sopstveni ispit?" Policajac kao da nije mogao da poveruje.
     "Mogu vam ga pokazati. Uzeo sam ga da ga sutra pokažem studentskom veću. Oborio me je, a da nije uošpšte pročitao šta sam napisao."
     Policajac je glasno uzdahnuo. "U redu. Sutra zorom odmah da si otišao na univerzitet i vratio papire profesoru. Razumeš? Odmah ujutro. Inače će verovatno zahtevati da se izda nalog za hapšenje i moraćemo da ti postavimo staratelja."
     "Da, gospodine. Odmah ujutro."
     Policajac je ponovo namestio naočare i pošao ka moćnom automobilu, mrmljajući nešto o opasnim kriminalcima i velikim krađama.
     Posle neprospavane noći Džejmi je vratio svesku docentu. Ali pre toga je napravio dve fotokopije. Jednu je dostavio dekanu, a drugu predsedniku studentskog veća. Prošla su dva dana puna napetosti, a onda je dekan pozvao Džejmija na razgovor. Feraro je već bio tamo, skupljen u stolici koja je izgledala dva broja prevelika za njega.
     Dekan je sedeo u udobnoj fotelji iza ogromnog pisaćeg stola, a Džejmiju je pokazao da sedne na drvenu stolicu preko puta. Ličio je na dobroćudnog deda Mraza bez brade i znalo se da najradije izbegava nevolje, ma kakve bile.
     "Mislim da duguješ izvinjenje gospodinu Feraru", rekao je dekan, prijatlejski nasmešen.
     Džejmi je ćutao. Feraro je ćutao.
     "Ta vežbanka jeste vlasništvo univerziteta, znaš. Tehnički gledano, nisi imao prava da je uzmeš."
     Džejmiju se grlo steglo. "Imao sam pravo da vidim šta u njoj piše. Imao sam pravo da razgovaram o tome sa profesorom."
     Dekan je klimnuo glavom. "Zato smo ovde. Da razgovaramo o sadržaju tvog rada. Gospodine Feraro, možete li da objasnite gde je ovaj mladić pogrešio u vezi sa Otelom?"
     Džejmiju je polako svanulo da dekan uopšte ne namerava da raspravlja o 'krađi'. Feraro je odgovorio mrmljajući niz izvrdavanja o Džejmijevom radu: poenta je bila da Džejmi ne ceni Šekspirova dela.
     Posle nekoliko minuta Feraru je ponestalo teksta. Dekan je ponovo namestio osmeh i klimnuo glavom. Prepleo je prste na pisaćem stolu. "Izgleda da je ovde problem u komunikaciji. Dozvolite da predložim kompromis. Gospodin Votermen će dobiti povlasticu da završi ovaj kurs bez obaveze daljeg pohađanja predavanja. Da li vam to obojici odgovara?"
     Feraro je pogledao Džejmija i odvratio pogled.
     "Koju ću ocenu dobiti?" upitao je Džejmi.
     "Mislim da će jedna osmica sasvim odgovarati", odgovorio je dekan.
     Džejmi je odmahnuo glavom. "To će mi spustiti prosek."
     Dekanov osmeh postao je malo ukočen. "Tvoj prosek će sasvim dobro podneti jednu osmicu."
     "S obzirom na to da si u ovom trenutku pao", dodao je Feraro, "trebalo bi da ti osmica bude sasvim dovoljna."
     "Pao sam jer niste pročitali moj rad."
     "To je laž!"
     "Hajde, hajde", umirujući je rekao dekan. "Votermene, ako nisi zadovoljan osmicom, možeš ponovo pohađati isti kurs sledeće godine. Više od toga ne mogu ti pružiti."
     Džejmi se pomirio sa osmicom samo do narednih izbora za članove studentskog veća. Prvi put u životu imao je cilj: sukob sa fakultetom i administracijom. Morao je da se otvori pred kolegama, da nauči da im se smeši i da ih pozdravlja, da ih sasluša i da im priča svoju priču. Njegova 'krađa' postala je opštepoznata, pa je lako dobio mesto u veću. Mrzeo je svaki trenutak kampanje, mrzeo je lažne osmehe i lažne ovacije, mrzeo je rukovanje sa ljudima koji nisu obraćali pažnju na njega do pre nekoliko nedelja.
     Ali stegao je zube i izdržao. I pobedio.
     Čim se našao u studentskom veću, Džejmi je ustanovio da postoje mnogo važniji problemi nego što je sukob sa Ferarom. Studentski smeštaj, kvalitet hrane u menzi, raspodela kompjuterskog vremena - to su bili ozbiljni i opšti problemi. Zaboravio je na Ferara. Gotovo. Postao je najvredniji član veća.
     Na četvrtoj godini studija Džejmi je izabran za predsednika veća. Kada je saznao da se njegov najbliži prijatelj pati sa Ferarovim predmetom i da će semsetralni ispit opet biti o Otelu, Džejmi ga je u poverenju zamolio da prepiše njegov stari rad o Šekspiru i preda ga kao svoj. Student je dobio devet plus. Džejmi je na to otišao u Ferarov knjigama pretrpani kabinet i suočio ga sa dokazima. Niko to nije saznao osim docenta, Džejmija i njegovog prijatelja.
     Džejmijeva osmica naglo se pretvorila u devetku. Diplomirao je kao najbolji u klasi. Svi prijatelji su mu čestitali, ali Džejmi nije uživao u pobedi. Sećanja su mu još ponekad dolazila u snove.









RIM
     Sastanak je bio pun galame, gotovo haotičan. Sedamdeset vrhunskih svetskih naučnika iz oblasti geologije, biologije, fizike, hemije i astronomije ponašali su se kao sedamdesetoro nevaspitane dece.
     Otac DiNardo prevukao je dlanom preko obrijanog temena dok je pokušavao da isključi iz uma povišene glasove. Hitan sastanak, nije-nego, pomislio je. Ovaj sastanak sam po sebi će postati hitan slučaj. Čak ni Brumado ne može da unese red u ovu gomilu.
     Sastanak se održavao u amfiteatru koji je 'Projektu Mars' ljubazno pozajmio italijanski Institut za aeronautiku. Preko prozora velike odaje bile su navučene teške zavese, ali DiNardo je tako dobro poznavao Rim da je naprosto mogao da vidi kroz njih. Preko puta Vije Pretorijani nalazi se železnička stanica, a iza tog spomenika arhitekure devetnaestog stoleća prostire se sedam brežuljaka, starih i umornih, sa drevnim Forumom i Koloseumom kao uspomenama na nekadašnju slavu Rima. Vatikan je bio na sasvim drugom kraju ogromnog grada, onoliko daleko od Instituta za aeronautiku koliko se uopšte moglo.
     DiNardo je čeznuo za tišinom Vatikana. Čak i sa rekom turista u bazilici, tamo bi bilo mnogo tiše i mirnije nego u ovoj gužvi. No, većina ovih muškaraca i žena prekinuli su svoje redovne poslove kako bi požurili u Večni Grad. DiNardo se pitao kako bi on bio raspoložen da je bio iznenada pozvan na hitan sastanak, zbog koga bi proveo devet ili deset sati u avionu, pa onda još koji sat napora da se prođe kroz carinu...
     Jeknuo je u sebi kada je rumeni muškarac, sa bedžom na kome se videlo da je geolog iz Kanade, pokušao da nadviče mršavog mladog astronoma iz Čilea koji ga je prekinuo.
     Alberto Brumado, koji je stajao oko sredine dugačkog stola postavljenog na podijum pred auditorijumom, iznenada je tresnuo pesnicom o sto, toliko snažno da je svih šestoro muškaraca i žena, koji su zajedno sa njim predstavljali radno predsedništvo, poskočilo od šoka.
     "Obojica sedite", povikao je Brumado u mikrofon. "Sedite. Smesta!"
     U odaji je zavladala iznenadna tišina. Čileanski astronom se skljokao u stolicu. Rumeni geolog na trenutak ga je besno gledao, a onda je i sam seo.
     Brumado je provukao prstima kroz raščupanu kosu. "Izgleda da polako zaboravljamo zašto smo ovde", rekao je nešto normalnijim glasom. "Sada ćemo napraviti pauzu od petnaest minuta. Kada se vratimo, predlažem da pokušamo da zapamtimo da smo naučnici, a ne političari ili ulični razbojnici. Očekujem normalan razgovor, uz strogo poštovanje normalnih pravila reda i učtivosti."
     Naučnici su pohrlili iz velike sale kao nadureni, izgrđeni studenti. Vodeći u svojim oblasitma, svi do jednog, pomislio je DiNardo. Istraživači svetske klase. Ovde je prisutno bar četvoro dobitnika Nobelove nagrade, koliko je sveštenik znao. Najbolji od najboljih.
     Uputio se ka toaletu, sprat niže. Morao je da se progura kroz gužvu oko stolova sa zakuskom, nesvesno zapažajući koje nacije staju u red za kafu, a koje za čaj. Amerikanci su uglavnom želeli osvežavajuća pića. Sa ledom.
     Naravno, Valentin Grečko već je bio tu. Za ruskog fizičara znalo se da neprekidno pije čaj i onda juri u toalet. DiNardo se pretvarao da je obavio posao kada je Grečko krenuo ka lavaboima, zakopčavajući pantalone.
     Kada je video DiNarda, Grečko mu se nasmešio zubima tamnim od čaja. Obojica su se pognula da operu ruke. Sveštenik je u ogledalu primetio da je trebalo da se obrije pre dolaska na sastanak. Na obrazima i temenu nikla mu je tamna strnjika. Potom je pogledao Grečka.
     Direktor ruskog Instituta za svemirska istraživanja bio je zašao u šezdesete, kose retke i potpuno sede. Sako tamnog odela visio je na njemu, kao da je nedavno smršao. Je li bolestan, upitao se DiNardo. Grečkovljev večiti zagonetni smešak još je bio tu; izgledalo je da ga svet neprekidno zabavlja. No, probio se na vrh ruske naučne hijerarhije, bio je član akademije i šef instituta koji je upravljao svim svemirskim poduhvatima.
     Dok su se probijali iz toaleta, Grečko mu se obratio. "Jeste li se sasvim oporavili od operacije?"
     "Oh, da", rekao je DiNardo, nesvesno prevukavši dlanom preko boka. "U odličnom sam stanju, pod uslovom da pazim na ishranu."
     Rus je klimnuo glavom. DiNardo je primetio da su im odela gotovo iste boje. Ako ne računamo moju kragnu, mogli smo ih kupiti na istom mestu, pomislio je.
     "Od ovakvih sastanaka dobiću čir", promrmljao je Grečko, stajući u red za čaj. "Čak ni Brumado ne može da održi red."
     "Moramo da načinimo ogromnu odluku, da li da dozvolimo još jedno putovanje u Veliki Kanjon ili ne. Ako dozvolimo, to će skratiti sva ostala putovanja."
     "Ili ih potpuno onemogućiti."
     "Šta vi mislite o tome?" upitao je DiNardo.
     "Nemam čvrsto mišljenje, naučno govoreći", rekao je fizičar. Spustio je glas toliko da je DiNardo morao da se nagne kako bi ga čuo u opštem žamoru. "Ali mogu vam reći da su naši direktori misije već ubedili političare da puste Amerikanca nazad u Titonijum."
     "Zaista?"
     Grečko je klimnuo glavom, a umesto večitog osmejka na licu mu je sada bilo nešto nalik na mrštenje.
     "Pitam se šta Amerikanci misle o tome", rekao je DiNardo.
     "Eno Braunstina, da pitamo njega."
     Marej Braunstin je bio viši od italijanskog sveštenika i ruskog fizičara za desetak centimetara, ali bio je toliko pogrbljen da je delovao sićušno, onisko u sivom sakou i belim pantalonama. Lice mu je bilo kalifornijski preplanulo, a nekada zlatasta kosa sada je bila toliko seda i retka da ju je češljao prema napred kako bi prikrio što veći deo visokog čela. Dok je DiNardo izgledao kao ostareli rvač, a Grečko kao prijatno zbunjen starčić, Braunstin je izgledao večito nezadovoljan, kao da mu svet nikada ne ugađa.
     Primetio je Grečka i DiNarda kako mu se približavaju i smesta im je pokazao pogledom ka praznom uglu niže niz hodnik. Sve trojica su bez reči pošla dalje od gužve oko zakuske; Grečko je nosio čašu čaja, Braunstin konzervu dijet-kole, a DiNardo je bio praznih šaka.
     "Šta mislite o svemu ovom?" prvi je progovorio Braunstin čim su stigli do ugla. Glas mu je bio dubok i napet, kao kod zaverenika koji se boji da ga prisluškuju.
     DiNardo je napravio tipičan italijanski pokret. "Brumado je dao našim kolegama priliku da istutnje bes, ali sad je čak i on na kraju nerava."
     "Ovo je užasno traćenje vremena", gorko je rekao Braunstin. "Naša vlada je već donela odluku."
     "Niste zadovoljni?" upitao je Grečko.
     "Ne volim kada se naučne odluke donose u Vašingtonu, a onda nameću meni."
     "Ali možda je odluka dobra", primetio jeDiNardo. "Na kraju krajeva, kanjon je izizetno zanimljiva sredina. Da je bilo po mome, ekipe bi se spustile upravo tamo."
     "Suviše rizično za prvu misiju", glatko je rekao Grečko.
     "Nisam se s tim slagao tada, a ne slažem se ni sad", rekao je DiNardo bez ikakvog jeda.
     "Nauka je možda u redu", rekao je Braunstin. "Od politike dobijam ospice. Ako pustimo političare da preinačuju naše odluke..."
     DiNardo ga je prekinuo. "Ali zato je ovaj sastanak i sazvan. Da mi, naučnici, donesemo odluku i da obavestimo političare o tome."
     "Nije bitno šta ćemo odlučiti. Onaj prokleti Indijanac ići će u Titonijum, voleli mi to ili ne."
     "Mislite na dr Votermena."
     "Da, tako je. Votermen."
     "Ali ako se ovaj skup suprotstavi izmeni plana misije", rekao je Grečko, "to će naterati političare da razmisle."
     "Ne, neće. Japanci se slažu sa novim planom."
     "Zaista?"
     Braunstin je mračno klimnuo glavom. "Tanaka je bio u istom avionu sa mnom. Slučajno je bio u KalTehu kada je sazvan sastanak. Rekao mi je da se Tokio složio sa Vašingtonom da odobre odlazak u Titonijum."
     "Ne konsultujući se sa svojim naučnicima ili direktorima misije?" Grečko je delovao šokirano.
     "Stvar je gotova", rekao je Braunstin. "Ovo ovde je potpuno uzaludno."
     DiNardo je malo podigao obrve.
     "Osim", dodao je Braunstin, "ako odlučimo da povedemo bitku."
     "Ne", rekao je sveštenik.
     Ostala dvojica su se zagledala u njega. Braunstin je gotovo frknuo. "Spremni ste da pustite da neka glupa gomila političara određuje šta ćemo raditi?"
     "U ovom slučaju, da."
     Braunstin je odmahnuo glavom, više ljutito nego žalosno. "Zašto?" upitao je Grečko.
     "Postoje barem dva jaka razloga da se ne protivimo ovoj odluci."
     "Proklet bio ako vidim ijedan", odgovorio je Braunstin. "Ako pustimo političare da sada pobede, ubrzo će nam naređivati kako da vezujemo proklete cipele!"
     "Kao geolog", počeo je DiNardo, jedva se trgavši na Amerikančev rečnik, "slažem se sa Votermenom. Kanjon je najbolje mesto kuda se može otići, imajući u vidu ograničeno vreme, opremu i zalihe za misiju."
     "I da potpuno preskočimo vulkane?" upitao je Grečko. Njegov osmejak je, izgleda, nervirao Braunstina.
     "Ako smo primorani da odaberemo jedno, ja kažem da, preskočimo vulkane. Ipak, verujem da možemo udesiti makar preliminarni obilazak planine Pavonis. Barem nekoliko dana."
     "Je li to vaše stručno mišljenje?" upitao je Braunstin.
     "Da. Kao geolog, slažem se sa političarima."
     "Rekli ste da postoje dva razloga", podsetio ga je Grečko.
     "Drugi razlog je politički. Zapravo", sveštenik se osmehnuo Braunstinu, "to je smeša nauke i politike."
     Oklevao je sve dok Braunstin nije postao nestrpljiv. "Pa, da čujemo."
     "Mislim da nije mudro pokušavati da se borimo protiv političara kada su doneli odluku koja je u osnovi ispravna, naučno gledajući."
     Pre nego što je iko stigao da kaže i reč, DiNardo je nastavio. "Osim toga, najverovatnije mesto na kome bi ekipa mogla da otkrije tragove života jeste upravo kanjon. Spreman sam da se kladim da će naći nešto tamo. Nešto što će naterati političare da pristanu na nove misije."
     Braunstin je počeo da trese glavom, ali Grečko je mislio drugačije. "Svakako izgleda da je kanjon bolja sredina za život nego vulkani. To je kao da poredite brazilske džungle sa planinama Tibeta."
     "Kad je reč o Marsu, da", složio se DiNardo.
     "Meni se to i dalje ne dopada", mrmljao je Braunstin. "Ako ovde popustimo političarima, otvorićemo Pandorinu kutiju i uništiti sve ostalo, na duge staze."
     "Onda ne sme izgledati da popuštamo političarima", rekao je DiNardo. "Moramo ubediti naše kolege da insistiraju na putu do Titonijuma - uz što veće moguće pridržavanje ranijeg plana."
     Braunstin je iskrivio lice. "To je ozbiljan posao."
     "Može se obaviti", tiho je rekao DiNardo. "Siguran sam da će Brumado pristati."
     Grečkov osmeh se primetno raširio. "Onda vi možete probati da ubedite ostale."
     DiNardo mu je uzvratio osmehom. "Oh, ne. Ubediću Brumada. Onda će on ubediti sve ostale."
     "Govorite kao pravi jezuita", rekao je Grečko.
     Braunstin je frknuo, ali nije rekao ništa.
     Gužva je počela da se razređuje prema gornjem spratu. I njih trojica pošla su ka sali.
     Bože, daj mi snage da uspem, rekao je DiNardo u sebi. Potom je dodao. I podari Džejmsu Votermenu dobar lov na Marsu.









SOL 22: POPODNE
     Ravavišnu Patel zurio je u prostranu, dostojanstvenu kupu planine Pavonis. Vulkan je ispunjavao obzorje kao Buda koji leži, kao Šiva koji drema, onaj koji uništava svetove - i koji ih obnavlja.
     "Šteta što Tošima nije sa nama." Blagi glas Abdula al-Nagiba razbio je Patelovu gotovo hipnotičku očaranost.
     Obojica su se naginjala preko praznih sedišta u kabini rovera. Džejmi i kosmonaut Mironov bili su napolju i postavljali su geološko-meteorološke sonde na kamenjem prošaranom tlu.
     "Tošima?" upitao je Patel, pomalo zbunjen.
     Nagib se nasmešio. "Podsećalo bi ga na Fudžijamu, zar ne?"
     "Oh. Pa, možda. Mada je ovaj vulkan mnogo veći. I nema snega na vrhu. I padine su sasvim drugačije."
     "Drugačija je gravitacija", rekao je Nagib kao da to objašnjava sve.
     "Da. Naravno."
     Posle čitavog dana puta, noćenja u otvorenoj ravnici i jutarnjeg truckanja po sve lošijem terenu, rover se i dalje nalazio na više od sto kilometara od podnožja planine Pavonis. Bila je suviše velika da bi mogla da se čitava vidi iz blizine. Samo su odavde mogli da posmatraju čitavu strukturu.
     Kao i vulkani koji su stvorili Havajska ostrva, divovi u području Tarzisa štitasti su vulkani, visoke kupe okružene širokim podnožjem stvrdnute lave. Planina Pavonis bila je središnja od tri takva vulkana i najbliža bazi istraživača. Ostala dva nalazila su se daleko iza zakrivljenog obzorja. Još dalje iza njih uzdiže se najmasivniji - i najviši - vulkan u čitavom Sunčevom sistemu: planina Olimpus.
     Planina Pavonis srednja je kategorija u poređenju sa moćnim Olimpusom. Pavonisova osnovica široka je jedva četiri stotine kilometara, otprilike kao Ohajo. Vrh je na jedva petnaest kilometara iznad visoravni na kojoj se nalazio rover. Na vrhu počiva krater, grotlo, jedva dovoljno veliki da proguta Delhi ili Kalkutu.
     No, bez obzira na veličinu, padina je delovala varljivo blaga. Ni nalik na strme, neravne vrhove Himalaja; planina Pavonis se podizala pod uglom od jedva pet stepeni. Patelu se činilo da bi lako mogao da otpešači na vrh, kad bi imao nekoliko dana, i da zaviri u zjapeće grotlo. Da li je zaista mrtvo? Ili bi video fumarole kako ispuštaju mlazeve ili oblačiće gasova, pripremajući se za narednu erupciju? Nebo je delovalo vedro, bez ijednog oblačka. Ali šta bi video ako bi se popeo na vrh?
     Patel je odmahnuo glavom, gotovo na ivici suza, i obratio se Nagibu. "Kad pomislim da imamo samo tri na raspolaganju! Tri kratka dana! Bili bi potrebni meseci za makar početno ipitivanje."
     Putovanje do planine Pavonis bilo je prva žrtva Džejmijevog zahteva da se vrati u Veliki Kanjon. Prvobitni plan misije predviđao je boravak od nedelju dana. To je sada bilo srezano na tri.
     Nagib ga je očinski potapšao po leđima. "Ni tri godine ne bi bile dosta. Čovek može proučavati ovu zver čitavog života."
     "Nije pošteno!" otelo se Patelu, dok je lupao pesnicom po pilotskom sedištu. "Jedini razlog mog dolaska na Mars bio je da proučavam Tarzis, a sad je taj... taj... žutokljunac..."
     "Smiri se, prijatelju", rekao je Nagib. "Smiri se. Prihvati ono što se ne može izmeniti."
     Patel se povukao i otišao do ulaza u vazdušnu komoru. Potom se vratio do Egipćanina. Obojica su stajala bez reči, gledajući se u oči; vitki Indus vodnjikavih očiju, lica sjajnog kao da je oznojen; stariji, čvršće građeni geofizičar, prosedih slepoočnica, sa borama u uglovima očiju i usana.
     "Sad ćeš mi još reći da je ovo volja Alahova", rekao je Patel.
     "Ja sam ateista", odgovorio je Nagib, blago se smešeći. "Ali jasno mi je da je naš Navaho prijatelj ubedio direktore misije, a Amerikanci su stekli kontrolu nad planom misije. Ne možemo ništa da učinimo oko toga."
     Čuli su trupkanje druge dvojice koji su se vraćali u vazdušnu komoru. Patelove vitke šake zgrčile su se u pesnice, i Nagib je na trenutak pomislio da bi ovaj rado ubio Votermena.

     Dok su geolozi bili na putu, biolozi su provodili slobodno vreme u planiranju putovanja do Titonijumovog Rascepa.
     Sedele su u trpezariji, za stolom prekrivenim mapama i fotografijama snimljenim iz brodova na orbiti. Gledale su Džejmijeve video snimke dok ih nisu naučile napamet.
     "Je li moguće poverovati da je ona formacija stvarno nekakva građevina?" upitala je Monik Bone.
     Toni Rid, koji se pridružio ženama kad ih je video kako donose fotografije i papire u trpezariju, odbacio je tu pomisao. "To je samo Džejmijeva mašta, dobro poznat psihološki fenomen", rekao je. "Vidimo ono što želimo da vidimo. Čujemo ono što želimo da čujemo. Tako zarađuju novac oni što čitaju iz dlana: govore mušterijama ono što ovi žele da čuju. Nešto u Džejmijevoj podsvesti želelo je da vidi naseobinu u litici - i hop! Video ju je."
     Ilona se zavalila u stolici, podsetivši Rida na žutomrkog jaguara koji se proteže na grani drveta.
     "Formacija zaista postoji. Nije izmišljena. Kad stignemo tamo, videćemo lično da li je prirodna ili veštačka", rekla je, a po promuklom glasu se naslućivalo da joj je ova tema dosadna. "Za sada treba da odlučimo koja od nas ide na put sa Džejmijem."
     Žoana je klimnula glavom i pogledala Monik.
     "Idite vi", rekla je francuska geohemičarka. "Vas dve. Ja ću ostati da negujem biljke."
     Ilona se na to namrštila.
     "Ne želiš da ideš?" upitala je Žoana.
     Monik je slegnula ramenima. "Vas dve želite to mnogo više od mene. Logičnije je da odu biolog i biohemičar."
     "Ali i ti si deo biološke ekipe", rekla je Ilona, uspravjajući se u stolici. "Trebaće nam tvoja stručnost radi analize tla na dnu kanjona."
     "Donećete mi uzorke ovamo."
     "A šta ćemo sa fosilima?" upitala je zabrinuto Žoana. "Ti si najstručniji paleontolog. Mi ćemo možda nešto propustiti."
     Monik se nasmejala. "Ako tamo ima nekih kostiju ili lobanja, sigurna sam da ćete ih naći lako koliko i ja."
     "A mikrofosili?" upitao je Rid.
     Monik se okrenula ka Englezu. "Toni, pregledala sam svaki uzorak tla koji smo uzeli. Sekla sam kamenje i uzimala mikrotomske isečke za mikroskop. Nema fosila. Nema mikroba, ni živih ni mrtvih."
     Rid je prevukao prstom preko brkova. "Pa..."
     "Ali, Monik", prekinula ga je Žoana, "zamisli da na dnu kanjona naiđemo na fosile i ne prepoznamo ih kao takve? Organizme prilagođene na Mars. Kako da znamo da vidimo fosile?"
     "A kako ja da znam?" odvratila je Monik. "Kako bilo ko da zna?"
     Žoana je sa nelagodnošću pogledala ostale za stolom.
     Rid se široko nasmešio. "Klasičan problem, zar ne? Kako da prepoznaš nešto što nikada ranije nisi video?"
     Tri žene nisu umele da odgovore na to.

     Džejmi je osećao kako sa svakim pređenim kilometrom u skučenoj unutrašnjosti rovera narasta netrpeljivost.
     To veče su jeli u potpunoj tišini. Čak i Mironov, koji je uvek imao na licu prijatan osmh, nije imao šta da kaže, nikakvu šalu. Patel, zgrčen na ivici klupe preko puta Džejmija, nalik na pticu, nije ga ni pogledao.
     Nagib je pokušao da umanji napetost.
     "Sutra ćemo konačno stići do oblasti pucanja", rekao je, brišući komadićem pogače poslednje ostatke jela.
     Džejmi mu je odgovorio sa zahvalnošću. "Tako je. I počinjemo da prikupljamo podatke o starosti tokova lave."
     Patel je spustio viljušku. "Imamo tri bedna dana da obavimo posao za koji je u početku bila planirana čitava sedmica."
     "Spreman sam da radim u dve smene za ta tri dana, Rava", rekao je Džejmi. "Znam da ti..."
     "Ne znaš ti ništa!" obrecnuo se Indus. "Ništa osim te ludačke želje da se vratiš u kanjon i ispadneš heroj ekspedicije."
     "Heroj?"
     "Znaš li koliko sam godina proveo proučavajući vulkane Tarzisa? Ne tri. Ne pet. Ne deset." Patel je drhtao od besa. "Petnaest godina! Još od studija u Delhiju! Petnaest godina sam okapavao nad fotografijama vulkana i proučavao daljinska merenja sa orbite. A sada, kad sam konačno tu, ti si mi srezao vreme na tri bedna dana."
     Džejmi nije bio ljut. Tačno je znao kroz šta Patel prolazi. Sećao se kako se osećao kad ga je Voznesenski prekinuo u proučavanju kanjona i naselja u litici zbog Konojeove smrti.
     "U pravu si, Rava", polako je rekao, dubokim i mirnim glasom. "Samo tri dana. Učiniću sve što mogu da što više saznaš tokom boravka na Pavonisu. Ali posle tri dana se vraćamo."
     "Da bi ti mogao da ideš u kanjon."
     "Da."
     "I da tražiš svoja besmislena sela u litici."
     "Da tražim život."
     "Bah! Glupost! Potpuna glupost."
     "Rava, da je zaista ispalo po mome, ostali bismo na Marsu godinu ili i više. Dolazile bi nove ekipe. Istraživali bismo ovu planetu na pravi naučni način. Ali nije ispalo po mome. Nikome nije ispalo po njegovom."
     "Mnogo je više po tvome nego po mome", gunđao je Patel.
     Džejmi je to priznao klimanjem glave. "Da, tako je. Ali ako hoćeš da se jednog dana vratiš na Mars i provedeš koliko god vremena želiš u proučavanju ovih vulkana, moramo da odnesemo političarima nešto što ne mogu da zanemare. Ne mogu zanemariti dokaze o životu, Rava. A najverovatnije mesto za pronalazak života - makar i izumrlog - jeste dno Titonijumovog Rascepa."
     "Ima i drugih mesta", rekao je Nagib, "jednako verovatnih. Helas, na primer..."
     "Ne možemo otići toliko daleko u ovoj misiji", rekao je Džejmi. "To je na drugoj strani planete. Kanjon je taman toliko daleko da do njega samo dospemo ovaj put, pa je čak i to malo nategnuto."
     "Možeš da budeš savršeno razuman kad dobijaš ono što želiš, je li?" rekao je Patel.
     "Neću da se raspravljam sa tobom, Rava", odgovorio je Džejmi. "Rauzmem kako se osećaš. I ja bih se tako osećao da sam na tvom mestu."
     "Da, naravno."
     Džejmi je ustao od uskog stola i potpuno se uspravio. Pogledao je naniže u Patela. "Da je moje putovanje u kanjon skraćeno u korist tvog dužeg boravka kod vulkana, bio bih strašno ogorčen. Ali prihvatio bih to i učinio bih sve da i tako skraćeno putovanje bude uspešno."
     Patel je odvratio pogled.
     Mironov, koji se odavno nije smešio kao obično, sada se tiho oglasio. "Predlažem da se ostavimo ove teme. Plan misije je čvrst. Provešćemo sledeća tri dana na planini Pavonis, a onda ćemo se vratiti u bazu. Nema dalje rasprave."
     Džejmi je klimnuo glavom i uputio se u kabinu. Nagib je slegnuo ramenima u znak slaganja. Patel je iskrivio lice i zagledao se za Džejmijem usplamtelim crnim očima.

     Dok je Toni Rid pokušavao da zaspi, čuo je noćni vetar Marsa kako ječi oko kupole. Zvuk ga je uznemiravao. Jedan mali udar meteora, zrno prašine toliko sitno da ga posle nisu ni našli, gotovo ih je sve pobilo. Oh, samo neka Voznesenski i ostali tvrde kako su svi bezbednosni sistemi radili i kako uopšte nismo bili u ozbiljnoj opasnosti. Nije-nego! Svi smo se mogli pogušiti. Ne, ne bismo toliko poživeli. Krv i sve telesne tečnosti bi nam proključale. Popucali bismo kao prekuvane kobasice, eksplodirali bismo kao prenaduvani baloni.
     Stresao se ispod lakog pokrivača.
     Nisam ja kukavica, gotovo da je glasno rekao. Zamislio je svog oca kako mu stoji nad krevetom, ljutito ga gledajući. Nisam ja kukavica. Nije kukavički osećati opasnost. Mi smo ovde neprekidno na ivici smrti. Svaki dah nam je možda poslednji.
     Čvrsto je zažmurio i pokušao da se natera da zaspi. Iznenada mu se javilo sećanje na majku: uvek ga je puštala da joj se zavuče u postelju kad bi ga uplašila grmljavina ili neka druga buka.
     Poželeo je da je sad majka tu da ga umiri. Ilona je odbila da mu dođe u krevet otkako su se spustili na Mars. Kad bi to predložio Moniki, bio je siguran da bi se nasmešila, potapšala ga po obrazu i udaljila se, tiho se smejući.
     Žoana. Kad bi mu samo Žoana došla da ga umiri. Bila mu je potrebna njena toplina na ovom svetu hladnoće i opasnosti. Čeznuo je da oseti njene ruke kako ga grle i štite.









DOSJE: ENTONI NORVIL RID
     Toni Rid je imao nepune četiri godine i ležao je u bolničkom krevetu, osećajući se vrlo mali i vrlo uplašen. Otac je banuo unutra, umotan u težak crni kaput i sivo-crveni šal, nosa i obraza rumenih od mraza koji je optočio i bolničke prozore.
     "Pa kako si mi, mali čoveče?" upitao je otac, sedajući na ivicu kreveta.
     Toni nije mogao da govori. Nije osećao bolove, ali čitavo grlo bilo mu je smrznuto i utrnulo. Otac je bio krupan čovek, delovao je preteći, uvek je podizao glas i uvek je nekuda žurio. Prilično se plašio oca. Njih dvojica nikada nisu bili bliski. Toni, jedinac, nikada nije smeo da jede sa roditeljima ako bi otac bio kod kuće. Samo kada je bio odsutan, Toni je smeo da sedi za velikim trpezarijskim stolom, zajedno sa mamom.
     "Kažu mi da noću plačeš", strogo je rekao otac.
     Toni nije mogao da odgovori, ali oči su mu se ispunile suzama. Ostavili su ga samog u nepoznatoj bolničkoj sobi, bez mame, čak i bez dadilje.
     "Slušaj me dobro, Entoni", rekao je otac. "Ovi ljudi, ovde u bolnici, to su moje kolege. Oni me poznaju i poštuju me. Ne bi valjalo da pomisle kako je moj sin kukavica, zar ne?"
     Toni je polako, oklevajući odmahnuo glavom.
     "Znači, nema više plakanja, dobro? Glavu gore. Dobar momak. Radi kako ti se kaže i nemoj da praviš probleme sestrama. Dobro?"
     Toni je klimnuo glavom.
     "Odlično! Tako treba. A sad, vidi šta sam ti doneo." Otac je iz džepa na kaputu izvadio mali paket. Bio je umotan u šareni papir.
     "Hajde, otvori ga."
     Toni je bezuspešno čupkao papir. Očev osmeh je izbledeo i pretvorio se u ljutito mrštenje; preuzeo je paket u svoje krupne šake i veštim prstima brzo odmotao papir. Potom je otvorio kutiju i pokazao Toniju šta je unutra.
     Malecki televizor! Toni je iskolačio oči. Izvadio ga je iz kutije i okretao ga drhtaim prstima dok nije našao ekran veličine poštanske marke i crveno dugme za uključivanje. Pritisnuo je dugme i ekran se smesta osvetlio.
     Otac mu je pokazao kako da izvuče slušalicu iz gotovo nevidljivog ležišta. Toni ju je odmah stavio u levo uvo.
     Na ekranu je bila slika crvene planete, Marsa. Glas koji ju je pratio pripadao je mladom brazilskom naučniku po imenu Alberto Brumado, koji je govorio sa blagim španskim naglaskom. "Jednog dana ljudski istraživači poći će na Mars da otkriju tajne njegovog crvenog peska..."
     Otac mu je grubo promrsio kosu i ostavio ga da gleda sićušne slike Marsa.

     Tonijevi roditelji vodili su gotovo potpuno razdvojen život pod krovom doma u Čelziju. Dok je odrastao, Toni je počeo da shvata kako otac ima niz ljubavnica po čitavom Londonu. Menjao ih je svakih godinu-dve, kao što se u proleće kupuje novo odelo. Ali nikada nije dugo bio bez ljubavnice.
     Otac gotovo da uopšte nije obraćao pažnju na Tonija; onako krupan i osoran, uvek je delovao prezauzeto, stalno se spremajući da nekuda ode od kuće. A kada bi primetio sina, to je izgledalo ovako.
     "Tenis? Kako glupa igra. Kada sam bio u tvojim godinama, igrao sam fudbal. To je pravi sport!"
     Bez obzira na to što je Toni bio vitak i gibak, dok je otac bio krupan i snažan.
     "Tenis", frktao je ovaj. "Igra za strance i seka-Perse."
     Bilo je mnogo lakše privući pažnju majke koja je brzo sedela. Ona je bila ljupka ženica, bleda kao porculan, lepa i krhka kao porculanska lutka. Delovala je slabo, kao da dugo pati, ali Toni je znao da može da ga zaštiti od hladnog oca punog zahteva. Svi koji su je poznavali voleli su je, a Toni ju je voleo više od svih. Da bi privukao njenu pažnju, trebalo je samo da se napravi bolestan. Malo bi se zakašljao ili kinuo, i ona bi se već stvorila kraj njega. Pre nego što je napunio devet godina, Toni je naučio da folira temperaturu držeći termometar pod mlazom tople vode. Kako je odrastao, počeo je da podozreva kako majka zna sve njegove male trikove, ali mu ih oprašta bez pitanja. On je uglavnom bio glava porodice. Majka je pripadala samo njemu, sem kad bi otac bio kod kuće.
     Toni se potajno plašio pomisli na odlazak u koledž, ali je brzo otkrio da je đački život pun radosti. Bilo je smešno lako naći se u središtu pažnje, postati neporecivi vođa društva. Drugi đaci uglavnom su delovali dosadno i mogli su da mu posluže samo kao meta neslanih šala i surovog bockanja. Što ih je više ponižavao, to su se više okupljali oko njega, tražeći njegovu blizinu, pretvarajući se u njegove lakeje kako bi izbegli uvrede.
     Prilično se iznenadio kada je ustanovio da žene lako padaju na njega. Pogrešno su shvatale lažnu samouverenost i smatrale je za prefinjenost. Toni je uživao u otkriću da se ženama može lakše manipulisati nego muškarcima.
     Jedina osoba u njegovom razredu koja mu se nije klanjala bio je tvrdoglavi, ozbiljni sin nekog fabričkog radnika iz Mančestera, koji je prezirao đačke zabave i držao se samo knjiga. Delovao je nemaštovito i oprezno kao seljak, pa ipak nikada nije upao u neku od Tonijevih veštih zamki. Uvek je uspevao da otkrije kofu vode postavljenu nad poluotvorena vrata. Nikada se nije polakomio na raspusne mlade dame koje mu je Toni slao. Kada bi našao svoju postelju natopljenu pivom mirno bi, bez gunđanja, prevrnuo madrac i promenio posteljinu, a sutradan bi se pojavio na časovima kao da se ništa nije desilo.
     Toni je maturirao kao drugi po rangu u generaciji. Seljak je nekako uspeo da bude najbolji. Toni je od toga pobesneo. Ipak, za četiri godine škole nije razmenio sa njim ni reč više od uobičajenih ljubaznosti. Toni ga posle mature nikada više nije video i bilo mu je milo zbog toga.
     "Da putuješ u Indiju?" Otac je umalo dobio napad. "Ti ideš da studiraš medicinu, mladiću! Primljen si na moj stari fakultet i, prokletstvo, ideš samo tamo i nikuda drugde!"
     "Ali ja mislim da još nisam spreman..."
     "Bah! Poznajem te ja, folirante jedan. Bojiš se da ćeš morati da se središ i da za promenu malo učiš. Bojiš se ozbiljnog rada, eto šta ti je. A to će ti koristiti. Tebe, dečko, čekaju studije medicine i neću da čujem više ni reč."
     I tako je Toni otišao da studira medicinu. Otac je bio u pravu: bio je pun strepnje. No, kad se našao tamo, Toni je utvrdio da je sasvim lako. Ispitna pitanja i kasete prodavali su se gotovo otvoreno. Ipak, posle nekoliko meseci Toni je ustanovio da ga izučavanje ljudskog tela sve više oduševljava. Na svoje veliko iznenađenje, utvrdio je da uživa u učenju. Zaista je počeo da ozbiljno studira. Želeo je da uspe.
     A Mars je uvek bio tu - lebdeo mu je duboko u mislima, tik iznad horizonta postojanja. Zaboravio bi ga po više meseci, čak i godina, a onda bi iznenada u nekoj emisiji video novu raketu kako se diže na plamenom repu, noseći robotsku sondu na crvenu planetu. Ili bi neki gost predavač pričao o problemima medicine u bestežinskom stanju na orbitalnoj stanici i usput pomenuo da se slični problemi mogu očekivati i tokom misije na Mars. Ili bi Alberto Brumado, sada već sed, ali pun mladalačke energije, vodio specijalnu TV emisiju o životu na Zemlji i glasno se pitao je li moguće da se život pojavio i na Marsu.
     Otac je bio šokiran i besan kada je Toni odbio da preuzme njegovu praksu.
     Crven u licu, gojazan od godina i previše uživanja u životu, zamuckivao je od gneva dok je besneo. "Čitavog života sam stvarao tu praksu! Moraš je nastaviti!"
     Toni se hladno nasmešio, pokušavajući da prikrije užas koji se uvek javljao u njemu od očevog gneva. "Oče, to meni ništa ne znači. Neću da pratim svaki tvoj životni korak."
     "Šta ti je?" grmeo je otac. "Bojiš se krvi? Je li to zato? Od hirurgije ti se tresu kolena, a? Prokleta puzava kukavice!"
     Toni je oćutao.
     "Pobogu, u tvojim godinama sam zašivao ranjenike na brodskoj bolnici usred južnog Atlantika, za vreme zimskih oluja."
     "Mnogo puta si nam pričao o svojim slavnim poduhvatima za vreme Foklandskog rata, oče."
     "Ti si kukavica! Prokleta, drhtava, mala kukavica!" Starac se okomio na ženu. "Vaspitala si sina kao kukavicu."
     Toni je osetio da mu je krv proključala. "Nju ne diraj!"
     Otac ga je na trenutak ćutke posmatrao, a onda je nešto progunđao i izleteo iz sobe. Toni se okrenuo ka majci, koja je sve vreme strpljivo i ćutke sedela. Čuli su kako su se ulazna vrta zalupila.
     "Misliš li i ti da sam kukavica?" upitao je Toni mamu.
     "Naravno da ne mislim, mili."
     Dva dana kasnije, Toni se prijavio za svemirski program britanske vlade. Kroz dve nedelje dobio je obaveštenje da je uslovno prihvaćen; trebalo je da se javi u cetar za obuku radi testova i procene. Kada je pismo stiglo, otac nije bio kod kuće; nije bilo nikoga sem Tonija i njegove mame.
     "Potrebni su im lekari", kazao joj je, još pun ranjenog ponosa. "Može se desiti da me odaberu i za misiju na Mars, ukoliko se Britanija priključi tom programu."
     Očekivao je da će se ona užasnuti, da će zaplakati, da će ga moliti da još jednom razmisli. Umesto toga, majka se nasmešila, poljubila ga u čelo i rekla mu da uradi onako kako misli da treba.
     Toni je na kraju stvarno primljen u 'Projekat Mars'. Kada se otac penzionisao, njegovu praksu kupio je neki nepoznati lekar, a majka ga je odvukla u Nasau gde je već prvog leta pod Suncem dobio ozbiljan moždani udar, pa je ostao bespomoćan i potpuno zavistan od nege i ljubavi dugo zanemarivane žene.
     Toni je uživao što je deo 'Projekta Mars'. Većina ostalih kandidata bili su ili astronauti ili naučnici, zaguljeni tehničari ili istraživači toliko usko specijalizovani da nisu imali pojma o prostranom svetu umetnosti i drušva. Toni je strašno uživao, jer je u svako doba predstavljao prefinjeni centar pažnje. Dok su ostali gotovo histerično brinuli hoće li biti odabrani, Toni ni trenutka nije sumnjao da će poći na Mars. Ako se i bojao pomisli na putovanje dugo milionima kilometara kroz svemir, do praznog i vrlo negostoljubivog sveta, zadržao je to za sebe. Susretao bi se sa strahovima jedino u snu, i to uvek u obličju oca koji se naginje nad njim kao užasna, razbesnela zver, sa majkom koja u pozadini bespomoćno plače.
     Dok je bio budan, Toni je načinio samo jedan potez koji se mogao smatrati pogrešnim. Pomogao je Žoani da se otarasi Hofmana i povede na Mars Navaho Indijanca. Greška, shvatio je kasnije. Indijanac se našao u središtu pažnje. Čak i Žoanine. Naročito Žoanine.









SOL 24: PODNE
     Aleksandar Mironov tiho je pevušio dok je proveravao Džejmijev ranac. Vazdušna komora rovera bila je pretrpana i samo sa njima dvojicom unutra: Mironov je imao crveni skafander, a Džejmi plavi, sa sivom rezervnom kacigom umesto prvobitne, koja je bila oštećena.
     Mironov je držao podignut vizir, pa je Džejmi video da se Rus smeši kad mu se ponovo pojavio pred očima. Mironovljevo lice delovalo je mesnato i nabijeno, kao da je silom nagurano u dvostruko manji prostor od potrebnog. Imao je široke obraze i prćast nos, bio je pomalo pegav i imao je svetloplave oči i toliko blede obrve da su se jedva videle.
     "Rukavice?" upitao je Mironov.
     "Evo ih za pojasom, Aleks." Džejmi ih je potapšao. Od sve opreme za misiju, rukavice su predstavljale najveće čudo tehnologije. Bile su dovoljno tanke da se lako savijaju i dopuštaju onom ko ih nosi da oseti predmet koji dodiruje, ali i dovoljno čvrste da zaštite šake od Marsove atmosfere, koja je vrlo bliska vakuumu.
     "Spusti vizir", rekao je Mironov. Tek pošto su obojica namestila kacige, okrenuo se ka pumpama i pokrenuo ih.
     "Izgledaš umorno", rekao je kosmonaut preko radija.
     Džejmi je iznenađeno pogledao njegov zlatasti vizir. "Osećam se dobro."
     "Juče si bio napolju četiri sata, a noćas si kasno legao. Sada si bio napolju čitavo jutro, i evo opet izlaziš."
     Pumpe su stale. Signalno svetlo postalo je crveno. Mironov je otvorio vrata.
     "Imamo samo tri dana na raspolaganju", odgovorio je Džejmi dok je silazio niz kratke lestvice na neravno, pocrnelo tle. "Moramo ih što bolje iskoristiti."
     "Osećaš se kriv zbog Patela."
     Džejmi se zaboravio i pokušao da slegne ramenima unutar skafandra. Jedino što je postigao bilo je da ponovo oseti bol pod pazuhom, gde ga je skafander žuljao od početka.
     "Ne smeš se toliko iscrpljivati", nastavio je Mironov. "Kada si umoran, lako grešiš. A greške lako mogu da ubiju."
     "Biće mi dobro. Ostali rade isto koliko i ja", odgovorio je Džejmi.
     "I njima sam održao isto predavanje", rekao je Rus. Glas mu je zvučao pre razočarano nego uznemireno.
     "I?" upitao je Džejmi.
     Mironov je pokazao ka Patelovom žutom i Nagibovom zelenom skafandru. Oni su već bili napolju. "Nisu me poslušali, baš kao ni ti."
     Patel i Nagib već su uzimali uzorke tamne bazaltne stene koja se prostirala dokle god je pogled dopirao. Stari tok lave, znao je Džejmi. Planina Pavonis često je eruptirala, a crveno usijana magma tekla je na sve strane. Koliko davno? Uzorci koje su uzimali daće im dogovor. Odlučili su da ta tri dragocena dana provedu u podnožju vulkana, prikupljajući što više uzoraka sa što više mesta. Složili su se da počnu da ih analiziraju na putu nazad u bazu.
     Ipak, nijedan od trojice naučnika nije odoleo da ne analizira uzorke koje su već prikupili. Sinoć su ostali budni satima, dok ih je Mironov podsećao na plan rada kao bezuspešni vaspitač u domu. Propusitli su desetak uzoraka kroz prenosni gasni hromatograf i maseni spektrometar u laboratoriji rovera.
     Maseni spektrometar pokazao je da su uzorci bazalta bogati gvožđem i stari jedva pet stotina miliona godina, sudeći po odnosu kalijuma i argona.
     "Ali argon je mogao i da ispari", upozorio ih je Džejmi. "Možda je deo prešao u atmosferu."
     "Možda ga mnogo nedostaje", složio se Nagib.
     "To znači da su uzorci možda mnogo stariji", rekao je Džejmi.
     Patel, koji je i dalje odbijao da gleda Džejmija u oči, obratio se Egipćaninu. "Sprovešćemo mnogo ozbiljnije analize kada se vratimo pod kupolu. Tamo možemo da ozračimo uzorke u reaktoru."
     Nagib je klimnuo glavom. "Da. Ako sistem za daljinsko rukovanje proradi. Bio je u kvaru..."
     "Pit je rekao da će ga srediti do našeg povratka", primetio je Džejmi.
     "Astronaut Konors!" Patel je gotovo frknuo. "Provodi sve vreme leteći onim RPV, umesto da se stara o održavanju."
     "Pit će popraviti sistem za daljinsko rukovanje do našeg povratka", tvrdio je Džejmi.
     Konačno su rasklopili ležaje za noć; Patel i Nagib zauzeli su gornje, a Mironov i Džejmi donje. Džejmi je brzo zaspao, ali ga je probudilo jecavo cviljenje odozgo. Neko ružno sanja, shvatio je. Okrenuo se licem ka zakrivljenom zidu rovera i ponovo zaspao. Poslednje što je pomislio bilo je da je metalni oklop vozila nekako hladan; napolju je vrebala ledena marsovska noć, na svega dva centimetra od njega.

     Za doručkom su se složili kako će biti najbolje da rade duž linije pukotina i udubljenja koja se protezala čitavom padinom vulkana. Ići će što dalje budu mogli, a Mironov će za njima voziti rover kako se ne bi udaljili od njega više nego što dozvoljavaju pravila misije.
     Sva tri vulkana nalaze se na jednoj velikoj pukotini, pomislio je Džejmi dok je s naporom kuckao po čvrstom, crnom bazaltu. Osvrnuo se ka roveru i video da Mironov postavlja još jednu sondu u tle. To nije bio lak posao; ovo je bila prava stena, a ne zbijeni pesak kao oko kupole. Tanki sloj crvekaste prašine koji je pokrivao stenu bilo je lako ukloniti. Džejmi se upitao kako to da ga vetar nije sasvim oduvao.
     Pošto je bio u skafandru, Džejmi nije mogao da oseti vetar, a na ružičastom nebu nije bilo oblaka da pokažu kretanje vazduha. Ipak, meteorološki instrumenti u sondama pokazivali su da prilično stalan vetar od preko šezdeset kilometara na čas duva uz blagu padinu, ka dalekom vrhu vulkana. Noću je vetar duvao nizbrdo i ublažavao se na oko trideset kilometara na čas.
     Šezdeset kilometara na sat na Zemlji bi bio prilično jak vetar. No, u retkoj Marsovoj atmosferi nije imao dovoljno snage čak ni da podigne poslednji sloj peska sa stenja.
     Džejmi je položio dlanove na kolena i sačekao da ga ventilatori u skafandru malo ohlade. Vizir je počeo da mu se magli od napora. Dok je čekao, razgledao je golu stenovitu pustoš koja se pružala na sve strane. Mrtav kamen, grub i go kao u najgorim pustinjama Novog Meksika. Raznesen i izdubljen meteorskim kraterima, od kojih su neki veliki kao fudbalsko igralište, a većina je manja od udubljenja kakvo bi načinio čekić na haubi automobila. U stvrdnutoj lavi nalazile su se pukotine, neke vertikalne, a neke horizontalne, pružajući se između kratera. Tle se gotovo neprimetno dizalo ka visokom grotlu vulkana, toliko dalekom da se nalazilo prilično iza horizonta.
     Čudno, bilo je malo rasutog kamenja. Mora da ga je rastopljeni bazalt odgurao dalje nizbrdo. Džejmi je zamislio crno stenovito tle na kome je stajao onako kako je moralo nekada izgledati: široka reka crveno usijane lave koja izbija iz pukotina i polako teče dole ka ravnici, topeći ili drobeći kamenje na koje bi naišla.
     Mora da iznutra, iz ovih pukotina, izbija toplota, razmišljao je Džejmi. Rastopljena magma koja neprekidno izbija iz dubine i stvara ovolike kupe i padine oko njih. A šta je onda sa planinom Olimpus, koja se nalazi na oko hiljadu i po kilometara severozapadno? Ona nije na pukotini, barem koliko smo videli. Ali verovanto je i mlađa od ove tri lepotice. Može li se u dubini nalaziti vrelo mesto od koga su nastali Pavonis i ostala dva, a koje je kasnije prešlo na severozapad da stvori i Olimpus?
     Shvatio je da ga leđa bole od nespretnog čučanja u krutom skafandru. Ispravio se, i dalje zamišljen. Da li Mars ima pločastu tektoniku, kao na Zemlji? Ne bih rekao, planeta je toliko mala da verovatno nije imala dovoljno toplotne energie za pokretanje čitavih kontinenata. Ali bilo je dovoljno toplote za nastanak vulkana. Odakle je poticala? Ima li je još?
     Pogledao je uzbrdo, prateći pogledom iskrzani, tamni predeo koji se uzdizao ka ružičastom nebu. Kada si poslednji put podrignuo, Pavonise, prijatelju? Jesi li se potpuno ohladio ili ćeš jednog dana ponovo prekriti tle lavom?
     Iznenada je krajičkom oka uhvatio neki pokret i trgao se. Kad se okrenuo ka njemu, nestao je. Senka koja je preletela preko tla. Kao ptica na nebu...?
     Pogledao je uvis i ugledao srebrnastu trunku jedrilice kako lebdi pod Suncem u visini. Srce mu je zalupalo od naglog skoka adrenalina. Osetio se glupo. Nema marsovskih sokola da kruže u visinama; to samo Pit Konors pokušava da načini foto-mapu Pavonisovog grotla. Nadam se da će Patel biti srećan zbog toga.
     "Provera glasom." Mironovljev dečački tenor u slušalicama ponovo je trgao Džejmija. Osvrnuo se i ustanovio da mu se senka prilično protegla. Sunce se priklanjalo horizontu.
     "Patel ovde."
     Rover je bio parkiran stotinak metara nizbrdo, između meteorskog kratera dvostruko većeg od njega i cik-cak pukotine koje je nekada možda bljuvala lavu. Bio si u pravu, Rava, pomislio je Džejmi. Ovi vulkani mogu mnogo da nam kažu, a mi nećemo biti tu dovoljno dugo čak ni da počnemo da shvatamo njihovu priču.
     "Votermen je dobro", rekao je glasno. Glasovne provere bile su uobičajen bezbednosni postupak kada se naučnici nalaze van dometa pogleda astronauta ili kosmonauta zaduženog za ekipu. Na ovom neravnom tlu Mironov nije mogao da drži na oku svu trojicu naučnika.
     Nastupila je duga tišina.
     "Nagibe?" Mironovljev glas postao je oštar. "Dr al-Nagibe, glasovna provera."
     Bez odgovora.
     "Dr al-Nagibe?"
     "Bio je tamo kod one pukotine." Patel je pokazao dalje uzbrdo. "Možda teren blokira radio-prenos."
     Džejmi je čuo duboko gunđanje. Mironov je psovao na ruskom. Okrenuvši se u pravcu koji je pokazivao Patel, Džejmi je upotrebio svoj mikrofon. "Hajde da pogledamo, Rava. Možda je u nevolji."
     "Ne, mislim da ne..."
     "Ostanite gde ste. Moja dužnost je da ga pronađem", povikao je Mironov. "Neću da i vas dvojica nestanete."
     No, Džejmi je već žurio uzbrdo koliko mu je skafander dopuštao. Padina je bila blaga, a čizme su imale dobre đonove, ali neravno tle bilo je opasno.
     "Rava", pozvao je, "gde si ga poslednji put video?"
     Žuti skafander nije se pomerio. "Desno od tebe", odgovorio je Patelov glas. "Možda dvadeset ili trideset metara gore."
     Džejmi je zaobišao konusnu jamu, meteorski udar naizgled blistavo nov u poređenju sa izlokanijim kraterima rasutim unaokolo. Primetio je pukotinu kako vijuga u crnoj steni, dovoljno široku da proguta čoveka. Koliko je duboka?
     Veoma, utvrdio je kad se sagnuo da zaviri unutra. Crna i duboka kao pakao. Uključio je svetiljku na kacigi, ali zrak nije dopro daleko u strmi ponor.
     "Dr Nagibe?" pozvao je.
     I dalje nije bilo odgovora. Ako je upao u pukotinu trebalo bi da čuje radio-signal, pomislio je Džejmi. Ako je pri svesti. Ako je živ.
     "Čekaj, gde si!" vikao je Mironov. "Dolazim. Imam nalazač pravca."
     Džejmi je morao potpuno da se okrene da bi video Rusa kako napreduje prema njemu u plameno crvenom skafandru, noseći u jednoj ruci crnu kutiju veličine manjeg televizora. Patel je i dalje bio ukočen u mestu; jedino što je spustio ruku.
     Mnogo će nam koristiti nalazač pravca, pomislio je Džejmi. Ako Nagib ne može da nas čuje, ne možemo ni mi njega, pa nema radio-signala na koji može da se usmeri nalazač pravca.
     "Mora da je na drugoj strani ove jaruge", javio je Džejmi Mironovu, nesvesno podigavši glas kao da mora da dovikuje preko rastojanja koje ih je delilo.
     Pre nego što je Mironov stigao da odgovori, Džejmi je pošao nekoliko koraka unazad, a onda je potrčao i preskočio pukotinu. Zbog niske gravitacije, bilo je lako, čak i sa kabastim odelom koje ga je opterećivalo.
     "Čekaj!" vikao je Mironov. "Naređujem ti da čekaš!"
     Džejmi je prešao još nekoliko koraka, prelećući pogledom unaokolo koliko mu je dozvoljavala kaciga. On je tu negde. Mora da bude. Van dometa pogleda. Van dometa radija. To znači...
     Neravno tle kao da se iznenada prekidalo dalje sleva, kao da se naglo spuštalo. Džejmi se uputio u tom pravcu, dok mu je u slušalicama odjekivalo Mironovljevo dahtanje.
     "Ovuda, čini mi se", javio mu je, uputivši se ka strmini. Jaruga, utvrdio je odmah. Prilično duboka.
     I tu je ležao Nagib, licem naniže na dnu padine od deset metara. Jaruga je imala dvadesetak metara širine, predstavljajući nepravilnu pukotinu u čvrstom bazaltu. Nagibov tamnozeleni skafander ležao je na dnu kao slomljena, bačena igračka, opruženih nogu, nepokretan.
     "Ovde je!" povikao je Džejmi, okrenuvši se da pogleda Mironova baš kad je preskakao veliku jarugu. "Hodi. Trebaće nam nekakvo uže."
     Džejmi je nesigurno pošao nizbrdo. Sve je bilo u senci, pošto se Sunce spuštalo ka horizontu, ali i dalje je bilo dovoljno svetla da nađe oslonce za ruke i noge.
     "Vrati se u rover i donesi čekrk za penjanje", čuo je kako Mironov naređuje Patelu. Radio-glas je primetno oslabio kada je Džejmijeva kaciga zašla ispod ivice jarka.
     Činilo mu se da je prošao čitav sat dok se spuštao ka Egipćaninu. Na dnu je bilo mračno; za poslednjih nekoliko metara trebala mu je svetiljka na kacigi.
     Ipak, u slušalicama je čuo Nagibovo isprekidano disanje. Živ je. Odelo mu nije probijeno.
     Konačno je stigao do geofizičara. Ranac mu je bio ozbiljno izubijan. Pod svetlom svetiljke bilo je teško oceniti koliko je šteta ozbiljna.
     "Je li živ?" Mironovljev glas bio je toliko jak da se Džejmi trgao.
     "Jeste. Trebaće nam uže da ga izvučemo gore."
     "Stiže."
     Džejmi je polako i nežno okrenuo Nagiba na leđa. Kaciga mu je takođe bila ulubljena. Zavirio je u vizir, obrisavši prethodno crveni pesak kojim je bio zamrljan. Nagibu su podrhtavali očni kapci. Lice mu je bilo prekriveno krvlju. Kašljao je.
     Džejmi je proverio kontrolna svetla ranca koja je Nagib nosio na doručju. Isuse, ponestaje mu vazduha! Mora da udiše sopstvena isparenja.
     Brzo, automatskom reakcijom stečenom u dugim godinama obuke, Džejmi je posegnuo ka boku svog ranca i izvukao dodatni dovod vazduha. Pogledao je oznake na svom doručju. Nema baš mnogo rezerve; svi smo bili napolju toliko prokleto dugo da su regeneratorski filteri prezagušeni.
     Utakao je slobodan kraj creva u priključak na Nagibovom metalnom okovratniku, okrenuo ventil i pustio da vazduh iz njegovog rezervoara poteče pod Nagibovu ulubljenu kacigu.
     Egipćanin je duboko, šištavo udahnuo, i čitavo telo mu se blago izvilo. Potom se zakašljao.
     "Polako", rekao je Džejmi. "Polako. Samo polako i sve će biti u redu."
     Kašljući kao neko ko je predugo ronio, Nagib je uspeo da progovori. "Votermene? Ti?"
     "Da. Aleks i Rava donose čekrk. Izvući ćemo te napolje za nekoliko minuta."
     "Ja... okliznuo sam se. Silazio sam... kamen je popustio i počeo sam da padam."
     "Možeš li da sedneš?"
     "Valjda."
     Džejmi mu je nežno pomogao da sedne. Zbog skafandra je bilo isto kao da savija krutu plasitčnu cev.
     "Kako se osećaš?" Džejmi nije mogao da čuje ni Patela ni Mironova; pretpostavljao je da su prešli na neku drugu frekvenciju.
     "Mislim da sam slomio nos. Ne mogu da dišem kroz njega."
     "A rebra? Ruke i noge?"
     Nagib je na trenutak ćutao. "Čini mi se da je sve ostalo u redu. Mislim da bih sada mogao da ustanem"
     "Nemoj još. Samo se opusti." Džejmi je podigao pogled i video da je nebo iznad jaruge još svetlo. Tamo gore je još dan, mada noć može nastupiti za nekoliko minuta.
     Neću da se nađem ovde sa ranjenim čovekom u mraku, rekao je u sebi dok je uključivao radio-jedinicu. U slušalicama mu je odjeknuo glas Mironova. Nešto je besno gunđao na ruskom, dok se trudio da namesti čekrk.
     "Aleks", pozvao je. Kosmonautov glas smesta se prekinuo, mada ga je Džejmi i dalje čuo kako stenje. "Dr Nagib je, izgleda, dobro, osim što je možda slomio nos pri padu. Regenerator vazduha mu je oštećen. Sada delimo moj vazduh."
     Tišina. Onda se začuo Patelov glas, piskav i uplašen. "Nemamo mnogo vazduha u regeneratorima. Bili smo napolju čitavo popodne."
     "Snaći ćemo se", rekao je Mironov. "Svi ćemo deliti vazduh, samo da vas izvučemo gore."
     Odozgo je stigao kabl sa vezovima za penjanje. Džejmi ga je obmotao oko Nagiba i počeo da zatvara kopče.
     Egipćanin je počeo da govori. "Moj scintilator... počeo je da bleska... u ovoj jaruzi mora da ima slobodnog urana."
     "Zato si se spuštao dole?" upitao je Džejmi dok je pričvršćivao vezove.
     "Pošao sam dole... i pao. Mora da sam se onesvestio."
     "Biće ti dobro. Samo štedi dah. Sada ne moraš da pričaš. Čekaj dok se vratimo u rover."
     Dvojica odozgo polako su izvukla geofizičara. Džejmi je čuo Mironova kako naređuje Patelu da deli vazduh sa Nagibom dok je Rus spuštao uže nazad na dno. Džejmi je brzo navukao vezove, viknuo da je spreman i pustio da ga čekrk izvuče.
     Potom su pošli ka roveru. Džejmi je nosio čekrk, a Mironov i Patel pridržavali su Nagiba. Sada je Rus delio vazduh sa njim.
     Sunce je već dodirnulo horizont kada su stigli do velike jaruge koju su ranije svi preskočili. Nebo je na istoku već bilo toliko tamno da se videlo svetlucanje zvezda.
     "Možemo da je obiđemo", predložio je Nagib, zvučeći kao da želi da mu se suprotstave.
     "Predugo bi trajalo", odgovorio je Mironov. "Dugačka je više kilometara. Moramo je preskočiti."
     "Nisam siguran da ću moći", rekao je Nagib.
     "Držaćemo te za ruke", odgovorio je Mironov, "i sva trojica ćemo skočiti zajedno. S obzirom na gravitaciju, neće biti teško."
     "Ne znam hoću li moći", ponovio je Nagib. "Moje noge..."
     Džejmi je primetio da je Patel pustio Nagibovu ruku i da polako, gotovo oklevajući, korača ka ivici ponora. Mironov je delio svoj vazduh sa ranjenikom. Džejmi je spustio čekrk i prišao Egipćaninu sa druge strane. Uzeo je Nagibovu slobodnu ruku i prebacio je sebi preko ramena.
     "Ti si nas uvukao u ovo", tiho je rekao. "Sada nam moraš pomoći da se izvučemo."
     Patel je zaustio da se pobuni, ali Nagib se tiho nasmejao. "Tačno. Isuviše tačno, Džejmse. Učiniću sve što mogu."
     Džejmi se nasmešio pod kacigom. "Dobro. Ne bi trebalo da bude problema. Hajde, Aleks, da se malo vratimo, pa da uhvatimo zalet."
     Patel je preskočio prvi, bez reči. Potom su Džejmi i Mironov pokušali da prenesu Nagiba preko provalije. Prvi pokušaj umalo se nije loše završio. Nagib nije išao ukorak sa njima, pa su sva trojica gotovo popadali, pokušavajući da se zaustave pre ivice. Džejmi je čuo kako Mironov tiho psuje i kako Nagib uplašeno dahće. Rusovo crevo za vazduh iskočilo je iz Nagibovog okovrantika, pa je Džejmi utakao svoje.
     Džejmi se nejasno prisetio mita o pticama koje su pomogle Navahosu da pređe neki nesavladivi ponor. Ili je išao prko duge? Sada bi nam dobro došla neka pomoć, pomislio je.
     Ostalo je vrlo malo svetla. Hladnoća noći polako je prodirala u Džejmija, a znao je da je Nagibu sigurno još hladnije.
     Ponovo su se povukli, a Mironov je naložio da svi zakorače levom nogom i da drže korak. "Ja ću odbrojavati", rekao je.
     "Ađin... dva... tri... četirje", odbrojavao je Mironov. "Ađin... dva..."
     Sva trojica poleteli su preko provalije kao tri oklopljena nilska konja i doskočili sa druge strane u oblaku crvene prašine. Uspeli su da se održe na nogama, mada jedva.
     "Bolje od Baljšog baleta!" sijao je Mironov dok su išli ka roveru, i dalje podupirući Nagiba sa obe strane.
     "Šteta što ovo nismo snimili", šalio se Džejmi.
     Nagib nije odgovarao. Patel je isprednjačio, sa uključenom svetiljkom na kacigi, koja je bacala baricu svetlosti po tamnom tlu, dok je žurio ka bezbednosti rovera.

     Čim su prošli kroz vazdušnu komoru, položili su Nagiba na klupu i pomogli mu da skine skafander. Džejmi mu je čistio krv sa lica dok je Patel usisavao skafandre, a Mironov iz kabine zvao bazu.
     "Mislim da ti nos nije slomljen", rekao je Džejmi. "Više ni ne krvari."
     "Lupio sam ga o vizir dok sam padao", rekao je Nagib.
     "Mogao si da pogineš", kazao je Patel, ozbiljnih, krupnih očiju.
     Nagib se bledo nasmešio. "Nikada nisam bio vešt u terenskom radu."
     Mironov se vratio do njih, bez osmeha i mračan. "Rid hoće da govori sa tobom", rekao je Egipćaninu. "Prepisaće ti terapiju."
     Džejmi se ponudio da mu pomogne do kabine, ali Nagib se nesigurno podigao na noge. "Moći ću sam", rekao je. "Mislim da si u pravu - nisam ništa slomio."
     Patel je bez reči otišao u kuhinjicu i izvukao svoju smrznutu večeru. Mironov se mrštio za njim.
     "Nemoj se jediti, Aleks", obratio mu se Džejmi. "Abdul je dobro. Samo je raskrvario nos."
     Mironov je frknuo i prostrelio Patela pogledom.
     Rid je potvrdio da Nagib najverovantije nije slomio nos, i četvorica putnika izvukli su sto na sklapanje i seli da večeraju.
     "Imamo samo dva rezervna ranca u skladištu", gunđao je Mironov dok su jeli. "Molim vas da sutra budete pažljiviji."
     "Mislio sam da se na dnu pukotine možda nalazi otvorena žila urana", rekao je Nagib, objašnjavajući i pravdajući se istovremeno. "Scintilator je pokazao visok nivo zračenja."
     "Uran?" Patel se smesta zagrejao za ideju. "Ako bismo mogli da saznao odnos urana i olova, to bi veoma pouzdano odredilo starost lave."
     "Nigde drugde nismo našli upotrebljive nivoe radioaktivnosti", primetio je Džejmi.
     "Tamo na dnu ima nečega", tvrdio je Nagib.
     "Znači, moraćemo da se sutra vratimo i uzmemo uzorke", zaključio je Džejmi.
     Mironov je podigao gotovo nevidljive obrve. "Da se vratite?"
     "Sa čekrkom, Aleks", rekao je Džejmi. "A možemo i da postavimo lestvice na rasklapanje preko ponora koji smo danas preskakali."
     Rus nije odgovorio, ali je pogledao Patela koji je sedeo preko puta.
     "Znači, složili smo se", zaključio je Džejmi. "Rava i ja ćemo se vratiti da uzmemo uzorke sa dna jaruge."
     Mironov je naglo ustao od stola i otišao u kabinu. Ostala trojica zurili su za njim.
     Patel je žmirnuo nekoliko puta, a onda je nastavio razgovor kao da se ništa nije desilo. "Odnos urana i olova mogao bi da nam odredi tačnu starost ovog dela toka lave..."
     "Izvinite." Džejmi je prekoračio klupu i ustao. Patel je nastavio da priča sa Nagibom.
     Mironov je sedeo na vozačkom sedištu, prelećući prstima preko kontrolne ploče, provervajući sve sisteme rovera. Džejmi je seo kraj njega.
     "Šta ne valja, Aleks?"
     Rus je dubok uzdahnuo. Iza leđa su čuli Patela kako neumorno priča.
     "Tvoj kolega geolog pustio bi Nagiba da umre tamo dole, da je bilo po njegovom."
     "Šta? Rava?"
     "Rekao sam mu da donese čekrk. Doneo ga je do provalije, ali je odbio da preskoči preko. Bacio je čekrk na drugu stranu i pošao nazad ka roveru."
     Džejmi je ćutao, razmišljajući o tome. Rava mora da se upaničio, pomislio je. A Aleks je besan na njega.
     "Ali kasnije je preskočio", konačno je rekao. "Došao je da nam pomogne."
     "Tek pošto sam mu zapretio da ću mu polomiti sve ljigave kosti", gunđao je Mironov. "Žuta boja skafandra baš mu odgovara. Čak sam morao da ga nateram da deli vazduh sa Nagibom."
     "Mora da se strašno uplašio", primetio je Džejmi.
     "On nije pouzdan. Barem ne u slučaju opasnosti. Ne dozvoljavam da iziđeš sam sa njim."
     Džejmi je slegnuo ramenima. "Onda ćeš morati i ti sa nama, Aleks. Ako u jaruzi zaista postoji žila urana - ako ima ikakve radioaktivnosti - to nam je veoma važno."
     Rus je kruto klimnuo glavom. "Poći ću. Nagib može da ostane kod radija."
     "U redu. Sad probaj da se smiriš. Patel se verovatno uspaničio, ali ljutnja sada ništa ne koristi."
     "Da, znam. Ali ipak bih voleo da mu zavrnem šiju."
     Džejmi je pokušao da se nasmeje. Potapšao je Mironova po ramenu. "Biti zlopamtilo može biti jednako opasno kao i biti paničar. Pokušaj da staviš stvari u perspektivu, Aleks."
     Rus je odgovorio gunđanjem.
     Džejmi je ustao i pošao nazad za sto gde su Nagib i Patel i dalje ćaskali.
     "U redu", rekao je Džejmi. "Sutra ujutro vraćamo se do jaruge - Rava, Aleks i ja."
     "A ja?" upitao je Nagib, dok je Džejmi sedao za uzani sto.
     "Ti ostaješ unutra da se oporaviš. Možeš da analiziraš uzorke koje smo danas uzeli."
     "A otkada si ti šef?" obrecnuo se Patel. "Ko je tebe odredio za vođu ekipe?"
     Džejmi je iznenađeno zatreptao. "Meni je to izgledalo kao logično rešenje. Abdul će se sutra osećati prilično jadno. Tako ostajemo ti i ja, Rava. I Aleks."
     Patel je raširio nozdrve. "Da. Naravno. Ti i ja i naš nadglednik kosmonaut. A onda se prekosutra vraćamo pod kupolu", ljutito je rekao. "I to će biti kraj naša tri dana."
     Džejmi se naslonio na klupu, zureći u Patela preko stola prekrivenog otpacima i čudeći se samom sebi što očekuje od kolege uvažavanje. Ili makar učtivost.









SOL 34: JUTRO
     Džejmi se trgao iz sna. Neko vreme je ležao, mrtvački nepokretan, zureći u plastičnu kosinu kupole koja je tek počinjala da se osvetljava od nastupajućeg jutra. Isprva je mislio da se nalazi u roveru, ali onda se setio da su se sa puta na planinu Pavonis vratili pre nedelju dana. Spavao je nemirno zbog čudnog, neprijatnog sna. Zapravo ga nije uplašio, samo ga je uznemirio.
     Polako je ustao. Zamisli samo, sanjati da si ponovo u školi. Zatresao je glavom i ponovio sebi da je sada bezbedan od toga. Nalazio se na Marsu. A danas će poći ka kanjonu.
     Džejmi se pod prvim ružičastim svetlom praskozorja umio i obrijao, a onda je seo da doručkuje, kašu, kafu i neizbežnu kapsulu vitamina - sam u trpezariji, sve dok ostali nisu počeli da pristižu kako bi počeli dan.
     Kratko se pozdravljao sa njima dok je išao ka sobici u kojoj su stajali skafandri. Kupola je sada bila drugačija. Nije više bila ista kao kada su se tek spustili. Ne samo zbog činjenice da je dvanaest muškaraca i žena živelo i radilo pod njom već trideset četiri dana. Pre pet nedelja kupola je bila čudna, strana, nova i neisprobana materica od plastike i hladnog metala. Sada je bila dom, topla i bezbedna, sa mirisom kafe koji je dopirao čak i do skladišta. Gotovo pet nedelja rada i planiranja, svađa i šala, jela i spavanja, dalo je kupoli jasan ljudski prizvuk. Pod je bio izgreban od hodanja u čizmama. Džejmi je osećao da je i vazduh pun osećanja. Ovo nije ona nekadašnja sterilna kupola puna opreme. Nije više. Sada je ispunjava naš duh, pomislio je.
     A danas ćemo otići odavde i upututi se prema kanjonu. Nikakvo čudo da sam ružno sanjao.
     Prošao je kraj male bašte gde je Monik Bone klečala kraj biljaka, negujući ih pod jarkim osvetljenjem kao nežna mati. Čak i uz jutarnje Sunce koje je sijalo kroz zakrivljeni zid kupole, držali su svetiljke širokog spektra upaljene tokom čitavog dana. Prozirna plastika kupole zaustavljala je svo ultraljubičasto i gotovo svo infracrveno zračenje.
     "Kako farma?" upitao je Džejmi. Monik je podigla pogled sa velikih tacni, brišući crvenu mrlju sa obraza. "Sasvim dobro. Vidiš?" pokazala mu je male zelene izdanke koji su virili iz crvenkastog, peskovitog tla. "Pre povrataka na Zemlju moći ću da napravim jednu pravu mešanu salatu."
     "I dalje ih zalivaš Perijeom?"
     "Naravno. Čim drugim?"
     Džejmi se nasmešio i Monik mu je uzvratila osmeh. Ona je preuzela brigu o maloj bašti, zalivajući biljke marsovskom vodom i materinskom negom. Ilona i Žoana sasvim su joj to prepustile, uprkos rasporedu dužnosti propisanom u planu misije. Mars joj očito prija, pomislio je Džejmi. Monik deluje vitkije nego kada smo se tek spustili.
     Da li zaista izgleda bolje ili sam se ja napalio, upitao se odmah potom. Nije se osećao posebno požudno. Toni mora da nam ubacuje u hranu svoje lekove, uprkos svim pričama. Verovatno je u pravu, pokušao je da ubedi sebe.
     Zagledan u velike tacne pune crvenkaste prašine i zelenih izdanaka, Džejmi je shvatio: mogli bismo da živimo na Marsu beskonačno dugo, ako bismo morali. Da smo poneli dovoljno semena, mogli smo da napravimo pravu farmu, koristeći marsovsku vodu i uzimajući kiseonik i azot iz vazuha. Mogli bismo da uzgajimo dovoljno hrane da opstanemo pod ovom kupolom, da je pretvorimo u pravu bazu. U stalni dom.
     Naredna misija. To ćemo morati da uradimo. Ponećemo dovoljno semena da zasnujemo samodovoljnu farmu. Koristićemo lokalne sirovine. Možemo to. Sad znamo.
     Tokom pet nedelja na Marsu držanje istraživača se promenilo. Džejmi je i dalje bio izdvojen, usamljen, ali sada zato što je bio prećutno priznat za vođu grupe. Više nije bio dodatak, zamena u poslenji čas. Većina rada svih jedanaestoro ostalih sada je bila usmerena ka predstojećem putovanju do Titonijumovog Rascepa.
     Patel se i daje durio, besan što je njegovo putovanje na planinu Pavonis bilo skraćeno. Ugavnom se bavio analiziranjem uzoraka koje su doneli sa tog kratkog izleta. Starost koju su saznali preko odnosa urana i olova nije se slagala sa onom koja je izvedena iz odnosa kalijuma i argona. Patel i Nagib provodili su sve slobodno vreme pokušavajući da saznaju zašto. Voznesenski, isprva ljut i mračan zbog ozbiljne izmene plana, postepeno se zagrejao za ideju. Tokom poslednje dve nedelje postao je gotovo vedar. Ispod svih tih odgovornosti, shvatio je Džejmi, nalazi se čovek željan zabave.
     Tošima je mnogo sarađivao sa Džejmijem, izvlačeći svaki mogući delić informacija iz podataka koje su geološko-meteorološke sonde slale iz područja kanjona. Konors, Mironov i Abel smenjivali su se upravljajući RPV letelicama kroz kanjon, kartirajući ga do preciznosti od nekoliko centimetara.
     Žoana i Ilona provodile su vreme u pripremama za biološke eksperimente koje će vršiti u kanjonu, ispod onih izmaglica, na samom dnu gde postoji toplota i nada u postojanje života. Njih dve će putovati roverom sa Džejmijem i Konorsom; Monik če ostati u bazi. Džejmi se pitao kako će izgledati boravak u roveru sa Žoanom i Ilonom zajedno. Tesan stan. Sada se dobro slažu, ali ko zna kakvi problemi se sve mogu pojaviti dok njih dve budu danima nagurane u roveru.
     Džejmi je razgovarao sa Ilonom o njenoj gorčini prema Rusima. Odgovorila mu je podizanjem obrva i otmenim osmehom.
     "Ozbiljno ti kažem, Ilona", govorio je Džejmi. "Moraš prestati da bockaš Mihaila. A i Aleksa. To se mora prekinuti."
     "Je li to naređenje, kapetane?" Ljutito je gledala Džejmija.
     "Voleo bih da može da bude naređenje", odgovorio joj je. "Voleo bih da imam dovoljno moći da promenim tvoje ponašanje."
     "E, nemaš. Niko nema." Ilona je malo uzdahnula. "Čak ni ja nemam tu moć."
     A bio je tu i Toni. Lekar je zbog nečega zabrinjavao Džejmija. Kako su nedelje proticale, Toni je delovao - kako? Kako to da opiše? Nadureno. Povučeno. Možda mi se samo pričinjava, pomislio je Džejmi. Toni izgleda isto: kočoperan, pristao, elegantan čak i u obaveznom kombinezonu. Ali ne ponaša se isto kao kad smo se tek spustili. Tiši je, ne priča toliko, a i kad progovori nema one živosti. Nešto ne valja. Toni postaje rezervisan. Hladan. Čak i neprijatan.
     Da li ga Ilona izluđuje zavitlavanjem što ne izlazi napolje? Džejmi je odmahnuo glavom. Možda je to zbog mene. Možda mi se samo pričinjava. Suviše sam zauzet pripremama za putovanje, pa nisam provodio mnogo vremena sa njim. Ili se možda ne oseća dobro.
     "Treba li ti pomoć?"
     Džejmi je podigao pogled i ugledao Voznesenskog kako stoji pred njim, vedro osmehnut. Mihail se brijao svako jutro, ali nikada nije uspevao da sasvim ukloni tamnu senku sa obraza.
     "Hvala. Mislim da ću se snaći."
     Džejmi je, čim je ustao, obukao termalno rublje sa cevčicama. Sada se uvlačio u donji deo skafandra.
     "Zašto izlaziš?" upitao je Voznesenski, počinjući da svlači kombinezon. Nekada jarko crvena boja primetno je izbledela.
     "Nisam izlazio više od nedelju dana", odgovorio je Džejmi. "Sve ovo planiranje putovanja pretvorilo me je u birokratu."
     "To je cena koju moraš platiti kada postaneš vođa." Voznesenski se smešio; očito je to smatrao za šalu. Kad je skinuo kombinezon, počeo je da oblači termalno rublje.
     "Pa", gunđao je Džejmi dok je navlačio čizme, "ovaj vođa uzeće slobodan sat ovog jutra kako bi se malo prošetao oko kupole i uživao u predelu. I razmislio."
     Voznesenskom se u očima pojavio onaj stari, mračni izraz. "Znaš da ne smeš napolje sam."
     "Samo da prošetam oko kupole, Mihaile."
     "Nije dozvoljeno."
     "Treba mi da malo budem sam."
     "Ja sam još komandant", rekao je Rus, zakopčavajući rublje. Izgledao je kao crveni hidrant umotan u prekuvane špagete.
     Još sedeći na klupi, Džejmi mu se nasmešio. "Da, znam da si ti glavni, Mihaile. I u pravu si, pravila misije zabranjuju da iko izlazi napolje sam. Hoćeš li biti ljubazan da iziđeš napolje sa mnom?"
     Rus se široko nasmešio. "Ja? Komandant grupe! Očekuješ da ovako zaposlen čovek sve ostavi kako bi se šetao sa tobom?"
     "Bilo bi mi veoma drago."
     Oslonjen leđima o policu kako bi navukao donji deo skafandra, Voznesenski je zastenjao. "Komandant grupe suviše je važna osoba da bi išao u šetnju pustinjom na mig nekog od podređenih. Suviše je važan."
     Džejmi je ustao i pošao do police na kojoj je gornji deo njegovog skafandra visio prazan i mlitavih rukava, kao primerak na nekoj izložbi oklopa.
     "Ipak", rekao je Voznesenski, mašući prstom po vazduhu, "kao prijatelj prijatelju, rado ću ti učiniti uslugu da iziđem napolje sa tobom."
     Džejmi se umigoljio u gornji deo, provukao glavu kroz okovratnik i nasmešio se Rusu. "Kao prijatelj prijatelju, hvala ti."
     "Ali samo jedan sat", rekao je nešto ozbiljnije Voznesenski. "Čeka nas mnogo posla."
     "Tako je."
     Za nekoliko minuta bili su potpuno zaptiveni. Proverili su jedan drugom rance, javili se Mironovu koji je to jutro bio dežuran i ušli u vazdušnu komoru.
     Tek kad je izišao na prašnjavo crveno tle i podigao pogled ka ružičastom nebu, Džejmi se setio da boja njegovog skafandra nije ista kao boja neba; najbliže plavetnilo nalazilo se na više od sto pedeset miliona kilometara od mesta na kome je stajao.
     Dok ga je Voznesenski pratio na nekoliko koraka pozadi, Džejmi je polako pošao oko krivine kupole, ka strani na kojoj neće videti lendere, rasutu opremu i insturmente oko njih. Ovo mu je bio najmiliji prizor, prazna pustinja sve do uznemirujuće bliskog horizonta, sa nabranom linijom litica u dajini.
     Trepnuo je i ugledao novi Meksiko, sa žgoljavim, trnovitim grmljem i busenjem grube trave rasutim po pesku i stenju. Ponovo je trepnuo i opet se našao na Marsu, golom i hladnom.
     Jesi li nekada bio živ, upitao je svet na kome je stajao. Hoćemo li u kanjonu naći duhove tvojih nekadašnjih stanovnika? Jesmo li prvi koji smo prešli ponor između svetova, ili su naši preci stigli dovde pre mnogo eona? Da li se vraćam kući?
     Blagi vetar nije pružao odgovore. Duhovi Marsa, ako ih i ima, zadržavali su svoje tajne za sebe.
     Džejmi je duboko uzdahnuo. No, u redu. Moraću da pođem i otkrijem to sam. Moraću sam da saznam istinu.
     Konačno se okrenuo i nasmešio crvenom skafandru Voznesenskog, mada je znao da Rus ne može da mu vidi lice zbog zatamnjenog vizira.
     "U redu, Mihaile. Idemo nazad."
     "Samo si ovo hteo?"
     "Bio si u pravu. Imamo mnogo posla. Bolje da ga se latimo."
     Džejmi je osetio kako Rus pokušava da slegne ramenima pod skafandrom. Dok su tapkali natrag ka vazdušnoj komori, Džejmi je pokušao da se seti detalja sna. Nešto u vezi sa školom, nešto što ga je u to vreme uznemiravalo. Pripisao je sve strepnji i zaboravio na celu stvar.

     I Toni Rid je sanjao.
     Englez je iz svoje sobe otišao pravo u ambulantu, tapkajući u vunenim čarapama, obučen samo u plavi frotirski ogrtač sa amblemom očevog kluba na levoj strani grudi.
     Rid nije mogao da se seti sna, osim činjenice da se probudio obliven ledenim znojem, zahvalan što su slike koje su ga progonile u snu iščezle kao slika sa televizora istog časa kad je otvorio oči. Pažljivo je zatvorio harmonika-vrata i počeo da priprema jutarnji sitmulans.
     "Volim kafu, volim čaj", pevušio je gotovo nečujno. "Ali tebe volim najviše."
     Savršeno jutarnje piće. Dovoljno amfetamina da lepo počneš dan, ali ne toliko da ti naudi. Niti da se primeti. Malo ovoga i malo onoga. Prava stvar da se njome započne dan na Marsu. Spaljenom Marsu. Opasnom Marsu. Praznom, pustom, mrtvom Marsu.
     Rid je podigao plastičnu čašu prema svetlosti, proveravajući da li je nivo tečnosti u njoj onoliki koliki treba da bude, a onda ju je iskapio sa uživanjem.
     Eto! Sada će mi, dok završim sa jutarnjom toaletom, ruke biti dovojno mirne da se obrijem.
     On je tog jutra poslednji ušao u trpezariju. Unutra više nije bilo nikog osim Ilone i Monik.
     "Vidim da su pčelice već na poslu", vedro je rekao Rid, uputivši se prema zamrzivaču.
     "I ja moram da idem", rekla je Ilona, brišući usne i ustajući od stola.
     Uzela je svoj poslužavnik i odnela ga do reciklatora, dok je Rid svoj tek stavljao u mikrotalasnu pećnicu.
     "Hoću li ti nedostajati?" upitao je Ilonu, dovoljno tiho da ih Monik ne čuje.
     Ilona kao da se iznenadila. "Viđaću te svakog dana, kad budemo podnosili medicinski izveštaj."
     "To nije baš isto kao da smo zajedno, zar ne?"
     Vedro mu se nasmešila. "Nismo bili zajedno na taj način još otkako smo se spustili."
     "Da. Šteta."
     "Da li ti nedostajem?"
     "Svakako."
     "Ali mislila sam da te zanima Žoana."
     Rid ju je pogledao u oči. "Ah, to je bila samo razonoda. Igra."
     "Igra koju si izgubio."
     "Igra koja još nije gotova", zlovoljno je rekao Rid.
     Ilona se nasmejala. "Ako možeš da je odvučeš u krevet pošto se vrati sa desetodnevnog putovanja sa našim crvenokošcem..."
     Rid ju je prekinuo. "A šta ćeš ti raditi sledećih deset dana? I noći?"
     Ona se uspravila do pune visine, gotovo jednake njegovoj. "Nameravam da budem dobar naučnik i da se lepo ponašam. Odlazak na teren nije prilika za igranje, Toni."
     "Pa, valjda nije."
     "Svakako nije."
     Udaljila se, izišla iz trpezarije, ostavivši Rida da stoji pred mikrotalasnom pećnicom koja je pištala, dajući znak da je doručak spreman, i sa Monik koja je pokušavala da pokaže kako nije prisluškivala.
     Obe me ostavljaju, pomislio je Rid dok je nosio poslužavnik do stola. I Ilona i Žoana. I Navahos. Svi me ostavljaju.
     Monik mu se nasmešila na onaj svoj materinski način, a onda se izvinila i izišla. Rid je sedeo sam, bezvoljno prebirajući po tanjiru i osećajući se napušteno i usamljeno kao onda kad su ga ostavili u bolnici da mu izvade krajnike.









SOL 34: POPODNE
     Pit Konors se mrštio na kontrolnu ploču rovera dok je govorio u mali mikrofon. "Glupi ventilatori i dalje neće da dostignu sto odsto snage."
     U središtu pulta nalazio se ekran, koji je prikazivao lice Voznesenskog. "Dokle dostižu?"
     "Osamdeset, osamdeset dva."
     Dok je sedeo kraj astronauta, Džejmi je pokušavao da ne pokaže ostalima zabrinuto nestrpljenje koje je pulsiralo u njemu. Ne možemo odložiti polazak zbog ventilatora za cirkulaciju vazduha koji neće da rade maksimalnom snagom. To nije razlog za odlaganje puta.
     Voznesnski je spustio pogled na spisak provere koji se nalazio pred njim. "Osamdeset procenata je unutar granica tolerancije", sumnjičavo je rekao.
     "Mislim da nam to neće praviti nikakvih problema, Majk", rekao je Konors. "Ventilatori su uvek bili pomalo svojeglavi."
     "Ako zatreba, možete povećati procenat kiseonika", odgovorio je Voznesenski.
     "Tako je. Hajdemo, onda. Spremni smo za polazak."
     Konors je delovao smrtno ozbiljno i odlučno. Džejmiju se činilo da je prilično smršao otkako su se spustili. Lice mu deluje mršavo, gotovo ispijeno. Valjda je tako sa svima nama.
     Ilona je stajala iza Džejmijeve stolice, ruku položenih na naslon. Žoana je stajala iza Konorsa, a od napetog iščekivanja usne su joj bile stegnute u tanku crtu.
     Hajde, molio je Džejmi u sebi. Hajde da pokrenemo ovaj cirkus.
     Lice Voznesenskog opet je bilo namršteno. Uzdahnuo je, ali tako da je više ličilo na frktanje. "Vrlo dobro", konačno je rekao. "Odobravam polazak."
     Džejmi je duboko uzdahnuo dok je Konors odgovarao. "Razumem. Polazak."
     "Dasvidanjija. Srećno."
     "Hvala, Majk", odgovorio je Konors. Olizao je usne, a onda pritisnuo gas. Rover je krenuo napred. Džejmi je isključio ekran pre nego što bi Voznesenski stigao da se predomisi.
     "Pošli smo", promrmljala je Ilona.
     "Sledeća stanica Titonijumov Rascep", dodao je Konors, pokušavajući da zvuči vedro.
     Planom putovanja bilo je predviđeno da idu pravo do kanjona, zaustavivši se tek uveče i ponovo pošavši u cik zore. Neće biti izlazaka iz vozila, nikakvih zaustavljanja radi istraživanja. Cilj im je bio Titonijumov Rascep i ništa drugo. Džejmi je želeo da imaju što više vremena, što više hrane i vode i drugih potrepština u samom kanjonu.
     Sveže mape, sastavljene od fotografija sa daljinski kontrolisanih aviona, pokazivale su da postoji mesto možda pogodno za silazak do dna kanjona, po drevnom klizištu koje je delimično zasulo jedan deo zida. To će u najmanju ruku biti problematično. Većina starih klizišta spusitla se ispod ivice kanjona, a padina koja je ostala za njima bila je suviše strma da bi je rover savladao. Neke lavine potpuno su prekrile dno kanjona, pa se čak uspele i uz južni zid.
     No, ovo klizište ipak je delovalo upotrebljivo i bilo je u dometu njihovog rovera. Nije bilo suviše strmo i pružalo se od ivice litice do samog dna, ne pokrivajući ga u potpunosti. Bilo je usko, u poređenju sa većinom ostalih, jedva kilometar u širinu. Ali to je dovoljno mesta za rover. Ako je šljunak dovoljno čvrst da se po njemu vozi bez klizanja. Ako je padina dovoljno blaga čitavim putem do dna; fotografije iz vazduha nisu mogle da uhvate svaki detalj.
     Džejmiju je izgledalo kao sveže klizište, novije od ostalih, starijih i većih, koja su ostavile velika udubljenja na zidovima kanjona. Sveže, u ovom slučaju, značilo je starost od svega nekoliko miliona godina.
     "Izgleda lep dan", šalio se Konors.
     Nebo je, kao i uvek, bilo nežno ružičasto i potpuno vedro.
     Džejmi mu je uzvratio. "Ne znam baš. Možda bi mogla da padne kiša za koju stotinu hiljada godina."
     "Prokletstvo! Zaboravio sam kišobran u Hjustonu."
     Žoana, koja je i dalje stajala iza Konorsa, javila se ozbiljnim glasom. "Tošima kaže da je dalje ka severu bilo neobično mnogo peščanih oluja."
     "Šta njemu znači reč 'neobično'?" upitala je Ilona.
     "U poređenju sa satelitskim osmatranjima tokom poslednjih deset godina, najverovatnije."
     "No, nijedna oluja nije ovako blizu polutara", rekao je Džejmi.
     "Zasad", odgovorila je Žoana. "Ali ne znamo šta izaziva nastanak oluja."
     "Niti njihov prestanak", dodala je Ilona.
     "Pobogu", javio se Konors, "pa ni na Zemlji se ne zna šta izaziva oluje, a meteorolozi ih proučavaju još od vremena Bena Frenklina."
     Tačno su se pridržavali plana, pa su se zaustavili čim je sitno Sunce dodirnulo crveni horizont i javili tačan položaj Voznesenskom koji je čekao pod kupolom. Džejmiju se vratilo ono čudno osećanje dok su sve četvoro sedeli za podgrejanom večerom. Evo nas usred smrznute pustinje, okruženi vazduhom koji ne možemo da dišemo, na temperaturi od koje bi nam se krv smrzla za par sekundi. Kako sada kupola deluje bezbedno i domaće!
     Sedeli su na tapaciranim klupama koje su se rasklapale u ležaje, dvoje po dvoje: muškarci sa jedne strane uskog stola, a žene sa druge. Džejmi je prvi dospeo u kupatilce, dok je Konors bio u pilotskoj kabini da proveri sve sisteme pre spavanja. Žene su gurnule sto na mesto, pod donjim desnim ležajem, ćaskajući, a onda su i one otišle u kupatilo.
     Kad su sva četiri ležaja bila rasklopljena, rover je postao strašno tesan. Dve žene uzele su gornje ležaje, prepustivši Džejmiju i Konorsu da se uvuku u donje kao vodoinstalateri u tunel. Džejmi je čuo Žoanu i Ilonu kako šapuću iznad njegove glave kao devojčice u školi. No, nisu se kikotale. Delovale su potpuno ozbiljno, ma šta da su poveravale jedna drugoj.
     Iznenada mu je sinula pomisao. Šta ako Ilona kaže Žoani da smo vodili ljubav tokom puta ovamo! Prokletstvo! Nije želeo da Žoana to sazna.
     Ilona to ne bi učinila, pomislio je. Nema nikakvog smisla da govori o tome. Zašto bi rekla Žoani? To bi potpuno uništilo naše međusobne odnose, dok smo ovako zbijeni u aluminijumskoj konzervi. Ne bi ona to uradila. Ilona je dovoljno pametna da zna da ne treba.
     Ali ima u njoj nečeg čudnog, shvatio je. Ona ima veoma neobičan smisao za humor. Možda pomisli da bi to bilo zabavno.
     Džejmi je napinjao sluh, ali nije mogao da čuje ništa sem šuštanja vetra napolju. Žene su zaspale. Ili su barem prestale da pričaju. Dugo je potrajalo dok Džejmi nije zapao u nemiran san, ponovo sanjajući školu.

     Li Čengdu osećao se opušteno, prvi put otkako su ušli na orbitu oko Marsa.
     Izdržali smo političke oluje, mislio je. Čak obavljamo i dobar naučni posao. Uprkos Konojeovoj tragičnoj smrti, Amerikanci i Rusi su dokazali da se može izdvajati voda iz Marsovih satelita. Naredna ekspedicija moći će da ovde uzme gorivo i upotpuni većinu zaliha. Neće više biti potrebe da se nosi svaki gram vode, vazduha i goriva za čitavo putovanje u dva smera. Sledeći put stvari će ići lakše. Čak ćemo moći i da uspostavimo prolaznu bazu na Fobosu.
     Zavalio se u svoju udobnu stolicu i zagledao se u teško, ozbiljno lice Voznesenskog na ekranu, dok je Rus podnosio večernji izveštaj. Njemu je mrštenje normalan izraz lica, pomislio je Li. Mislim da ga nikada nisam video da se smeši.
     Voznesenski je izveštavao da se sve normalno odvija. Putovanje teče prema planu; Votermenova ekipa će sutra, pre zalaska sunca, stići do ivice kanjona. Patel i Nagib analiziraju uzorke lave donesene sa planine Pavonis. Monik Bone traga za znacima života u ostalim uzorcima. Našla je neke zanimljive mikroskopske formacije, ali bez organizama, čak nema ni organskih materija.
     Tošima se brinuo zbog niza peščanih oluja na severu, gotovo na ivici poluotopljene polarne kape. Japanski meteorolog je tvrdio da je tolika aktivnost neobična u ovo doba godine i da zahteva pažljivo posmatranje. Naročito s obzirom na ekipu koja putuje po otvorenom. Li Čengdu je odsutno klimao glavom. Sasvim se slagao. Oluje treba pratiti. Ali ništa drugo se nije moglo učiniti u vezi sa njima.
     Voznesenski je konačno podigao pogled sa beleški koje je čitao. "Time je izveštaj završen", rekao je.
     "Jesu li svi zdravi?" upitao je Li.
     Rus je klimnuo glavom, gunđajući. "Da, tako izgleda. Dr Rid vam može dati nalaze svojih sedmičnih ispitivanja."
     "Ti nalazi nalaze se u centralnom kompjuteru?"
     "Da. Automatski se prenose."
     "Onda ih mogu pregledati i ovako. Nema potrebe da uznemiravamo dr Rida." Li je za trneutak oklevao. "Recite mi, kakvo je raspoloženje? Kako procenjujete psihološko stanje članova svoje grupe?"
     Voznesenski je na trenutak delovao iznenađeno, a onda se zamišljeno namrštio. "Meni svi deluju normalno", rekao je trenutak kasnije. "Postojalo je izvesno uzbuđenje neposredno pre polaska rovera, ali sada se sve vratilo na normalu."
     Li je upravo to i želeo da čuje. "Dobro", rekao je. "Drago mi je što su zadovoljni i što rade."
     Mihail Voznesenski mračno je klimnuo glavom. Razmenili su još nekoliko učtivosti, a onda su se oprostili.
     Voznesenski je nastavio da zuri u ekran dugo pošto je ovaj ostao siv. Nije lagao komandanta ekspedicije, bar ne otvoreno. Samo je malo doterao činjenice o moralu. Zaista, svi su izgledali zadovoljni i zaposleni. Ali ipak, to nije bilo sasvim tačno.
     Nešto nije bilo kako treba. Voznesenski se zamislio. Osećao je napetu atmosferu, čega pre par nedelja nije bilo. Nije mogao da odredi tačno, nije bilo ispada neprijateljstva, ničega goreg od zlonamernog peckanja Ilone Malater i Patelovog cviljenja zbog preraspodele vremena.
     Ali nešto se dešavalo.
     Većina članova grupe je smršala. To se pogotovo primećivalo poslednjih nedelju dana. Rid kaže da se to moglo očekivati. I da svi fiziološki podaci idu pravo do stručnjaka na Zemlji. Da ih je nešto uzbunilo, javili bi nam, zar ne?
     Ili bi se bojali da nas ne poplaše, da nam ne umanje efikasnost? Na kraju krajeva, ostaje nam tek nešto više od tri nedelje.
     Možda treba da razgovaram sa Ridom, pomisio je dok je ustajao od komunikacionog pulta. On je naš lekar. I psiholog. Možda on može da mi pomogne.
     Slegnuvši širokim ramenima, Voznesnski je rešio da umesto toga ode na spavanje. Razgovaraću sa Ridom sutra, ako i dalje budem zabrinut. I sutra će biti dovoljno vremena.









SOL 35: VEČE
     "Ko bi pomislio", žalila se Ilona, "da se možeš toliko umoriti iako po čitav dan samo sediš?"
     Dugačke, tamno crvene senke protezale su se preko golog peska napolju. Džejmi je video da će Sunce zaći za oko sat.
     "Ne raditi ništa može da bude zamornije nego fizički rad", složila se Žoana.
     Dve žene su čitavog dana ili sedele na klupama ili stajale iza muškaraca u kabini, dok je rover napredovao preko stenovite divljine Titonijumovog Rascepa. Džejmi je vozio na smenu sa Pitom Konorsom. Glava ga je bolela od stalne napetosti; i kad je bio na suvozačkom mestu naginjao se napred u napetoj koncentraciji, sa strepnjom pazeći na stenje suviše veliko da bi ga pregazili ili kratere suviše duboke da bi ih prešli.
     Teren kojim su putovali bio je neravan, zarđao crveni sklop niskih, zaravnjenih bregova, sa iskrzanim planinskim lancem u daljini. Baš kao Činl u Arizoni, pomislio je Džejmi, odmahujući glavom i čudeći se sličnostima između dva sveta. U onom crvenom stenju kod kuće nađene su kosti dinosaurusa, setio se.
     "Nešto ne valja?" upitao je Konors.
     Iznenađen, Džejmi se trgao iz razmišljanja. Astronaut mu se dobroćudno smeškao.
     "Mrštio si se kao da te žulje cipele", rekao je Konors.
     "Samo sam razmišljao o geologiji", odgovorio je Džejmi.
     "Zar to boli?"
     Džejmi se nasmejao i odmahnuo glavom.
     Nekoliko minuta kasnije setio se da upita: "Pite, šta ti znači ono 'T'? Zašto ne koristiš prvo ime?"
     Konorsovo izduženo lice se namrštilo. "Tajron", promrmljao je.
     "Tajron?"
     "Nemoj nikom reći."
     "Zašto? To je lepo, staro irsko ime."
     Konors se sada ponovo smešio, ali nekako tužno. "Bela deca u Nebraski nisu tako mislila. Bezbroj puta sam se tukao zbog toga. Svešteničkom sinu ne pristoji da stalno ima odrane šake. 'Pit' je mnogo lakše da se podnese."
     Pitam se koliko je još puta morao da se bije u avijaciji, pomislio je Džejmi. I u NASA-i.
     Nastavili su da voze dok je daleko, bledo Sunce zapadalo ka horizontu. Konors je često mrmljao u mikrofon koji mu je stajao sa slušalicama preko kratko podšišane kose. Džejmi nije nosio slušalice, ali znao je da astronaut proverava položaj na satelitskim mapama i prenosi ga Voznesenskom u bazu.
     Sudeći po slici na ekranu u središtu kontrolne ploče, nalazili su se na manje od pet kilometara od kanjona. Džejmi je pogledao na sat; ostajalo je još petnaestak minuta dnevnog svetla.
     Konors je zaokrenuo rover pod uglom od devedeset stepeni i zaustavio ga. Električni generator koji je pokretao motore sada je jedva primetno brujao.
     "Dosta za danas", rekao je.
     Pre nego što je Džejmi stigao da upita zašto su skrenuli sa kursa, Konors se preko ramena obratio ženama. "Hodite da gledamo zalazak sunca!"
     Svi su se sabili u kabini i ćutke gledali kako neobično malo Sunce zalazi iza planinskog lanca. Nebo je od ružičastog postalo plameno crveno, a onda je sasvim pocrnelo. Džejmi je napinjao pogled, tražeći polarnu svetlost, ali ili je bila suviše slaba da bi se videla kroz zatamnjeni prozor, ili je uopšte nije bilo. Možda se javlja samo dok je Sunce aktivno, pomislio je.
     Niko se nije pomerio. Niko nije rekao ni reč. Džejmi je osećao hladnoću marsovske noći kako se probija u kabinu kroz plastični mehur kokpita. Polako, kako su im se oči prilagođavale, nekoliko najsjajnijih zvezda je zasijalo kroz zatamnjenu plastiku.
     "Ono mora da je Zemlja", promrmljala je Ilona svojim promuklim glasom.
     "Ne, to je Sirijus", ispravio ju je Konors. "Ako je verovati efemeridama, Zemlja je već ispod horizonta."
     "Nećemo je uopšte videti?" upitala je Žoana.
     "Tek kada postane jutarnja zvezda. A dotle ćemo već biti na putu kući."
     Džejmi je zurio u tamno nebo. Mogao je da vidi tek poneku zvezdu. Nebo je izgledalo prazno i napušteno.
     Konors je pružio ruku da uključi termalni štitnik. "Možete li me propustiti da prođem?" upitao je žene. "Moram da nađem aspirin."
     "Glavobolja?" upitala je Ilona.
     "Aha. Predugo sam vozio. Mnogo je lakše upravljati avionom."
     "I mene boli", rekla je Ilona. "Pridružiću ti se kod bočice aspirina."
     Džejmi se pitao hoće li Ilona pokušati svoju igru i sa astronautom. Ovde neće, zaključio je. Suviše je tesno, suviše je opasno. A onda je shvatio da i njemu slepoočnice pulsiraju od bola. Dan je bio naporan, jer su stalno vozili.
     No, kad su završili večeru, izgleda da je svima bilo bolje. Konors ih je uveseljavao pričama o doživljajima dok je bio 'prirepak' u akrobatskoj ekipi avijacije SAD.
     "...i izvukli smo se iz petlje, gotovo se dodirujući krilima, a moj poklopac kabine samo otpadne, plop!, iz čista mira. Letimo sa četiri g i približavamo se brzini zvuka, a ja sedim usred pravog uragana, i to u svojoj rođenoj kabini!"
     Tamnoputo lice bilo mu je živahno i razmahao se rukama da bi pokazao položaj aviona. Obe žene su napeto slušale, uperivši u Konorsa raširene oči. Džejmi je slušao na pola uva, razmišljajući o poslu koji ih čeka ujutro: da nađu bezbednu putanju niz klizište do dna kanjona. Hoće li tle biti dovoljno čvrsto da ih izdrži? Hoće li biti suviše stenovito za točkove rovera?
     Lijeva ekipa, gore na orbiti, utrošila je poslednje četiri geološke sonde na kanjon. Potpuno automatizovane, sonde su odbacile atmosferske štitnike od vreline kad su se približile tlu, a onda su se lagano spustile na belim padobranima. Samo je jedna zaista zarila sidro sa insturmentima baš u samo klizište. Ostale tri su ga promašile, od desetak metara do čitavog kilometra.
     Instrumenti sa te jedne sonde izvestili su da je klizište dovoljno čvrsto da rover putuje njime. Ali to je bila samo jedna tačka na klizištu. Šta ako postoje džepovi mekog, prašinastog tla? Šta ako se zaglave na pola puta naniže? Da dođu ovako blizu, a onda da budu primorani na povratak, bilo bi grozno...
     Shvatio je da je Konors završio priču i da je otišao u kabinu na poslednji razgovor sa kupolom pre odlaska na spavanje. Ilona je pošla sa njim i sada je sedela na sedištu koje je Džejmi zauzimao čitavog dana.
     Žoana je smeštala sto ispod donjeg ležaja, preko puta Džejmija.
     "Jesi li dobro?" upitala je.
     "A? Da, naravno. Dobro sam."
     "Izgledao si zamišljeno."
     "Razmišljao sam."
     Blago se nasmešila. "Nije loše za naučnika da se i time bavi - povremeno."
     "Kako si ti?" upitao je.
     "Oh... umorna sam. I zabrinuta, valjda."
     "Zabrinuta? Zbog čega?"
     Sela je kraj njega i odgovorila šapatom. "Zamisli da pređemo sav ovaj put, da stignemo na dno kanjona - i da tamo ne nađemo ništa. Nikakav život."
     Džejmi je slegnuo ramenima. "Zato smo i došli čak ovamo: da ustanovimo ima li dole života ili nema."
     "Ali šta ako ga ne nađemo?" U njenim očima bilo je nečega što Džejmi nije mogao da dokuči, nečeg dubljeg od strepnje, dubljeg od naučničke zabrinutosti zbog ishoda istraživanja.
     "Ako dole ne nađemo nikakav život", polako je odgovorio Džejmi, "i to će samo po sebi biti važno otkriće. Moraćemo onda da ga tražimo negde drugde."
     Žoana je odmahnula glavom. "Ako nema života ispod magle, šta onda da očekujemo od ostatka ove smrznute pustinje? Ako ga ne nađemo ovde, Džejmi, propali smo. Neće biti druge ekspedicije na Mars."
     "Hej, nemoj da si tako utučena", rekao je i nežno je uhvatio za rame. "Ako Mars i jeste beživotan, to nije tvoja krivica."
     "Ali prešli smo sav ovaj put nizišta."
     "Ne. Ne nizišta. Došli smo ovamo da naučimo sve čemu Mars može da nas nauči. To je svrha nauke, Žoana. To nije igra u kojoj se broje poeni. Negativni rezultati su jednako važni kao i pozitivni. Možda i važniji."
     Ona je i dalje izgledala utučeno.
     "Došli smo da tragamo za istinom", nastavio je Džejmi žurnim šapatom, "a ne da se plašimo onoga što ćemo naći, ma šta da je to."
     Žoana nije odgovorila.
     "Nemamo ćega da se plašimo", ponovio je. "Ma šta budemo našli - ili ne budemo našli."
     Okrenula je glavu, ustala i požurila ka kupatilu. Džejmi je shvatio da se rasplakala. Bilo mu je žao. A bio je i zbunjen.

     Dok je ležao nauznak u zatamnjenom roveru, osluškujući blagi marsovki vetar sa druge strane zida, Džejmi se pitao zašto se Žoana toliko brine šta će naći na dnu kanjona.
     Ona je biolog, govorio je sebi. Ako nađe život na Marsu, njeno ime ući će u istoriju. Ali ako ga ne nađe, uvek će se pitati nije li nešto propustila. Čitav svet će se pitati da li možda život ipak postoji, samo ona nije izvršila prave testove ili nije otišla na pravo mesto.
     Ja sam je naveo da dođe u kanjon. Možda je trebalo da pokušamo da stignemo do ivice polarne kape. Tamo ima mnogo vodene pare, to je sigurno. Ali spustili smo se suviše daleko odatle. To će morati da sačeka naredne misije.
     Konors je hrkao, na ležaju udaljenom deset centimetara. Na nekoliko centimetara odozgo nalazio se Žoanin ležaj. Mogao je da oseti da je budna, napeta, zabrinuta i uplašena.
     Uplašena.
     Džejmi je zatvorio oči u tami i setio se kada je prvi put video Žoanu Brumado. I onda je bila uplašena.
     Svi kandidati morali su da prođu test preživljavanja na okeanu. "Postoje mali ali realni izgledi da ćete pri povratku na Zemlju morati da se spustite u okean", rekao je sedi oficir za obuku koga su pozajmili od marinaca. Iako je bilo planirano da se let u povratku završi na orbitalnoj stanici na niskoj orbiti oko Zemlje, ako nešto pođe napako, komandni deo broda se može odvojiti i usmeriti u Zemljinu atmosferu kako bi pljusnuo u okean, baš kao stari brodovi iz programa 'Apolo'.
     "Mogli biste provesti na splavu nekoliko sati ili čak nekoliko dana", vedro je govorio oficir. "Moj posao je da vas pripremim za tu mogućnost."
     I tako su proveli tri dana na splavu, desetak kilomatara od obale glavnog havajskog ostrva. Osmoro muškaraca i žena, uključujući i preplanulog, izboranog oficira. Žoana je bila jedna od njih.
     Džejmi se sada sećao kako je sve vreme bila bolesna i uplašena, potpuno bleda, pesnica toliko stegnutih da su joj se nokti urezali u dlanove.
     I on je patio od morske bolesti prvih nekoliko sati, jer su se neprekidno njihali na tamnim, ogromnim talasima. Videli su samo duboku plavu vodu i bledo nebo. Kad bi se podigli na vrh talasa, horizont se neprijatno naginjao i njihao.
     Svako je nosio naduvani prsluk za spasavanje, u kome je danju bilo pretoplo, a noću nije grejao. Oficir im je zabranio da zavrnu rukave i nogavice. Morali su da nose i šešire sa oborenim obodom. "Sunčani udar", značajno je rekao oficir. Niko se nije bunio.
     "Baš bi bilo sjajno otići čak na Mars, a onda se udaviti na povratku kući", rekao je jedan od kandidata, nasmešeni plavušan iz Kalifornije, građen kao dizač tegova.
     "U ovom času", odgovorila je jedna od žena, "ne bi mi smetalo da se udavim. Bilo bi to olakšanje."
     Oficir je naterao svakog da sklizne preko oble ivice splava i provede u vodi po jedan sat. "Nećete potonuti, jer imate prsluke. Jedino što treba da vas brine jesu ajkule."
     Džejmi je čitav svoj sat u vodi proveo brinući zbog ajkula, dok je oficir objašnjavao kako treba osmatrati vodu u potrazi za njihovim perajima. "Naravno, ako neka dođe pravo iz dubine, nećemo je videti sve dok ne bude kasno. Tu se ništa ne može."
     Voda je isprva delovala toplo, ali kako su minuti proticali Džejmi je osetio da mu isisava toplotu iz tela. Podižem temperaturu Tihog okeana, pomislio je. Nadam se da će ajkule to ceniti.
     Na Žoanu je došao red pred zalazak sunca. Izgledala je ukočena od užasa, ali uspela je da prebaci noge preko klizave ivice i da gotovo bešumno sklizne u more. Ležala je u vodi gotovo kao leš, nepokretnih nogu, napeto raširenih ruku, iskolačenih očiju, čvrsto stegnutih usana.
     Stalno se pomalo udaljavala od splava, ne čineći ni najmanji pokušaj da se vrati. Oficir je vikao i besneo na nju, ali svaki put bi se završilo tako što je morao da je privuče užetom.
     Dok je Džejmi ležao u zatamnjenom roveru, osluškujući marsovski vetar, ponovo je video Žoanu samu u hladnom, crnom moru, užasnutu, kako trpi oficirovo očajno dranje i postiđenu pažnju ostalih kandidata, sve dok je oficir konačno nije izvukao nazad na splav. Drhteći, Žoana se umotala u ćebe i povukla se u ugao splava. Tamo se sklupčala kao fetus, ne uputivši nikome ni reč.
     Zašto je otrpela toliki strah, pitao se Džejmi. Zašto je terala sebe da prođe sve napore obuke i da dođe ovamo na Mars?
     A onda se setio puta na glečer, u bazi MekMardo, i konačno je shvatio čega se Žoana, zapravo, boji.
     Boji se svog oca! Boji se da će ga razočarati. Više se boji Brumada nego smrzavanja ili ajkula ili smrti na milion kilometara od kuće. Ne boji se ona svog neuspeha. Boji se da će njega razočarati.
     On joj je zaista opseo dušu. Ispunjava joj čitav život. Šta će raditi kada se vrati na Zemlju? Pogotovo ako ne nađemo nikakve dokaze o životu da ih pokažemo njenom starom?
     Okrenuo se i zapao u nemiran san. Sanjao je golu marsovsku pustinju prošaranu kolibama Navahosa i raskošno odevene bogove kako silaze sa nebesa na stubovima vatre. Najveličanstveniji od svih bogova izgledao je baš kao Alberto Brumado i prostrelio je Džejmija ljutitim, blistavim pogledom orla.









ZEMLJA
     VAŠINGTON: Harvi Tod bio je dovoljno nizak da bi ga poredili sa Aleksandrom Hamiltonom. Kao i Hamilton, nikada u životu nije bio izabran na neki položaj. Imao je dečački prijatno lice, pažljivo podšišanu kosu boje peska, i važio je za dinamičnog i bezobzirnog. Nije imao ni trideset pet godina, a radio je za vladu još od fakulteta, kada je postao jedan od neumornih mladića koji su u Nju Džersiju od kreštave učiteljice načinili članicu kongresa.
     Sada je ta članica Kongresa bila potpredsednica Sjedinjenih Država, a Harvi Tod joj je bio pomoćnik za nauku i tehnologiju. Već je dobar deo vremena provodio u pripremama za predizbore naredne godine.
     Delovao je opušteno dok je sedeo za malim stolom preko puta Alberta Brumada. U Hotelu 'Džeferson' vladala je gužva za ručak, ali bilo je tiho, kao da je svaki sto bio pun ljudi koji su imali neke tajne, pa su zato šaputali, polusakriveni u foteljama sa visokim naslonom, tako da je bilo gotovo nemoguće videti ko s kim sedi.
     Brumado je otpio malo portugalskog belog vina iz čaše u obliku lale. Jedva da je primetio ukus, toliko je napeto slušao ono što je Tod govorio.
     "Doneo sam primerak govora." Potpredsedničin pomoćnik izvukao je iz unutrašnjeg džepa sakoa kompjutersku disketu i položio je na damastni stolnjak. "Mislim da ćete biti zadovoljni."
     "Prihvata li potrebu za daljim misijama na Mars?" upitao je Brumado, malo se nagnuvši napred.
     "Neporecivo."
     "Divno." Brumado je pružio ruku ka disketi.
     Tod ju je brzo pokrio dlanom. "Je li Indijanac napisao izjavu kojom podržava potpredsednicu?"
     "Nije još. Bio je veoma zauzet."
     Povukao je disketu ka sebi. "Pa, kada budete mogli da mi pokažete njegovu pismenu izjavu, onda ću moći da vam pokažem govor."
     "Razumem."
     "Predvideo sam da ga održi za godišnjicu NASA-e, kao što ste predložili. Vaš Indijanac nema još mnogo vremena da pošalje izjavu."
     "Poslaće. Čim se vrati sa putovanja u Titonijumov Rascep."
     "Odakle?"
     "Marsov Veliki Kanjon."
     "Oh, da, naravno. Naučni izrazi uvek me pomalo zbunjuju."
     Brumado se nasmešio sa razumevanjem.
     Na Todovom dečačkom licu blistale su prodorne, ispitivačke oči oportuniste. "Svesni ste, naravno, da ako se desi neka nesreća pre održavanja govora, svi dogovori se otkazuju. Ne mogu je terati da se kladi na mrtvog konja."
     "Razumem", polako je odgovorio Brumado. "Nijedan političar ne želi da ga poistovete sa neuspehom."
     "Sa druge strane, ako misija bude veoma uspešna... ako nađu tamo gore nešto živo, to bi zajemčilo podršku na svakom koraku."
     "Oni u ovom trenutku tragaju za životom."
     "Bilo bi dobro da nešto i nađu. Makar samo nagoveštaj, samo neka pošalju vest da su našli nešto zbog čega izgleda kako tamo gore postoji život. To bi bilo čak i bolje nego da nađu prave, žive Marsovce."
     "Naći će ono što budu našli", rekao je Brumado.
     Tod mu se iskezio. "Tako je. Oni su naučnici, zar ne? Oni nikada ne šminkaju izveštaje, zar ne?"
     Brumadu se nije dopalo kako to zvuči, a još manje mu se dopao lukav izraz na mladićevom licu.
     Tod se nagnuo bliže i spustio glas. "Znate, ako bi našli nešto spektakularno, neki drevni grad ili tome slično, vaš Indijanac mogao bi nešto i sam da preduzme."
     "On želi potpredsedničinu podršku daljim misijama."
     Tod je nestrpljivo odmahnuo rukom. "Nisam mislio na to. Hteo sam da kažem, mogao bi da radi sa mnom. Mogao bi čak i da se kandiduje."
     "Siguran sam da mu to uopšte ne pada na pamet."
     Tod se ponovo zavalio u fotelju. "Znate, potpredsednica neće automatski dobiti podršku svoje stranke. Moraće da se suoči sa ozbiljnom konkurencijom Mastersona i njegove koalicije."
     "Nisam dobro upoznat sa američkom politikom", promrmljao je Brumado.
     Mladić je govorio gotovo sanjarski. "Recite vašem Indijancu da, ako tamo gore nađe nešto zaista dobro, može da nešto i sam preduzme kada se vrati. Mogao bi da održi ravnotežu snaga na nacionalnom kongresu stranke, jeste li znali?"
     Brumado nije bio siguran da ga je dobro čuo. "Kažete li vi to da biste napustili potpredsednicu ukoliko bude izgledalo probitačno?"
     "Oh, ne, naravno da ne bih!" Tod se smešio kao kobra. "Ali na kraju krajeva, za stranku je najvažnije da kandiduje osobu koja može dobiti izbore u novembru. Zar ne?"

     Brumado nije odseo u hotelu 'Džeferson'. Bio je daleko preskup za njega. Tokom boravka u Vašingtonu stanovao je u Džordžtaunu, u kući prijatelja koji je državnim poslom bio u Južnoj Africi. Kuća je bila prijatna, u kolonijalnom stilu, divno nameštena, sa kuvarom i batlerom.
     I Edit Elgin je tu stanovala. Gotovo.
     Čim se pojavila u Vašingtonu, Brumadov unutrašnji sistem upozorenja počeo je da zvoni na uzbunu.
     "Dr Votermen je odgovorio na vašu poruku, zar ne?" upitao je on Edit.
     Našla ga je na zasedanju kongresnog komiteta i otpratila ga sa Kapitola duž avenije Merilend, ka štabu NASA-e. Drveće je još bilo zeleno i lisnato, Sunce je bilo toplo, a nebo plavo. Ipak, povetarac je bio prohladan, najavljujući prve jesenje hladnoće.
     "Oh, da, svakako. No, poruka je bila nekako bezlična." Vedro se nasmejala. "Više je ličila na naučni izveštaj nego na poruku prijateljici."
     Brumado ju je pažljivo zagledao. "Pretpostavljam da ste mu više od prijateljice."
     Mirno mu je uzvratila pogled. "Da, bila sam. Ali oboje smo znali da će se to završiti kada pođe na Mars."
     "Razumem."
     Polako su šetali dalje. Prolaznicima su izgledali gotovo kao otac i kćer, mada su šetači oko Kapitola bili naviknuti da vide starije muškarce sa privlačnim mladim devojkama. Brumado je nosio konzervativno sivo odelo na sitne pruge, a Edit crnu suknju, belu bluzu i jarko crveni blejzer.
     "Pitala sam se", rekla je Edit, "da li bih mogla da vas intervjuišem - o nekim stvarima koje mi je Džejmi rekao."
     "Za vašu mrežu?" upitao je Brumado.
     "To bi mi pomoglo da dobijem stalni posao."
     Zaustavili su se na pešačkom prelazu, čekajući zeleno svetlo. Brumado je video poruku koju joj je Džejmi poslao. Sa Marsa nije bilo privatnih poruka; službenici projekta sve su nadgledali.
     "Hoćete da napravite veliku priču od Votermenove želje da promeni plan misije i pođe na put do Velikog Kanjona", rekao je.
     Odmah je priznala. "Mogu da upotrebim i samo Džejmijevu traku ako budem morala. Ali više bih volela da vi i možda neko iz uprave projekta ispričate i svoje viđenje stvari."
     Upalilo se zeleno. Brumado je uhvatio Edit pod ruku dok su žurili preko ulice. Žurno je razmišljao. Ova žena mogla bi sve da uništi. Mogla bi da vrati potpredsednicu na ratnu stazu.
     "Imam predlog za vas", rekao je kada su bezbedno stigli na drugu stranu raskrsnice.
     "Predlog?" Edit se upitno nasmešila.
     "Predlažem vam pogodbu", rekao je Brumado. "Možete ostati sa mnom i dobiti sve podatke o ekspediciji koje želite - ako obećate da nećete ništa emitovati dok se ekipa ne vrati na Zemlju."
     Edit se zbunjano nasmešila. "Nisam sigurna da razumem..."
     "Možete postati nezvanični istoričar misije na Mars. Ići ćete kuda i ja. Nijedna vrata vam neće biti zatvorena. Videćete sve i upoznati svakoga."
     "Ali ne mogu ništa da objavim dok se misija ne završi. Je li tako?"
     "Tako je."
     Brumado je shvatio da je još drži pod ruku. Nije je pustio.
     Edit je pomislila na Hauarda Frensisa u Nujorku. Polako je odgovorila. "Ne znam hoće li kompanija pristati na takav dogovor."
     Brumao se nasmešio najtoplije što je umeo. "Imaju oni desetine reportera koji pokrivaju misiju. Ali svi se nalaze spolja i samo vire unutra. Ako pristanete da radite sa mnom, bićete iznutra - nijednom novinaru nije omogućena takva povlastica."
     "Ali ne bih mogla da podnesem nijedan izveštaj..."
     "Tek kada se misija završi. Tada ćete moći da ispričate čitavu priču, i to iznutra. Imaćete podatke i intervjue koje nijedan drugi novinar ne bi mogao da dobije."
     Zamislila se. "Pitaću Njujork."
     Njujork je to jedva dočekao, naravno. Hauard Frensis je smesta zamislio specijalne emisije vesti koje nijedna druga mreža neće moći da kopira. "A ako budemo morali", rekao je Editi, "uvek ih možemo uvrnuti i izaći u etar sa nečim stvarno velikim pre nego što svi ostali dopisnici uopšte saznaju šta se dešava!"
     I tako je Brumado nedeljama praktično živeo sa Edit Elgin, predstavljajući je svuda kuda su išli kao nezvaničnog istoričara projekta. Ostale TV mreže su se žalile; novine su besnele. Ali Edit je ostala sa Brumadom. Putovali su zajedno, jeli su zajedno, provodili su svaki dan zajedno.
     Osim onog ručka sa Harvijem Todom. Potpredsedničin pomoćnik zahtevao je da budu sasvim nasamo.
     Vozeći se taksijem natrag u Dordžtaun, Brumado se pitao koliko dugo će moči da obuzdava Edit. Pogodba je u početku bila sasvim jednostavna. No, sada se situacija zapetljala. Jedna od komplikacija bila je i potpredsednica. Druga je bio Harvi Tod sa svojom ambicijom da podržava pobednika, uprkos prividnoj lojalnosti. A najveća komplikacija bila je sama Edit. Bila je mlada, ljupka, vrlo privlačna. Ipak, Brumado nije mogao da se odluči u vezi sa njom. Da li bi pošla sa njim u krevet ili bi ga odbila? Ako bi pokušao da vodi ljubav sa njom, da li bi je to čvršće vezalo za njega ili bi je oteralo?
     Nasmešio se za sebe dok se taksi provlačio uskom, zakrčenom avenijom Viskonsin. Možda će otići ako ne budem pokušao da je zavedem. Možda očekuje da vodimo ljubav.
     Odmahnuo je glavom. Ne. Ona je mnogo inteligentnija. I mnogo opasnija.
     Taksi se zaustavio pred kućom u Džordžtaunu. Edit je imala sobu u obližnjem hotelu, sa otvorenim računom. Uglavnom je ona plaćala sve ručkove i sve svoje putne troškove.
     Brumado se tiho zakikotao dok se penjao stepeništem i tragao po džepovima za kućnim ključem. Zašto ne bih spavao sa njom? Ionako svi misle da to radimo. Smatraju me za satira, zašto da ih razočaram?









SOL 36: JUTRO
     Silazak niz padinu bio je jeziv.
     "Samo polako", mrmljao je Konors, čvrsto stežući volan i prelećući stopalom sa gasa na kočnicu vešto kao pijanista po pedalama klavira. Na glavi je držao slušalice sa mikrofonom.
     Džejmi se osećao kao da i sam vozi, jer napeto je sedeo na suvozačkom sedištu, zureći u strmu padinu klizišta. Izgledalo je kao da idu pravo naniže.
     "Kao spuštanje starog svemirskog šatla", šalio se Konors. "Prebaci ciglu od devedeset tona sa nadzvučne brzine na blago spuštanje za deset minuta. Ništa strašno."
     Dok mu se utroba grčila od svakog trzaja rovera, Džejmi se preko ramena osvrnuo ka dvema ženama. Bile su privezane za sedišta koja su se inače nalazila sklopljena odmah iza kokpita. Žoana je bila bleda i primetno oznojena. Ilona je izgledala jednako napeto, ali je uspela i da se nasmeši.
     Svo četvoro bilo je u kombinezonima, samo je Ilona vezala šarenu ešarpu oko struka. Nije bilo potrebe da nose skafandre sve dok se ne nađu na dnu kanjona, spremni za izlazak iz rovera.
     Džejmi je osećao potoke znoja kako mu se slivaju niz rebra i niz čelo. Utroba mu je bila zgrčena.
     Srednji deo rovera bio je izmenjen za ovo putovanje. Umesto da služi samo kao skladište za instrumente i opremu, sada je bio opremljen kao minijaturna laboratorija u kojoj će troje naučnika ispitivati uzorke stenja i tla koje prikupe, kako bi izvršili prve analize. Iz kabine se u laboratoriju prelazilo preko vazdušne komore. Zadnji deo rovera bio je pun metanskog goriva za elektronski generator i pogonske ćelije, plus ostali potrošni materijal: kiseonik za slučaj opasnosti, rezerve hrane i vode.
     Konors je delovao potpuno smireno, iako je grčevito stezao volan. Polako je zaobilazio krater koji je vrebao pred njima kao trag granate, provlačeći rover između ivice jame i opasno bliske ivice klizišta. Džejmi je nesvesno primetio da je klizište dovoljno staro da bude izrešetano meteoroidima.
     "Gde su te magle koje si video?" upitao je Konors. "Meni dole sve izgleda potpuno bistro."
     "Ne znam. Možda će se pojaviti kasnije."
     "Čudno je to sa maglom. Iz jednog ugla sve može da izgleda bistro, ali ako prilaziš sa druge strane, tako da Sunce drugačije pada, magla može sve da pokrije, kao dimna zavesa."
     No, sada uopšte nije bilo magle. Džejmi je osetio kako ga polako obuzima strah. Možda je magla koju sam video sa Mihailom bila retka pojava, nešto što se vidi jednom u životu. Možda sam ih dovukao ovamo u potragu za duhovima koji ne postoje.
     Padina je bila prošarana stenjem i šljunkom, mada ništa nije bilo veliko kao gromade koje su sretali na gornjoj površini. Džejmi nije video jezera prašine nakupljene oko većeg stenja. Ovde ili nema vetra, razmišljao je, ili duva toliko jako da odnese sav pesak koji se pojavi.
     Svaki točak rovera imao je nezavisni pogonski motor, što je vozilu davalo maksimalnu snagu. Čak i tako, Džejmi je povremeno osećao kako tle popušta pod njima i čuo je naglo zavijanje motora pre nego što bi se prilagodio na drugačiju čvrstinu podloge.
     Konors je neprekidno poluglasno mrmljao, toliko tiho da Džejmi čak ni izbliza nije mogao da razabere da li astronaut psuje ili se moli. Možda pomalo od oboje, pomislio je.
     Prošli su kraj geološke sonde koja se spustila na klizište. Onako zdepasta i bela, isticala se na crvenkastom tlu kao ogromna reklama usred Sahare. Stvarno, tle oko sonde bilo je čvrsto i lako su ga prešli, a i padina je bila znatno blaža nego na delu preko koga su išli do maločas.
     "Dalje izgleda lakše", rekao je Konors.
     I Džejmi je primetio da je teren glatkiji i ravniji. Nisu se videli ni krateri.
     "Dobro je", rekao je kroz stegnute zube.
     Preko kabine preletela je senka istog časa kad je Ilona uzbiknula: "Gledajte!"
     Kraj njih je prolebdela jedna jedrilica, dovoljno nisko da Džejmi razabere svetlucanje sočiva kamere na njenom trbuhu. Mora da se visoko gore nalazi i druga, nadgledajući čitavo područje. Onu gore vozi Pol Abel, a donju, koja izviđa teren neposredno pred njima, Mironov. On je svakog minuta izveštavao Konorsa šta vidi.
     "Trebalo bi uskoro da stignemo do kraja", promrmljao je Konors, ili Mironovu ili svojim saputnicima u roveru.
     Tog časa rover je proklizao, zanevši se vrlo sporo, kao u košmaru. Prednji deo krenuo je gotovo pobočke kad su srednji i zadnji deo pretegli. Motori točkova su zaškripali i čuo se rezak udarac. Poskočili su i trgli se. Konors je snažno okrenuo volan u stranu, pun krug, pa još jedan.
     "Drž'te se!"
     Džejmi se odupro nogama i pružio ruke ka kontrolnoj ploči. Rover je tresnuo o stenu, skliznuo pod strašnim uglom i konačno se zaustavio.
     U kabini se na trenutak nije čulo ništa osim uplašenog dahtanja četvoro preznojenih ljudi i škripanja i pucketanja pregrejanog metala.
     Konors je progutao knedlu, toliko glasno da su ga svi čuli. "Mora da smo naišli na stari krater ispunjen šljunkom", konačno je rekao.
     "Ili prašinom", odgovorio je Džejmi šupljim glasom.
     "Meni je više ličilo na pesak."
     "Jesmo li se zaglavili?"
     Konors je odmahnuo glavom. "Možda ćemo morati da odvojimo naš deo rovera, ali mislim da ćemo uspeti."
     "Bez rezervoara i laboratorije?" upitala je Ilona.
     "Dajte da prvo probam..."
     Nežno kao kad mati mazi bebu, Konors je vrhom stopala dodirnuo pedalu gasa. Električni motori tiho su zabrujali. Džejmi je osetio kako se rover stresao i polako, polako krenuo napred.
     "Moram ispraviti sva tri odeljka da ne bi ponovo proklizali", mrmljao je Konors. "Kao kad voziš kamon s prikolicom..."
     Kretali su se polako, polako. Na astronautovom izduženom, ozbiljnom licu lagano se pojavio nagoveštaj osmeha. Električni motori su glasnije zabrujali, vozilo je krenulo napred nešto sigurnije, a Konorsov osmeh se širio sve dok se nisu ponovo mirno vozili, počašćeni prizorom Konorsovih blistavih zuba.
     "Gracia a dios", začuo se Žoanin šapat.
     Još malo truckanja, sasvim blagog, i Džejmi je primetio da se kreću po ravnici.
     "Eto nas", rekao je Konors zadovoljno. "Nalazimo se na dnu kanjona."
     "Dobar posao", rekao je Džejmi.
     "Imao sam nekoliko gadnih trenutaka tamo gore."
     "Pričaj mi o tome!"
     Plan je bio da se zaustave u podnožju klizišta, da iziđu i uzmu uzorke tla, a potom da voze duž severne litice sve do mraka. Ujutro bi uzeli nove uzorke, a onda bi nastavili dalje dok ne stignu do mesta gde je Džejmi video svoje 'selo'. Tu će videti mogu li da se popnu do pukotine u kojoj se nalazilo neobično stenje. U najgorem slučaju, snimiće ga ponovo i pokušaće da naprave spektralnu analizu iz daljine, koristeći laser da spale malu količinu stenja i snime spektar oblaka gasa koji pri tom nastane.
     "Ja ću prva napolje sa tobom", rekla je Žoana pošto su na brzinu pojeli nešto.
     Džejmi se zatekao na ulazu u vazdušnu komoru, u zadnjem delu odeljka. Konors se vratio napred da proveri sve sisteme pre nego što se javi Voznesenskom.
     "Po planu bi trebalo Ilona..." počeo je.
     "Njoj nije dobro", odgovorila je Žoana.
     Džejmi je pogledao Ilonu. Sedela je na ivici sklopljenog ležaja, bleda i vidljivo drhteći.
     I Džejmiju se utroba još grčila i bio je oznojen od napetog spuštanja niz klizište. No, Ilona je izgledala ozbiljno bolesna.
     "Dobro", rekao je Žoani. "Obuci se."
     Otišao je nazad do Ilone i nagnuo se nad njom. Podigla je pogled. Oči su joj bile vodnjikave, a lice prekriveno znojem.
     "Zašto ne pođeš u kokpit i zamoliš Pita da te poveže sa Tonijem? Mislim da ti treba lekarski savet."
     "Biće mi dobro", odgovorila je slabim glasom. "Osećam se glupo."
     "Zovi Tonija; neka te posavetuje."
     Klimnula je glavom.
     Džejmi se vratio do vazdušne komore. I njega su noge jedva držale. Pripisao je to napetom silasku. Isuse, nadam se da nećemo svi dobiti neku zarazu. Ako ijedno ima grip, svi ćemo ga dobiti i to će biti kraj putovanja.
     Žoana je već napola obukla skafander. Džejmi je počeo da se uvlači u svoj. Izgledalo je da traje čitav sat, ali na kraju su oboje bili opremljeni, sa priključenim rancima i pričvršćenim vizirima. Konors im se pridružio u komori kako bi ih oboje proverio. Sa njim je unutra postalo nepodnošljivo tesno, iako on nije nosio skafander.
     "Ostanite tako da vas vidim iz rovera", upozorio ih je astronaut. "Gledaću vas iz kabine čim budem obukao skafander."
     Uobičajen postupak. Uvek mora postojati osoba potpuno spremna da smesta iziđe u slučaju u slučaju opasnosti. Već su prekršili pravila time što su napolje izlazili samo naučnici, bez atsronauta, ali tu promenu je Kalinjingrad odobrio - samo za ovo putovanje.
     "Nećemo ostati dugo", rekao je Džejmi. "Izgleda da okolo ima dosta kamenja. Žoana će ga prikupiti dok ja iskopam nekoliko bušotina."
     "Samo polako i ne naprežite se", savetovao je Konors.
     Tek kada je astronaut izišao iz komore, Džejmi je shvatio da je i on bio oznojen. Dok se komora praznila kako bi otvorili spoljašnja vrata, Džejmi se pitao kako to da je Pit bio onako potpuno miran za volanom rovera, a da se znoji sada, kad su bezbedni na dnu kanjona.

     "Mihaile Andrejeviču, moram privatno da razgovaram sa vama." Mironov je govorio ruski, i to gotovo šapatom.
     Voznesenski je podigao pogled sa monitora na kome je već ceo sat pratio Votermena i Brumadovu kako rade na dnu kanjona.
     Mironovljevo obično vedro lice sada je bilo veoma ozibljno.
     "Šta je bilo?" upitao ga je na ruskom.
     Kosmonaut je priuvukao jednu od paučinastih stolica. "Ne osećam se dobro. Izgleda da sam bolestan."
     "Jesi li razgovarao sa Ridom?"
     "Nisam još. Hteo sam da vas pitam treba li. Možda neće dobro izgledati ako se jedan od nas razboli."
     Voznesenski se namrštio. "Onda ti očito nije toliko loše da ti treba lekar."
     Mironov je izgledao veoma nesrećno. "Sve me boli. Slab sam. Kao da ću dobiti grip."
     "Neka te Rid pregleda. Ne smemo dozvoliti da se neka zarazna bolest raširi po čitavoj grupi."
     "Ali šta će na to reći u Kalinjingradu?"
     Voznesenski je pazio da odgovori posebno blagim glasom. "Ako si se i razboleo, to nije tvoja krivica. Najgore što se može desiti jeste da Kalinjingrad naredi da se vratiš na orbitu, a da te ovde zameni Ivšenko."
     "Toga sam se i plašio", jeknuo je Mironov.
     "Ako se mora, mora se. Treba misliti na misiju." Voznesenski ga je potapšao po ramenu i nasmešio se. "Osim toga, dr Jang ume mnogo bolje da neguje bolesnike nego ovaj Englez."
     "Mislite?"
     "Jednom smo, za vreme obuke, imali veoma zanimljivu raspravu o rusko-kineskim odnosima, horizontalno. Mogu ti preporučiti njeno saosećanje i nežnu brigu."
     Mironov se primetno razvedrio. "Verovatno mi samo treba koji aspirin."
     "Poslušaj šta ti Rid bude rekao. Znam da ne želiš da se vratiš na orbitu, ali ako se mora - pa, postoje izvesne nadoknade."
     Kosmonaut je sa očitim naporom ustao iz stolice, i uz dubok uzdah se uputio ka ambulanti. Voznesenski se ponovo zagledao u monitor. Pokušao je da olabavi kragnu kombinezona, a onda je prizvao na ekran podatke o atmosferi u kupoli. Brojke su pokazivale da je sve normalno, osim jednog ventilatora koji je bio isključen radi opravke. Temperatura pod kupolom bila je tek nešto niža od propisanog dvadeset jednog stepena. Čudno, pomislio je Voznesenski. Deluje kao da je toplije nego obično.

     Džejmi je bio potpuno iscrpljen. Skljokao se na sedište u kabini i posegnuo ka prekidaču za komunikacije.
     "Bože, grozno izgledaš", rekao je Konors.
     "Osećam se bedno. Jedva sam imao snage da se iskobeljam iz skafandra."
     "Bio si predugo napolju."
     "Možda."
     "Sada treba da pojedeš nešto toplo i da se lepo naspavaš."
     Džejmi se umalo nasmejao. "Zvučiš kao moja mama."
     Konors mu je uzvratio osmehom. "Kad malo razmislim, zvučim kao moja mama."
     Džejmi je uključio komunikator. Na ekrančiću se pojavilo ozbiljno lice Voznesenskog.
     "Isuse, Mihaile, zar se ti nikada ne odmaraš?"
     Rus je odgovorio gunđanjem. "Na putu kući moći ću da se odmaram devet meseci."
     "Imaš pravo", priznao je Džejmi. Duboko je uzdahnuo pre nego što je nastavio. "Evo prvog izveštaja sa današnjeg izlaska iz rovera."
     "Spreman sam. Snimanje je uključeno."
     "Doneli smo osam stena za testiranje. Dr Malater i dr Brumado ih upravo obrađuju u laboratoriji. Na tri uzorka postoje prelivi narandžaste boje kakve ranije nismo sretali. Slična boja postoji i na liticama. Uzeli smo uzorke i odatle."
     "Šmit je našao narandžaste prelive na Mesecu", rekao je Voznesenski. "Neka vrsta stakla, ako se dobro sećam."
     "Ovo nije staklo", odgovorio je Džejmi. "Siguran sam."
     "Pa šta je onda?"
     "Ne znam. Neko sumporno jedinjenje, možda. Moraćemo da ga analiziramo."
     Voznesenski mu je dao znak da nastavi sa izveštajem.
     "Napravio sam četiri bušotine do dubine od deset metara. Na dnu kanjona izgleda ne postoji sloj permaslane, ili se nalazi na većoj dubini."
     "A šta je sa dubljim bušotinama?"
     "Odlučili smo da napravimo jednu sutra, kad pređemo na novu lokaciju. Duboka bušotina zahteva više vremena i težu opremu; danas nismo imali vremena. Nećemo putovati toliko daleko da se pojave geološke razlike, pa će jedna duboka bušotina biti dovoljna."
     Rus je trepnuo i klimnuo glavom.
     "Ilona i Žoana poslaće video snimke uzoraka stenja. Uzeli smo i uzorke tla, naravno. Ovde ima mnogo peščanih regolita; na ovoj lokaciji, to je sloj od preko dva metra. Postavio sam sondu. Prvi podaci koje smo dobili pokazuju da je priliv toplote iz dubine ovde mnogo veći nego gore, na otvorenom."
     "Veći priliv toplote? Otkud to?"
     "Ne znam. Zasad." Džejmi je zaboravio na umor. "Sve što smo do sada videli ukazuje na to da je Mars iznutra hladan; ako i ima usijano jezgro kao Zemlja, onda je ono veoma malo i veoma duboko. Nekada je sigurno bilo veće i toplije. Oni vulkani na Tarzisu stari su sigurno bar pola milijarde godina. No, jezgro se, izgleda, gotovo sasvim ohladilo. Nema znakova pomeranja kontinenata... pa ni nečega što bi makar ličilo na kontitente."
     "A na dnu kanjona ipak postoji priliv toplote?"
     "Više nego na ijednom mestu koje smo dosad ispitivali", potvrdio je Džejmi. "Ispod kanjona postoji nešto toplo. Otuda i magla i vodena para."
     "Ima li još nešto?"
     "Gustina i temperatura vazduha slažu se sa izveštajima daljinskih sondi. Izgleda da čitav sklop kanjona ima svoju mikroklimu, topliju i sa većim vazdušnim pritiskom nego kod ostatka planete. Možda se slična pojava može naći i u Helasu. Moraćemo to da proverimo."
     "Ne na ovoj misiji!"
     "Znam. znam. Moraćemo da se vratimo. Mihaile, ovo je kao istraživanje Afrike. Trebaće nam decenije, možda i više od stoleća, dok sve završimo."
     Voznesenski se nasmešio, redak prizor. "Jedna od stvari koje ti svakako ne nedostaju jeste ambicija, Džejmi."
     Džejmi se iznenadio. "Ambiciozan? Ja?"
     No, Voznesenski je već prešao na naredno pitanje. "Kako se osećaš? Hoćeš li da razgovaraš sa Tonijem? Je li vam zdravstveno stanje dobro?"
     Džejmi je malo oklevao. "Umoran sam, ali inače mi je dobro. Ilona je malo iscrpljena, ali mislim da se niko drugi ne žali ni na šta. Upitaću svakog posebno; ako se ispostavi da neko ima problema, javićemo se ponovo."
     "Neka svakako bude tako."
     Džejmi se pozdravio i prekinuo vezu. Čudno što je Mihail pitao za zdravlje. On mora da je telepata. A onda je shvatio da je Ilona sigurno razgovarala sa Tonijem dok su on i Žoana bili napolju. A Mihail je primetio da je Žoana izišla sa njim umesto Ilone. Podozriv neki tip. Pravi Rus.









ORBITA OKO MARSA
     Li Čengdu se mrštio na ekran. Nalazio se u komandnom odeljku 'Marsa 2', pred monitorom iza pilotskih sedišta. Tolbuhin i američki astronaut Bart Klajn okrenuli su sedišta kako bi se svi videli.
     Dr Jang je sedela kraj Lija, pokazujući dva spiska prikazana naporedo na ekranu.
     "Vidite? Votermen i Brumadova su na izlasku iz vozila postigli samo polovinu predviđenih poslova."
     Nokti su joj bili dugački, pažljivo manikirani i crveno lakirani. Li se pitao zašto se lekarka gnjavi sa manikiranem noktiju. Ona nije posebno privlačna žena, pomislio je, zapravo je sasvim obična, sa zatupastim nosom i predebelim usnama. Figura joj je neodređena. A ipak je ukrasila kombinezon blistavim zlatastim pojasom i nosi ogrlicu i nekoliko narukvica koje zveckaju pri svakom pokretu ruku kao mali cimbal. Smeđa kosa bila joj je sveže podšišana; padala joj je u pramenju tačno do obrva. A stavila je i senku za oči i ruž.
     Da li pikira na mene, upitao se Li. Ili pokušava da zadivi naše odvažne kosmonaute? Uzdahnuo je u sebi. Neću se uplitati sve dok ne počne da mi pravi probleme. Ali zapitao se da li lakirala i nokte na nogama.
     "Njihova efikasnost je ozbiljno opala", rekla je Jang, mirno ali odlučno.
     Li se trgao iz razmišljanja o njenom seksualnom životu. "Imali su naporno putovanje do dna kanjona. Možda im treba više odmora."
     Bart Klajn se složio. "Ne možete očekivati da se drže rasporeda koji je načinio Votermen. Suviše je nabijen; nema dovoljno vremena da se uradi sve što on želi."
     "Možda", rekla je dr Jang. Nagnula se sasvim do Lija kako bi dosegla tastaturu. Stavila je i parfem. Pupoljci jasmina?
     Na ekranu se pojavio niz šarenih krivulja.
     "Ovo su merila efikasnosti celokupnog osoblja na površini, sačinjena na osnovu njihovih sopstvenih dnevnih izveštaja", rekla je Jang. "Kao što vidite, efikasnost svima opada."
     Li je pogladio brkove. "Da, vidim."
     "Takvo opadanje je normalno", javio se Tolbuhin. "Isto se dešava i osoblju na površini Meseca, pa čak i na orbitalnim stanicama."
     Jangova je klimnula glavom, ali je nastavila. "Oni su dole već pet nedelja i normalno je očekivati opadanje efikasnosti. Ali pogledajte kako krive naglo opadaju."
     "Hm", rekao je Li.
     "Veliki pad počeo je pre par dana. Ako njihova efikasnost nastavi da opada tom brzinom, do kraja nedelje će svi biti potpuno bespomoćni!"
     Tolbuhin je samo frknuo i time im pokazao šta misli o njenim strahovanjima. No, Klajn se sa nelagodnošću promeškoljio na sedištu.
     Li se prvi put uznemirio. "Da li je moguće da je ovo greška u kompjuterskom programu? Ili nekakva slučajnost?"
     Na doktorkinom našminkanom licu pojavio se izraz tvrdoglave upornosti. "To je isključeno. Koristila sam uobičajeni progam procene. Osoblje ovde, na orbiti, ne pokazuje takvo opadanje; ni nalik."
     "Hm", ponovo je rekao Li.
     "Nešto svakako ne valja."
     "Ozbiljnije od uobičajenih faktora zamora?" upitao je Klajn.
     "Mnogo gore od toga."
     "A šta mislite da je u pitanju?"
     Jangova je slegnula mršavim ramenima. "Možda je psihološki. Ili je i fizički. Ili oboje."
     Tolbuhin se nasmejao. "Pokrili ste sve mogućnosti, a niste nam ništa konkretno rekli."
     Li je oštro pogledao kosmonauta. Potom se obratio doktorki. "Jeste li proverili fiziološke izveštaje koje šalje dr Rid?"
     "Da. To sam prvo uradila. Svi izgledaju normalni. Ekipa na površini je zdrava."
     "A psihološki izveštaji?"
     "I oni izgledaju normalni, mada je tu lakše prikriti problem nego kod fizičkih ispitivanja."
     "Jeste li o ovome razgovarali sa dr Ridom?"
     "Nisam još. Pravila misije jasno zahtevaju da najpre vas obavestim o problemu pre nego što se javim bilo kome na površini."
     "Ah, da. Pravila. Pa, hajde da oboje razgovaramo sa dr Ridom. Odmah."
     Tolbuhin je sumnjičavo podigao obrve. Klajn je izgledao zabrinuto.









SOL 36: VEČE
     "Ne, nisam primetio nikakvo neobično opadanje njihovog fizičkog stanja", rekao je Toni Rid Lijevoj slici na ekranu. Pogledao je Voznesenskog, koji se mrštio na njega. "Svi su, kako izgleda, u relativno dobrom fizičkom stanju. Nagib se sasvim oporavio od modrica i uboja."
     Rid je sedeo u svojoj maleckoj ambulanti. Kraj samih harmonika-vrata, van dometa TV kamere ugrađene u sistem za komunikacije, Voznesenski je sedeo na stolici za pacijente kao mračni policajac, tvrdoglavo prekstivši ruke preko širokih grudi.
     "Pa kako onda objašnjavate ovo opadanje efikasnosti?" upitala je dr Jang preko Lijevog ramena.
     Rid joj se nasmešio. "Moraću to da pogledam. Prvo ću izvršiti nekoliko brzih ispitivanja kako bih se uverio da nas nisu spopali nekakvi mikrobi."
     "Kakvo je fizičko stanje ekipe?" upitao je Li, duguljastog lica izboranog od brige.
     "Nema većih problema. Svi su, izgleda, zadovoljni poslom. Čak i Patel se posvetio radu i više ne gunđa."
     "Zašto je Votermena pri izlasku iz rovera pratila Brumado, a ne Malater, kako je bilo predviđeno rasporedom?" upitala je dr Jang.
     "Nemam pojma", odogovrio je Rid, oduprevši se potrebi da ponovo pogleda Voznesenskog. "Moraću da ih pitam."
     Li je neko vreme ćutke gledao sa ekrana, pravo Ridu u oči, a bore zabrinutosti oko usana i očiju kao da su mu zadobile izraz sumnjičavosti. Ili se to Toniju samo učinilo.
     "Ovo je veoma ozbiljno", konačno je rekao. "Izveštaji koje ste slali pokazuju da je ekipa na površini dobro, i fizički i psihički, ali njihova efikasnost opada uznemirujućom brzinom. Morate ustanoviti šta se dešava. Ako ne možete, moraću da opozovem čitavu ekipu i da skratim istraživanja na površini."
     "Nema potrebe ni da razmišljate o tome!" planuo je Rid. "Da je išta ozbiljno u pitanju - u šta sumnjam - sasvim sam sposoban da odredim uzrok problema i da preduzmem potrebne medicinske korake da ga sprečim."
     Li je klimnuo glavom, još naizgled sumnjičav. "Molim vas, svakog dana obaveštavajte dr Jang. I češće, ako je potrebno."
     "Da. Naravno."
     "Još nešto?" upitao je Li Jangovu, malo se okrenuvši kako bi je pogledao preko ramena.
     "Volela bih da siđem na površinu", odmah je rekla. "Da pomognem dr Ridu."
     Voznesenski je divlje zatresao glavom.
     "To neće biti potrebno", rekao je Toni. "Ako postoji problem, mogu da ga otkrijem. Ako mi zatreba pomoć, budite uvereni da ću je zatražiti."
     Li je pogledao Rida, pa Jangovu, a onda ponovo Rida. Čak i preko ekrana, Toni je osećao sumnjičavost kako svetluca u tim bademastim očima.
     "Prevoz osoblja sa orbite na tle ozbiljan je poduhvat. Imamo još samo dva sletno/uzletna vozila. Moram ih čuvati za slučaj ozbiljne potrebe."
     "Uveravam vas da to nije sada potrebno", ponovio je Rid.
     "Brzo izvršite svoja ispitivanja", rekao je Li. "Ovo je veoma hitno."
     "Da, razumeo sam."
     "Vrlo dobro. I budite u kontaktu sa dr Jang."
     "Hoću. Svakako."
     Konačno umiren, mada očito ne i zadovoljan, Li je završio razgovor i prekinuo vezu. Rid je dugo zurio u prazan ekran, odakle ga je zabrinuto posmatrao sopstveni odraz.
     "Vrlo dobro", rekao je Voznesenski. "Dobro si učinio."
     "Da", odgovorio je Rid, "Ali nisam siguran da sam i dobro postupio."
     "Ne treba nam još jedan lekar. Samo bi nam pravila probleme. Čuo si šta je Li rekao: već razmišlja o skraćivanju misije."
     "Ali, Mihaile Andrejeviču, ako se razbolimo..."
     "Ti si naš lekar." Voznesenski je uperio prst u njega. "Ti ustanovi šta ne valja sa nama i sredi to. Jedan lekar nam je sasvim dovoljan."
     Okrenuo se i otvorio harmonika-vrata, prekinuvši time razgovor.
     Ostavši sam u ambulanti, Rid je počeo da dobuje prstima po stolu. Nešto je svakako bilo pogrešno, to mu je bilo jasno. Uprkos svim fizičkim ispitivanjima, ovde se nešto kuva. Voznesenski još pre nedelju dana ne bi ovako reagovao. Inače je toliko prilježan što se bezbednosti tiče da ponekad postaje smešan. A sada odbija da dopusti Jangovoj da dođe kako bi mi pomogla.
     Da li smo svi zaraženi nečim? Hoćemo li svi poludeti?
     Voznesenski je namršteno prošao kraj kuhinje, pravo u svoju sobicu. Tek tu je dozvolio sebi da umorno uzdahne i sedne na ležaj. Vazdušni madrac takođe je uzdahnuo. Bolele su ga noge. Bio je nervozan, gotovo besan.
     Doktori, gunđao je u sebi. Što te više čačkaju, to više bolesti nađu. Uhvatili smo nekog mikroba, nekakav grip, a Li planira da potpuno otkaže misiju. Ludilo! Pravo ludilo.

     "Jesi li bolesna?" upitao je Džejmi.
     Ilona je podigla vodnjikav pogled. "Ne znam šta mi je. Ruke i noge me užasno bole. Kao da uopšte nemam snage..."
     "Šta je Toni rekao?"
     Na licu joj se pojavio izraz krivice. "Nisam ga zvala. Nisam htela da rizikujem da nam zbog mene naredi da se vratimo u kupolu."
     Bili su u središnjem odeljku rovera, u laboratoriji. Ilona je sedela za malim dijamantskim sečivom kojim su vadili isečke stenja radi ispitivanja. Džejmi je stajao kraj nje, u uskom prolazu između polica sa opremom i radnog stola. Žoana je sedela metar dalje, kraj mikroskopa, napeto ih posmatrajući.
     "Možda bi trebalo da se odmoriš", rekao je Džejmi.
     Ilona je tvrdoglavo odmahnula glavom. "Ne. Neće mi pomoći. A imamo posla."
     I Džejmija je bolela glava. Osećao je da bi Ilona trebalo da legne, da bi trebalo da pozove Tonija Rida i javi da je bolesna. Ali znao je da će se protiviti, a nije imao snage da počne svađu.
     "Biće mi dobro ujutro, časna reč", rekla je Ilona sa usiljenim osmehom. "Treba mi da se lepo naspavam, i to je sve."
     "Svima nam to treba", rekla je Žoana. "Nisam se ovako jadno osećala još od kako smo se svi prehladili čim smo stigli na brod za Mars."
     "Šta, i ti?" upitao je Džejmi.
     "Možda vazdušni filteri nisu u redu?" upitala je Žoana. "Možda ne uklanjaju iz vazduha dovoljno ugljen-dioksida?"
     Džejmi je klimnuo glavom, od čega ga je samo još više zabolela. "Proveriću." Pošao je ka vratima, a onda se opet okrenuo ka Iloni. "Samo polako. Nemoj se naprezati."
     "Pa, nešto ne valja, to je jasno", rekao je Konors kad se Džejmi vratio u kabinu. "Osećam se kao da me je neko lemao proteklih šest sati."
     "Najbolje da pozovem Tonija", rekao je Džejmi. "Ovo postaje ozbiljno."
     No, kad je pružio ruku ka radio-prekidaču, Konors ga je uhvatio da doručje. "Čekaj do sutra ujutro", žurno je rekao.
     Džejmi ga je upitno pogledao.
     "Nikad ne zovi lekare ako baš ne moraš", objasnio je Konors. "Sve što ti pilulaši znaju da rade jeste da ti narede da se vratiš kući, pa da zabadaju igle u tebe."
     "Ali nešto ne valja, i sam si to rekao."
     "Nas dvojica proverićemo CO 2 sistem. Možda je u tome stvar. Potom ćemo se lepo navečerati i ići na spavanje. Ako se ujutro i dalje budemo usrano osećali, zvaćemo hitnu pomoć."
     Džejmi je oklevao, ali se složio.
     Seidži Tošima smatrao je da od svih članova istraživačke ekipe samo on zaista radi na čitavoj planeti Mars.
     Votermen i ostali u roveru mogu da se uzbuđuju oko putovanja u kanjon. Patel i Nagib su se zadubili u izučavanje ogromnih vulkana. Astronauti i kosmonauti održavali su opremu pod kupolom, engleski lekar se starao o njihovom zdravlju, a mala Monik vodila je računa o biljkama i proučavala stenje.
     Samo ja proučavam čitav ovaj svet.
     Polako je okrenuo škripavu plastičnu stolicu i pogledao niz ekrana. Videla se čitava planeta. Tri ekrana prikazivala su čitavu kuglu, od pola do pola, kako su je videla tri satelita na sinhronoj orbiti. Na ostalima su se videli podaci sa satelita, lutajućih balona i sondi posejanih po pustoj, peskovitoj površini crvene planete: gustina vazduha, temperatura, brzina i pravac vetra, vlažnost, čak i hemijski sastav vazduha.
     Baš sam bio glup, razmišljao je Tošima, što nisam shvatio da će u Titonijumovom Rascepu biti dovoljno vlage da čak i usred leta stvori maglu. Grešku je smatrao samo za svoju. Zna se da je dno kanjona na dva ili tri kilometra ispod površine okolne ravnice. Zna se da je gustina vazduha nešto viša nego drugde, sonde su to javile. Naravno da će vazduh biti nešto topliji i da će moći da zadrži nešto vlage. Trebalo je to da predvidim. Trebalo je to da predskažem.
     Ipak, nije se više zadržavao na greškama iz prošlosti. Na najvećem ekranu, tačno pred stolicom na kojoj je sedeo, nalazilo se njegovo remek-delo: detaljna vremenska mapa čitave planete. Prikupivši sve podatke koji su pristizali, Tošima je upisivao najviše i najniže vrednosti, ciklonske aktivnosti i sistem vetrova, za čitav Mars. Jednim pritiskom na tastaturu mogao je da prikaže kakvo je vreme bilo juče, ili pre dve nedelje, ili kakvo će biti sutra - ili kroz dve nedelje.
     Dugotrajnije prognoze nisu bile čvrste kao kratkoročne, naravno. Čak i na svetu meteorološki jednoličnom kao Mars, bez okeana i visoke vlažnosti koji bi komplikovali vremenske promene, bilo je teško davati prognoze za više od četrdeset osam sati unapred. Ali on je učio, proširujući sve više svoju sposobnost prognoziranja.
     Protrljao je bolne slepoočnice dok je čkiljio u svoju mapu. Peščane oluje koje su se kovitlale na severnoj polulopti potpuno su ga očaravale. Pokretane energijom koju su oslobađale polarne kape, pojavljivale su se i nestajale kao aveti. Nepredvidljive, za sada. Tošima je znao da u proleće te oluje mogu da se stapaju, i da stvaraju džinovske oluje koje nedeljama prekrivaju čitavu planetu.
     Nije se bojao da će se to desiti sa ovim malim olujama. Više se birnuo zbog hladnog fronta koji je napredovao ka jugu, preko prostrane ravnice Hrise Planitije.
     S obzirom na vremenske uslove na Marsu, moglo se reći da taj hladni front sadrži priličnu količinu energije. Podnevne najviše temperature južno od njega još su bile oko dvadesetog podeoka. Sa druge strane fronta bile su ispod nule, čak i u podne. Front će preći preko istočnog kraja Velikog Kanjona tokom ove noći. Votermen i ostali bili su na više od hiljadu kilometara zapadno odatle, ali Tošima je ipak brinuo zbog njih.
     Nije mu bilo jasno zašto se brine. Vremenski uslovi nisu mogli da ugroze rover. Četvoro putnika bili su pripremljeni da se suoče sa noćnim temperaturama ispod minus sto pedeset. Zašto bi pad od trideset stepeni bio zabrinjavajući?
     Tošima je osetio da ga obuzima unutrašnje drhtanje, gotovo nalik na seksualnu želju. Bilo je nečeg u podacima pred njegovim očima, nečeg važnog što nije mogao da uoči. Znao je to. Osećao je u sebi. Podsvest je pokušavala da mu kaže nešto, da ga prodrma i saopšti mu to, neko važno otkriće. Grizao je usne i žmurio, besno se usredsređujući. Uzalud.
     Glava mu je pulsirala od tupog bola. Opet je pritisnuo slepoočnice, a onda i vrat.
     Ponovo je otvorio oči i duboko uzdahnuo, pokušavajući da ukoni napetost od koje su mu se grčile tetive u vratu i ramenima. Polako se okrenuo sa stolicom i pogledao sve ekrane, jedan po jedan. Podatak je tu, pred njegovim očima. A ipak nije mogao da svesno shvati ono što je unutrašnji um pokušavao da mu kaže.
     Opusti se, javio se davno zaboravljeni glas sveštenika koji ga je poučavao u detinjstvu. Ne pokušavaj da prisiliš svoj duh, opiraće se tvojim naporima i rezultat će biti samo bol. Opusti se i očisti um od svih želja, svih potreba. Meditacija je ključ razumevanja, most ka velikom kosmičkom jedinstvu.
     Tošima je ponovo zatvorio oči, ovog puta blago, bez napora. Prekrstio je ruke preko grudi i oborio glavu. Slučajnom prolazniku izgledalo bi da je japanski meteorolog zadremao.
     Pokušao je da očisti um prizivajući sliku božanske Fudžijame, sa veličanstvenim vrhom pokrivenim snegom na pozadini jasno plavog zimskog neba. Misli su mu lutale, polako, dokono, sa jednog davnog prizora do drugog. Setio se prvog puta kada je otišao u Sjedinjene Države, u Boston; kako je bilo hladno na aerodromu, jer vetar je donosio ledeni vazduh iz luke. Bio je leden čak i u gradu, u hotelu gde se održavao svetski meteorološki kongres.
     Kule bostonskog Kongresnog centra stvarale su vertikalni tunel, tako su mu rekli. Svi meteorolozi su se divili ovoj pojavi. Čak i kad je drugde u gradu bilo mirno, u kongresnom centru vetar je toliko zavijao oko nebodera da su se lokvanji u ukrasnom vodoskocima njihali sami od sebe.
     Tošima je naglo otvorio oči. Vertikalni tunel!
     Brzo je okrenuo stolicu ka tastaturi pred glavnom mapom i počeo žurno da kuca, zaboravivši glavobolju. Kakav će biti uticaj visokog vazdušnog pritiska u dugom, uskom hodniku Valis Marinerisa? Kako će nastupajući hladni front uticati na vetrove u Titonijumovom Rascepu?
     Potrajalo je dobar deo noći, ali na kraju je Tošima saznao odgovor. Proverio ga je, jednom, pa još jednom. Da, rezultat je bio pouzdan.
     Opet se stresao, ovog puta od trijumfa pobede. I od straha. Došao je do velikog otkrića. A ono mu je govorilo da su Votermen i ostali u velikoj opasnosti.
     Kad je prvi nagoveštaj praskozorja prodro pod kupolu, Tošima je pošao, crvenih očiju i pun strepnje, da probudi Voznesenskog.
     "Ekipa u roveru mora biti upozorena na ovo", mrmljao je u pola glasa. "Nema vremena za gubljenje."









DUGA ZIMA
     Plavi svet bio je mnogo srećniji od svog crvenog sadruga. Bliži Ocu Suncu, veći, zadržao je svoje duboke okeane i zaštitni omotač vazduha. Život je na njemu cvetao.
     Ipak, ne bez prekida. Ne bez opasnosti. Ogromna stvorenja zaposela su mora, kopno, čak i vazduh, ali su ubrzo potpuno izumrla. Ponekad bi ruka smrti prešla preko sveta toliko detaljno da bi gotovo sasvim uništila život.
     A ipak se svaki put život vraćao, ponovo naseljavajući plavi svet, novim i drugačijim stvorenjima.
     Ogromne ledene ploče širile su se sa polova; masivni glečeri polako su se spuštali sa planina, pokrivajući tle kilometrima debelim slojevima leda. Okeani su se tolikim delom zaledili da se i nivo mora spuštao. Plavi svet postao je beo i sveltucav pod bledim zimskim Suncem koje je trajalo stotinu hiljada godina, pa i više.
     Hladnoća je dosegnula i crveni svet.
     Crveni svet još se nije potpuno oporavio od one davne, ogromne katastrofe. Ipak se pojavilo prostrano novo more, svetlucava vodena površina koja je pokrivala gotovo polovinu planete. Ogromni vulkani upirali su moćne vrhove ka zvezdama i bljuvali vrelu lavu i usijane gasove preko kopna. I dalje je bilo energije pod korom crvenog sveta, rastopljene energije dovoljne da sagradi najveće planine svih vremena.
     Kao i uvek kada postoje voda i energija, bilo je izglede da se začne život. Voda, energija i vreme: to troje je sve što životu treba.
     Ali onda je hladnoća počela svoj smrtonosni posao. Ogromno poluloptasto more se smrzlo i nestalo u tlu. Vulkani su zamrli. Crveni svet je započeo dugu, dugu zimu koja je potrajala sve do današnjeg dana.









SOL 37: JUTRO
     Džejmi je stajao nag pod vrelim Suncem Marsa, a znoj mu se slivao niz rebra i noge dok su se bogovi okupljali oko njega. Slabine su mu pulsirale od prijatne žudnje. Čežnjivo je pružao prazne ruke.
     Tle je bilo crveno kako krv, a nebo toliko jarko plavo da su ga bolele oči kad bi pogledao uvis. Preko peščane pustinje bogovi su putovali u plamenim kočijama, jedni za drugima. Kad god bi se negde supstili, marsovsko stenje smesta se pretvaralo u blistave cvetne pupoljke. Uskoro je čitava pustinja bile prekrivena bojama, pa su se čak i iskrzane litice u daljini izmenile i pretvorile u gradove pune kuća i drveća. Džejmi je video dim kako se izvija iz dimnjaka.
     Bogovi su nosili perje i blistave dragulje. Imali su lica totema: lisice, orla, psa, zmije. Tela su im bila veličanstvena, prava i visoka kao ponosno borovo drveće, divno mišićava i blistava kao uglačani bakar.
     Okupili su se oko Džejmija ozbiljno i nemo, okruživši ga tako da se u njihovom prisustvu osećao kao dete. Opipavao je totem koji je dobio od dede; medved je bio zaštitnik i vodič.
     "Vratio sam vam se", rekao je bogovima. "Vratio sam se u vašu oblast."
     Bogovi nisu odgovarali. Bez reči su zurili naniže u Džejmija, a blagi vetar Marsa pevao je svoju jutarnju pesmu.
     "Došao sam iz velike daljine", objašnjavao je Džejmi, pokazujući ka usamljenoj zvezdi koja je sijala čak i na dnevnom nebu. "Čak sa Zemlje."
     Bogovi su prišli biže, naginjući se nad Džejmija, od čega se osetio mali, slab, uplašen. Kolena su mu drhtala. Strašno se znojio.
     "Doneo si sa sobom sva zla bledolikih", rekao je glas bogova. "Doneo si smrt u naše stanište."
     "Ne!" pobunio se Džejmi. "Doneo sam vam život!"
     "Doneo si smrt."
     Podigli su ruke na Džejmija. Svaki je u ruci nosio moćno oružje. Neki su imali zvečku od ogromne tikve, jarko obojenu. Drugi su imali ratnu sekiru, crnu, tešku i preteću. Mahali su sekirama i zvečkama. A onda su iščezli.
     Bogovi su nestali, izbledeli u ništavilo, a okolni svet potpuno je izgubio život. Cveće, pupoljci, divni gradovi su se istopili i nestali, ostavjajući samo praznu pustoš Marsa koja se pružala dokle pogled dopire.
     Ostalo je samo zujanje zvečki - preteće, uporno, neizbežno.
     Džejmi je shvatio da je to zvuk sa komunikacionog pulta. Otvorio je oči, prelazeći iz sna u javu sa oklevanjem čoveka koji ostavlja toplu vatru kako bi izišao u zimsku oluju.
     Nalazio se u roveru. Na pola metra iznad glave počivala mu je siva masa Žoaninog ležaja. Još bliže, sleva, ležao je Konors, ispružen i umotan u ćebe. Astronautovo lice bilo je pokriveno znojem. Delovao je izmučeno i bolno.
     Prokleti pult u kabini zujao je kao roj obada. Izgleda da ga niko drugi nije čuo. Džejmi se polako izvukao sa ležaja i otišao u kabinu. Drhtao je. Kombinezon mu je bio natopljen hladnim znojem. U glavi mu je tutnjalo kao posle pijanke.
     Sručio se u desno sedište i pritisnuo dugme za aktiviranje radija. Drugom rukom okretao je mali točak kojim se sklanjao termalni štit. Napolju, na dnu kanjona, još je bio mrak. Jedino svetlo u kabini poticalo je od signala na kontrolnoj ploči.
     Na malom ekranu pojavilo se okruglo lice Seidži Tošime. Izgledao je iscrpljeno i napeto, baš kao što se i Džejmi osećao.
     "Izvinite što vas budim ovako rano", bez uvoda je počeo meteorolog, "ali moram vas upozoriti na peščanu oluju koja vas može zahvatiti još ovog jutra."
     "Peščana oluja?" mrmljao je Džejmi. "Šta?"
     "Peščana oluja! Vetar od dvesta čvorova. Vidljivost gotovo nula. Gustina čestica u vazduhu dovoljno velika da ošteti nezaštićenu opremu! Morate se pripremiti!"
     "Čekajte..." Džejmiju je u glavi sve zvonilo. "Polako. O čemu to govorite?"
     "Kanjon će delovati kao vertikalni tunel", brzo je odgovorio Tošima. "Nastupajući hladan front poslaće talas energije kroz kanjon i stvoriti veoma snažnu peščanu oluju. Morate se spremiti za to! Nezaštićena oprema može se oštetiti. Ljudi na otvorenom mogu izgubiti orijentaciju. Pesak može biti toliko gust da ozbiljno smanji vidno polje. Čak i radio-veze mogu biti blokirane."
     "Ali mislio sam da oluje ne stižu ovoliko na jug tokom leta", rekao je Džejmi dok je polako shvatao značaj Tošiminih reči.
     Meteorolog je konačno usporio i objasnio kako veruje da će se čitav kanjon pretvoriti u ogroman tunel ispunjen vetrom i peskom.
     "Mogu vas obaveštavati svakog sata", rekao je. "Zamolio sam Uljanova i Dilsovu, gore na orbiti, da usmere sve instrumente ka kanjonu. Na sreću, brodovi se neprekidno nalaze iznad ove hemisfere."
     Džejmi je čuo zvuke ostalih, koji su polako ustajali i okupljali se iza njega.
     "Savetujem vam da ne izlazite iz rovera dalje do na nekoliko koraka", rekao je Tošima. "Sa vetrom brzine dvesta čvorova, oluja vas može zahvatiti pre nego što se snađete."
     "Sranje", promumlao je Džejmi. "A šta ako pomerimo rover dalje na zapad? Ionako smo to planirali, pa da onda iskopamo duboku bušotinu i postavimo instrumente."
     Tošima je podigao obrve. "Oluja će vas zahvatiti ma gde se nalazili."
     "Ako oluje uopšte bude", rekao je Džejmi.
     Japanski meteorolog je na trenutak zatvorio oči. "Da", uzdahnuo je. "Ako je moja prognoza ispravna."
     Džejmi se zavalio u sedištu. Već je bio premoren. "U redu. Hvala na upozorenju. Dajte nam jedan sat da se dogovorimo i doručkujemo. Onda ćemo se javiti."
     Tošima je pogledao nekuda van ekrana, a onda ga je zamenio Voznesenski. Rus je delovao još mračnije nego obično.
     "Džejmi, proverili smo situaciju sa dr Lijem. Tošimina prognoza je nesigurna, ali dovoljno ozbiljna da je primimo... pa, ozbiljno."
     "Aha. Razumem."
     "Nema izlazaka i nema pokretanja rovera dok to ne proverite prvo sa mnom", nastavio je Voznesenski.
     Džejmi je klimnuo glavom.
     "Sad mi daj da razgovaram sa Konorsom."
     Džejmija je stajalo dosta napora da okrene glavu i pogleda ka zadnjem delu odeljka. "U kupatilu je", rekao je u ekran. "Reći ću mu da se javi čim iziđe."
     "Dobro. Čim iziđe."
     Potrajalo je gotovo pola sata dok sve četvoro nisu bili umiveni i obučeni u dnevne kombinezone. Džejmi je već bio suviše umoran da bi čak i pomislio na brijanje. Jedna od prednosti indijanske krvi, poomislio je dok je čkiljio u ogledalo. Nema mnogo brade. Kada je izišao iz kupatila, primetio je da se ni Konors nije obrijao. Brada mu je bila prošarana sedim; tako je izgledao starije.
     Ćutke su sklopili ležaje i seli za doručak, dopunjen običajenom bocom vitaminskih pilula.
     "Mihail ne dozvoljava sa se pokrenemo dok se ne utvrdi kako će stvarno izgledati oluja", rekao je Konors, prebirajući po svojoj podgrejanoj kajgani sa slaninom od soje.
     "Svejedno", rekla je Ilona. "Mislim da ionako nismo u stanju za neki veći posao."
     "I dalje ti je tako loše?" upitao je Džejmi.
     "Grozno. A kako si ti?"
     "Prilično bedno. Ali mislim da makar možemo izaći napolje po još koji uzorak. A ti, Žoana?"
     Izgledala je jadno; bleda i crvenih očiju. Imala je tamne podočnjake. Ilona je izgledala još gore: ispijena, upalih obraza. Džejmi je znao da i sam loše izgleda.
     "Nema više izvrdavanja", rekao je Konors. "Moramo reći Ridu kako nam je."
     Džejmi je oklevajući klimnuo glavom. "A da napravimo duboku bušotinu dok čekamo?"
     "Nema smisla počinjati sa raspakivanjem bušilice ako ćemo morati da je rasklopimo i ponovo spakujemo kad počne oluja. Ionako nismo u stanju za ozbiljniji posao."
     "Ali ako oluja ne dođe, protraćićemo ceo prokleti dan." Džejmi je shvatio da zvuči kao Patel. Iz istog razloga: otimali su mu dragoceno vreme, vreme potrebno da obavi posao.
     "Za sat ili dva znaćemo hoće li biti oluje", rekao je Konors.
     "Možda", odgovorio je Džejmi. "A možda Tošima i preteruje."
     "Hoćeš da pitam Mihaila?"
     Džejmi je znao da će Voznesenski samo ponoviti ono što je već rekao: ostanite u roveru i ne rizikujte.
     Žoana je bezvoljno dovršavala doručak, skupljajući sa tanjira poslednje ostatke voćnog krema. "Mogu barem da ispitam uzorke stenja i tla koje smo uzeli juče", rekla je.
     "Pomoći ću ti", promrmljala je Ilona. "Mislim da ću moći. Oni sa narandžastim mrljama izgledaju zanimljivo."
     "Kao Džejmijeva zelena stena?" Žoana se silom nasmešila.
     Ilona joj je uzvratila osmehom. "Ovo je narandžasto."
     "Voleo bih da prvo analizirate uzorke iz bušotine", rekao je Džejmi.
     "A ne stenje?"
     Počeo je da odmahuje glavom, ali taj pokret mu je pojačao bol. "Ispod površine dopire toplota, a neki oblik vode izaziva jutarnje magle. Misim da uzorci iz bušotina mogu da nam kažu više nego šareno kamenje."
     Žoana je nagnula glavu u stranu. "Kako želiš", rekla je, nimalo ubeđeno.
     "Pozvaću Rida", rekao je Konors, ustajući od stola.
     A ja ću sedeti ovde kao besposleni idiot. Laboratorija je suviše mala da bi tri osobe mogle da rade u njoj. "Ja ću skloniti ovo", rekao je Džejmi.
     Žene su polako pošle ka vazdušnoj komori, da pređu u laboratoriju. Konors je već sedeo za komunikacionim pultom. Džejmi je ostao sam za uskim stolom prekrivenim ostacima doručka, osećajući tup bol u zglobovima i uporno pulsiranje u slepoočnicama.
     Ne može biti grip, mislio je. Dobili bismo ga pre više meseci da je posredi grip ili neka slična zarazna bolest. To je nešto što smo dobii ovde, nešto sa Marsa. Ne može biti ništa drugo.
     Setio se sna i uzdrhtao.

     Znači, on je prvi priznao, pomislio je Toni Rid dok je na ekranu gledao lice Pita Konorsa. Da li mi se pričinjava ili je nekako ubledeo?
     Astronaut se primetno znojio, to se lako videlo. Oči su mu bile podlivene krvlju i govorio je nešto sporije nego obično. A izvestio je da se sve četvoro putnika iz rovera loše oseća. Voznesenski ne može to sakriti od Lija. Ma koliko Mihail Andrejevič želeo sve da prikrije, Konors je otvorio Pandorinu kutiju.
     "I kažeš da ste sve četvoro u istom stanju?" pitao je Rid.
     "Uglavom", odgovorio je Konors. "Iloni je, izgleda, najgore. Džejmi je u najboljem stanju - ili se barem ne žali toliko."
     Stoički Indijanac. Verovatno ne bi zaječao ni da ga peku na ražnju.
     "Kako je sa apetitom?" nastavio je Rid.
     Konors se zamišljeno namrštio. "Izgleda da je to u redu. Ali svi smo toliko užasno umorni da je teško proceniti."
     "Hm, da." Rid je na trenutak zagrizao donju usnu. "A uzimate redovno vitamine?"
     "Da, naravno. Pazim da svi svakog jutra uzmu pilulu."
     "Napolju ste tek dva dana", mrmljao je Rid. "Znači, nije neki nedostatak u ishrani..."
     "Pre izgleda da smo dobili nekakav grip", izjavio je Konors.
     "Aha." Rid se češkao po bradi, opipavao tanke brkove, provlačio rukom kroz kosu. Isti simptomi su se javili i pod kupolom.
     "Teško da išta mogu učiniti izdaleka", rekao je Konorsu. "Bojim se da će biti najbolje da krenete nazad pre nego što se stvari pogoršaju."
     "Ali tek smo stigli! Predviđeno je da u kanjonu ostanemo sedam dana..."
     "Ne, ako ste svi bolesni." Voznesenski će morati da shvati koliko je ovo neophodno, pomislio je Rid. Na kraju krajeva, kao lekar ekipe imam pravo da im naredim povratak u bazu. Čak i ako se Rus pobuni.
     "Možda da svi uzmemo dobru dozu antibiotika?"
     "Ne verujem da bi to pomoglo."
     "Daj nam bar još jedan dan. Danas nećemo ići nikuda ako bude oluje. Hajde da vidimo šta će biti u naredna dvadeset četiri sata."
     Rid se zagledao u astronautovo željno lice puno strepnje. Konors me moli. Ja sam lekar ekipe. Trebalo bi da znam šta da radim. Trebalo bi da sam u stanju da se snađem sa ovim. Ako im sada naredim da se vrate, Voznesenski će pobesneti. Najverovatnije će misliti da ga podrivam.
     "Jasno ti je da ovo moram prijaviti Voznesenskom", rekao je.
     "Da, znam."
     "Ovaj razgovor se automatski prenosi na orbitu. I u Kalinjingrad."
     Konors je mračno klimnuo glavom.
     Rid je zamišljeno nabrao usne. "Preporučiću Mihailu Andrejeviču da ostanete tu gde ste još dvadeset četiri časa. Doza antibiotika širokog spektra ne može vam nauditi; poslaću preko kompjutera detaljno uputstvo. Onda ćemo videti kako ćete se osećati sutra ujutro."
     "Važi! Sjajno!" Astronaut je bio zahvalan kao razdragano kučence.
     Rid je završio razgovor, a onda se okrenuo ka medicinskom kompjuteru i otkucao recept za antibiotik. Polako je ustao, oklevajući. Moram se suočiti sa Voznesenskim, rekao je u sebi. Naprosto ću ga dočekati na njegovom terenu. Ipak se plašio sukoba.
     Rus je bio u trpezariji, nagnut nad šolju vrelog čaja, zadubljen u razgovor sa Mironovim, tihim glasom, na maternjem jeziku. Rid je odmah ustanovio da obojica izgledaju bolesni. Ispijeni i bledi. Čak su im i kombinezoni bili izgužvani i istegnuti, ni nalik na onaj uredni izgled od pre samo nekoliko dana. Šta god da je u pitanju, i oni ga imaju. I svi ostali. Svi osim mene. I možda Tošime.
     Rid se osećao neverovatno normalno: bio je zdrav i snažan. Glava mu je bila bistra i jasno je mislio. Čak je prekinuo sa jutarnjim koktelom amfetamina, kako bi proverio da li je njegovo naizgled dobro zdravlje možda posledica hemijskog uticaja.
     Obojica Rusa podigla su pogled kad je Toni izvukao stolicu i seo kraj njih.
     "Ekipa u roveru ozbiljno je zaražena", tiho je rekao, "ma šta da je u pitanju."
     "Iscrpljenost", smesta je rekao Voznesenski. "Psihološka iscrpljenost. Viđao sam to na dugotrajnim misijama na orbiti."
     "Posle samo trideset sedam dana?" Rid je bio gotovo zajedljiv.
     "U svemiru smo gotovo godinu dana."
     "Oh, da", priznao je Rid. "To je tačno."
     "Stresovi u ovakvoj sredini..." počeo je Mironov, ali glas mu je oslabio i prekinuo se.
     "Mars ne pruža više stresova od Meseca ili orbitalne stanice", rekao je Rid. "Čak ih ima i manje, rekao bih."
     "Pa, šta je onda u pitanju?" zarežao je Voznesenski. "Šta nam se to dešava?"
     Rid je odmahnuo glavom. "Šta god da je, pogodilo je sve sa istim simptomima: slabost, bolovi u udovima, glavobolja."
     "Grip", rekao je Mironov.
     Rid je podigao obrve. "Kako smo mogli dobiti grip skoro godinu dana po odlasku sa Zemlje? Virus gripa ne može toliko da miruje. Da je grip, dobili bismo ga još odavno." Osim ako je neki spori virus, iznenada je pomislio. Kao legionarska bolest, ili nešto slično.
     Mironov je i dalje bio tvrdoglavo nepoverljiv.
     "Ali niko na orbiti se nije razboleo", dodao je Rid, raspravljajući i sa samim sobom, a ne samo sa kosmonautom.
     "Marsovski grip", rekao je Voznesnski, napola u šali.
     "Potpuno je nemoguće zaraziti se bolešću na planeti na kojoj uopšte nema života", obrecnuo se Rid, gotovo ljutito. "Ovde nema virusa koji bi nas zarazili. Čak i da ih ima, ne bi bili prilagođeni na naše ćelije. Mars bi mogao da bude prekriven najrazličitijom klicama, ali one nam uopšte ne bi smetale. Ne bi mogle."
     "To je doktorska teorija", mračno je mrmljao Mironov.
     "Možda ovo uopšte nije bolest", rekao je Voznesenski.
     "Nije bolest?"
     "Rudari u rudnicima uglja imaju crna pluća", rekao je Voznesenski, "ali ne od mikroba nego od udisanja ugljene prašine."
     Rid je zurio u njega. Ovaj kosmonaut zaista ima mozak ispod debele lobanje!
     "Možda u marsovskoj prašini ima nečega što utiče na nas", rekao je Voznesenski.
     "Ali mi jako pazimo da očistimo odela i da ne unesemo prašinu u stambeni deo", naglasio je Rid.
     "Prašina je jako sitna. Možda ne pazimo dovoljno."
     "Nisam pomislio na to", priznao je Rid.
     "Možemo da proverimo vazduh", rekao je Mironov, "da vidimo koliko u njemu ima prašine."
     "Da", rekao je Voznesenski. "Moramo."
     Rid je zaustio da odgovori kad je stolu pritrčao Tošima. Oči su mu bile iskolačene od uzbuđenja. Ako je i imao 'marsovski grip", nije to ničim pokazivao.
     "Peščana oluja!" bukvalno je povikao. "Počela je!"









SOL 37: POPODNE
     Prikovani.
     Džejmi se osećao kao grešni tinejdžer koga su kaznili roditelji. Rover je bio u savršenom stanju, i mada je on bio slab i sa glavoboljom, činilo mu se da nema razloga zašto ne bi išli dalje, prema 'selu' koje je video.
     Tamo treba da odemo, ponavljao je u sebi. Možda čak mogu i da se popnem tamo, kad stignemo u podnožje litice gde se nalazi pukotina. Ili postoje usečene stepenice.
     Vreme je napolju bilo potpuno mirno, uprkos Tošiminim tvrdnjama da peščana oluja besni duž kanjona i da će ih uskoro zahvatiti.
     Rano jutros čak je bilo i magle; nežno sivo pramenje izmaglice lebdelo je na jutarnjem mrazu i sporo isparavalo kako je Sunce dopiralo dublje u kanjon. Kao duhovi koji iščezavaju kad ih zahvati svetlo, pomislio je Džejmi.
     Ako magle isparavaju, a potom se narednog jutra opet stvaraju, mozgao je, ili vlaga ostaje unutar kanjona ili se obnavlja iz nekog podzemnog izvora vodene pare. Ili je izvor unutar litica.
     Isuse! Toliko toga treba istražiti, a nas drže zatvorene u ovoj aluminijumskoj konzervi!
     Po četrdeseti put tog jutra prošao je čitavom dužinom prednjeg dela rovera, od pilotske kabine, kraj male kuhinje, duž uskog prolaza između sklopljenih ležaja i pored polica sa opremom, sve do vazdušne komore u zadnjem delu.
     Konors se javio iz kabine. "Mislim da počinje."
     Džejmi je žurno načinio devet koraka potrebnih da se pređe čitav put i nagnuo se prema prozoru. Kanjon napolju izgledao je isto kao i kad ga je poslednji put pogledao.
     Konors ga je očekivao. "Pogledaj malo nebo."
     Džejmi je seo na prazno suvozačko sedište kraj astronauta, kako bi mogao da pogleda uvis. Ružičasto nebo delovalo je normalno - gotovo.
     "Postalo je tamnije za deset procenata tokom poslednjih pet minuta", rekao je Konors, držeći karticu za poređenje boja.
     "Zaista će biti oluje."
     "Aha."
     "Bolje da odem i kažem ostalima."
     "Najbolje. Ionako nemamo drugog posla." Konors je namestio slušalice i pružio ruku da uključi radio.
     Žoana i Ilona sedele su u laboratoriji, toliko blizu jedna drugoj da su im se ramena gotovo dodirivala. Osvetljenje je bilo slabo, više svetla dopiralo je sa kompjuterskih ekrana nego sa tavanice.
     Nijedna nije podigla pogled kada je Džejmi ušao kroz vazdušnu komoru. Obe su bile pognute nad nečim na radnom stolu.
     "Počinje oluja", rekao je Džejmi.
     Žoana je okrenula glavu koliko da ga pogleda preko ramena. U polumraku nije mogao da joj razabere izraz lica; video je samo da je veoma bleda.
     "Vrednosti iz uzoraka vide se na ovom ekranu", rekla je, potapšavši kompjuter koji je brujao kraj nje.
     "Ima li nešto zanimljivo?"
     "Pogledaj sam", rekla je i ponovo se udubila u posao.
     Džejmi se malo namrštio zbog ove grubosti. Nagnuo se, pošto u laboratoriji nije bilo treće stolice, i pogledao brojeve na ekranu.
     Ne razlikuju se mnogo od vrednosti dobijenih iz ostalih bušenja, ustanovio je. Osim što nema leda, znači nema permaslane.
     Pa odakle onda potiče voda, upitao se.
     Prizvao je na ekran paralelni prikaz rezultata analize uzoraka blizu kupole i ovih ovde. Sitne razlike, mnogo manje nego što je očekivao. Osim vode. Ovde ima manje vode nego u ravnici. Manje! To nema nikakvog smisla.
     Vetar je napolju jačao. Džejmi se ispravio i osetio da mu leđa krckaju. Bio je nagnut duže nego što je mislio. Vetar se sad ozbiljno čuo. U laboratoriji nije bilo prozora, pa nije mogao da vidi šta se dešava napolju.
     Žoana i Ilona još su bile nagnute nad poslom. Dijamantska testera kratko je zazujala, a onda zazvečala kad se zarila u kamen.
     "Idem napred da vidim kako izgleda oluja", rekao je.
     "Dobro", odgovorila je Žoana, ne podižući glavu.
     Nije mogao da izdrži radoznalost. "Šta to tako zanimljivo radite?"
     "Idi napred, Džejmi, i ostavi nas na miru. Pozvaćemo te kad budemo spremne za razgovor."
     Bezobraznica, gunđao je Džejmi u sebi. A onda se setio kako je Žoana postala sebična kada su našli onaj zelenkasti kamen.
     Napola zbunjen, napola ljut, vratio se u prednji odeljak. Konors je i dalje bio u kabini, žvaćući čokoladu. Sušalica mu je još bila u uhu, ali mikrofon je sklonio sa usta.
     "Tošima kaže da će ovo potrajati ceo dan", mračno je objavio.
     Džejmi je zurio u prizor napolju. Vetar je zavijao kao razmaženo dete, piskavo i uporno. Sasvim se smračilo, nekakva jeziva, tečna tama, ne baš kao noću, mada je nivo osvetljenja bio baš kao odmah posle zalaska sunca. Sve je bilo u senci, kao da ti je neko prebacio ćebe preko glave. Preteće, na neki način, izaziva strepnju duboko u utrobi. Džejmi je jedva video liticu, koja je bila na manje od pedeset metara od prednjeg dela rovera. Nebo je bilo zaklonjeno tamom.
     Seo je na suvozačko sedište i pogledao glavni ekran na kontrolnoj ploči. Konors je na njega namestio satelitsku sliku područja. Džejmi je jasno video sam kanjon, ali unutrašnjost izuvijanog lavirinta bila je do ivice ispunjena gustim oblacima crvenosive prašine. Izgledaju meko i udobno, kao talasi na okeanu, dovoljno gusti da te puste da plivaš, samo ako se odvažiš da skočiš u njih.
     "Voznesenski je besan što nemamo štitnik za prozor", rekao je Konors. "Boji se da će prašina izgrebati plastiku toliko da nećemo moći da gledamo napolje."
     "I? Da li grebe?"
     Konors je polako odmahnuo glavom. "Teško je reći, zasad. Ne čujem ništa nalik na grebanje, a ti?"
     "Čestice prašine su mikroskopske veličine."
     "Da, ali su oštre."
     "Možemo samo da čekamo", rekao je Džejmi.
     "Kako ide tamo pozadi?"
     Džejmi je huknuo. "Toliko su zauzete da ih nije briga ni za oluju."
     "Propustiće predstavu."
     Džejmi se ponovo zamislio nad nedostatkom vode u uzorcima tla. Mora da nešto ne valja. Nešto smo propustili.
     "Da smo pokrili prozor, ne bismo videli ovo", rekao je Konors. Glas mu je zvučao umorno.
     "Šta je sa kamerama?"
     "Sve su automatske. Imaćemo potpun snimak oluje, osim ako pesak suviše ne izgrebe sočiva."
     "Imamo rezervna sočiva u skladištu, zar ne?"
     "Naravno." Konors je umorno uzdahnuo. "Ionako ne bih imao snage da stavljam štitnik."
     "Još ti je loše?"
     "I gore. A tebi?"
     "I meni."
     "Misliš da treba da ponovo pozovemo Rida?"
     "Da ima išta da nam kaže, već bi se javio", odgovorio je Džejmi.
     "Aha. Valjda."
     Džejmi se zavalio i zagledao se u oluju koja je narastala napolju, umoran i oznojen, mada čitav dan ništa nije radio. Brojčanici na kontrolnoj ploči govorili su da vetar duva stalnom brzinom od dvesta dvadeset pet kilometara na sat, sa udarima od gotovo dvesta devedeset. Čuo je zavijanje vetra. No, rover se nije ljuljao; nije ni zadrhtao. Džejmi je znao da redak vazduh na Marsu ne prenosi mnogo pritiska. Vetar od gotovo trista kilometara na sat imao je snagu zemaljskog povetarca od tridesetak kilometara.
     Javio se Tošima i upitao za temperaturu izvan rovera.
     "Raste", iznenađeno je odgovorio Konors. "Dostigla je gotovo deset stepeni."
     Tošima je na ekranu prikazao sve zube u osmehu. "Trenje čestica prašine zagreva atmosferu. Može biti i munja."
     "Munja?"
     "Moguće je. Proverite je li sva oprema zaštićena."
     Konors je opet uzdahnuo. "Sve je privezano, samo radio-antena stoji napolju na vetru kao gromobran."
     "Je li uzemljena?"
     "Jeste, ali koliko ampera će nositi munje?"
     Tošima ga je belo pogledao. Džejmi je shvatio da Japanac, ako ne zna odgovor, uopšte ne odgovara.
     "U redu", rekao je Konors, "uvlačiću antenu između razgovora." Pogledao je digitalni sat. "Javiću se kroz četrdeset osam minuta, tačno u petnaest-nula-nula."
     Meteorolog je klimnuo glavom.
     "Ako bude trebalo da nas hitno pozovete, javite se preko kompjuterske veze. Te antene su ugrađene u krov. Ako budemo morali, razgovaraćemo preko modema."
     "Razumem."
     Konors je prekinuo vezu, a onda se okrenuo ka nizu prekidača sa leve strane. Kroz urlik vetra Džejmi je čuo tiho 'kvrc' prekidača, a onda zujanje električnog motora.
     "Antena je tačno nad nama. Ako privuče munju, ova će nas spržiti."
     Zujanje električnog motora pretvorilo se u bolno stenjanje.
     "Auh! Zaglavila se. Prokleta prašina mora da je prodrla u zglobove." Konors je nekoliko puta uključio i isključio prekidač, a njegova uobičajena opuštenost pretvorila se u napad besa. Motor je stenjao i ječao. Konors je odmahnuo glavom. "Zaglavila se na pola puta. Ne dopire više do satelita, a i dalje privlači munje. Prokleto, beskorisno smeće!" Lupio je pesnicom o ploču.
     "Ali i dalje je uzemljena?" upitao je Džejmi.
     "Da, ali ko zna koliko struje nose marsovske munje?"
     Džejmi se zagledao u mrak napolju. "Nadajmo se da nećemo saznati", promrmljao je.
     "Pitam se šta će nam još prašina pokvariti."
     Džejmi je podigao obrve.
     "Točkove, recimo", gunđao je Konors. "Možda ćemo morati peške nazad u kupolu."
     Džejmi je pažljivije pogledao crnog astronauta. Nije ličilo na Konorsa da toliko kuka. Lice mu je bilo obliveno znojem. Obrazi su mu upali, a oči su bile podlivene krvlju.
     "Možda bi trebalo da uzmemo još jednu dozu onog antibiotika", predložio je Džejmi.
     Konors je pogledao na sat. "Tek u sedamnaest časova. Lekarsko naređenje."
     Obojica su istog časa začula korake i okrenula se. Žoana je gotovo trčala ka njima. Njeno srcoliko lice bilo je izmoždeno, ali smešila se šire nego što ju je Džejmi ikada video.
     "Imamo ih!" rekla je, gotovo bez daha. "Živi organizmi! U stenju!"
     Ma koliko Konors imao uvežbane reflekse, Džejmi je prvi ustao sa sedišta. Grlo mu se toliko steglo da nije mogao da kaže ni reč, ali je potrčao kroz odeljak za Žoanom i požurio kroz vazdušnu komoru. Konors mu je bio za petama.
     Ilona je bila napola skljokana nad optičkim mikroskopom, čije je svetlo bilo jedino u laboratoriji. Njen profil delovao je potpuno izmoždeno i iscrpljeno, kao kod žene koja se upravo porodila.
     Nasmešila se Džejmiju. Bledo.
     "U stenju", govorila je Žoana žurnim šapatom. "Baš kao što si rekao u MekMardu..."
     Džejmi je i dalje piljio u Ilonu. Izgledala je užasno slabo.
     "Pomalo liči na zemaljske lišaje", objašnjavala je Žoana, ne obraćajući pažnju na koleginicu."
     "Imaju čvrstu silikatnu ljusku da ih štiti od hladnoće, ali ta ljuska je propustljiva za vodu. A imaju i prozorčiće koji propuštaju Sunčevo svetlo." Nezaustavljivo je govorila dalje. "Mislimo da su prozorčići prozirni uglavnom za infracrveno svetlo, ali očito propuštaju i vidljivi deo spektra, u izvesnoj meri. Unutrašnja voda je, izgleda, vezana u neki oblik alkohola, što je prirodni antifriz. Mora da preko noći zapadaju u hibernaciju, kao i kad god temperatura padne toliko nisko da im se natifriz kristališe, a onda ponovo postaju aktivni kad se temperatura podigne i antifriz se otopi. To je jasno! To je stvarno! Pogledaj i sam!"
     Ilona je uspela da malo pomeri stolicu, kako bi Džejmi mogao da se nagne nad mikroskop. Ugledao je smešu boja, purpurne kružne oblike prepletene sa svetloplavim nitima.
     "Mislio sam da su narandžasti."
     "I jesu", tiho je rekla Ilona. "Obojile smo ih za mikroskop."
     "Primaju boje isto kao i zemaljska tkiva!" Žoana je još bila uzbuđena. "Polarizuju svetlost isto kao zemaljski organizmi! Mora da se sastoje od istih nukleinskih kiselina i proteina!"
     "Prerano je da se to kaže", šapatom ju je ispravila Ilona.
     Džejmi je još piljio u mikroskop. Marsovski organizmi. Živa bića na Marsu.
     "Baš kao korasti talusi na Antarktiku", čuo je Žoanin glas. "Vidiš li spoljašnji korteks, a ispod njega nakupine algi?"
     "Ono crveno?"
     "Da", čak se i drhtavo nasmejala. "Ono crveno. To je živo, Džejmi."
     Ispravio se kako bi dao Konorsu priliku da zaviri u mikroskop.
     "To je život, Džejmi", govorila je Žoana, umorno, ali trijumfalno. "Doduše, samo lišaj koji je skoro uvek u hibernaciji. Ali živ je i raste na Marsu."
     "Uspeli smo!" Uprkos zamoru, i u Iloninom glasu osećala se radost. "Našli smo život na Marsu."
     "Izgleda da jeste", rekao je Džejmi. Utroba mu je drhtala. Bio je opčinjen otkrićem.
     Konors se iskezio ženama. "Za ovo vam sleduje Nobelova nagrada."
     "Da, da", odgovorila je Žoana. "Verovatno ćemo je dobiti. Ali zar je to važno? Sada ništa nije važno. Našli smo ono zbog čega smo došli! Šta god da se sada desi, više nije važno."
     Ilona se iznenada svom težinom oslonila o Džejmijevo rame. Osetio je kako se opustila i skljokala. Napolju se čulo kako peščana oluja peva svoju pesmu.









ZEMLJA
     VAŠINGTON: Kada je vest stigla, Edit je stajala kraj Alberta Brumada.
     Upravo su se vratili u kuću posle večere u Džordžtaunu. Edit je nagonski znala da će Brumado sada pokušati da joj se približi. Jedino još nije znala kako će ona reagovati. Brumado je bio ljubazan, mudar, nežan, pa čak i ljubak na neki stidljiv, dečački način.
     Kakav bi bio u krevetu, pitala se. A nehotice se pojavilo još jedno pitanje: da li Džejmi spava sa njegovom kćerkom?
     No, telefon je prekinuo Brumada baš dok im je sipao po čašicu brendija. Prešao je preko dnevne sobe prepune knjiga i podigao slušalicu.
     "Da, ja sam... Oh, zdravo, Džefri, kako s..." Brumado je naglo prebledeo. "Šta? Zaista? Jesi li siguran?" Brzo je prešao na portugalski. Potom se pribrao i vratio se na engleski. "Da, da, da. Odmah stižem. Čim nađem taksi. Da. Hvala! Hvala što si mi javio! Biću tamo, svakako!"
     Da se nije smešio od uha do uha, Edit bi pomislila da je istraživače na Marsu snašla neka ozbiljna nesreća.
     Pogledao ju je preko sobe. "Našli su na Marsu žive organizme. Moja kćer je načinila otkriće!"
     Edit je podvrisnula na teksaški način, pritrčala mu i čvrsto ga zagrlila. Uzvratio joj je zagrljaj, pa su se poljubili kao stranci u novogodišnjoj noći.
     "Moram da nađem taksi. Čekaju nas u štabu NASA-e."
     "Moram da javim šefu!" rekla je Edit.
     "Svi novinari će biti obavešteni", odgovorio je Brumado, birajući broj drhtavom rukom. "Konferencija za štampu je sazvana za ponoć."
     Dok je on špartao persijskim tepihom, nestrpljivo čekajući taksi, Edit je telefonirala potpredsedniku TV kompanije, u stan na Menhetnu.
     "Dobili ste broj..." počela je poruka telefonske sekretarice.
     Edit je na trenutak osetila razočarenje, a onda je počela da se smeje. Kad se oglasio signal, povikala je u slušalicu: "Edi Elgin je ovde. U prestonici sam, sa Albertom Brumadom, i čim stigne taksi idemo u štab NASA-e. Našli su život na Marsu, čoveče! A ti nisi kod kuće da čuješ vest!"
     Potom je telefonirala u kancelariju. Urednik vesti bio je kod kuće, a žena koja je dežurala u ovo doba noći nije ni čula za Edi Elgin.
     "Ja sam potpredsednikov savetnik", objasnila je Edi.
     "Pa?"
     "Imam vest. Moram da pošaljem izveštaj direktno iz Vašingtona. Najhitnije."
     "O čemu je uopšte reč?"
     "Najveća vest u istoriji televizije, dušo!"
     "Stvarno?" Glas je bio ledeno sumnjičav.
     Edit je odjednom počela da okleva. Uzeće mi vest, shvatila je. Obavestiću ih, a oni će pozvati urednika i dežurnog spikera i ja ću ostati bez vesti.
     "Možete li mi dati kućni broj urednika vesti?" upitala je.
     "Ne." Glatko.
     "Važno je, pobogu!"
     "Ako je tako važno, bolje da mi kažete o čemu je reč."
     Edit je duboko uzdahnula. "Dobro", ljubazno je rekla. "Samo se setite ovog razgovora ujutro, kad vas sve otpuste."
     Prekinula je vezu i pogledala Brumada. "Je li taksi stigao? Imam li još minut da odem u kupatilo?"
     Tokom devedeset minuta između dolaska u štab NASA-e i početka konferencije za štampu, Edit je napunila četiri trake za mali kasetofon, razgovarajući sa ljudima koji su se okupili da piju šampanjac i puše cigare. Ne samo da je bila jedina žena na improvizovanom prijemu, nego je bila i jedini novinar među osobljem 'Projekta Mars'.
     Konferencija za štampu bila je toliko posećena da im je bio potreban najveći amfiteatar u zgradi, čak i u ponoć. Televizijske ekipe su se gurale za najbolja mesta napred. Svetlo je bilo zaslepljujuće, ali izgleda da to nikome nije smetalo. Masa mikrofona i kasetofona bila je natrpana na dugačak sto za kojim su se okupili nasmešeni čelnici NASA-e, rukujući se međusobno, blistajući od ponosa. Alberta Brumada su posadili u sredinu.
     Edit je sela na stolicu na rasklapanje uza zid, odmah kraj izlaza za slučaj opasnosti. Smešila se sama za sebe. Imala je priču, a nastaviće da sakuplja detalje o ljudskom uglu gledanja na ovu fantastičnu noć. Čak i ako bude morala da završi posao u krevetu sa Brumadom. To možda i neće biti loš kraj ovakve noći, pomislila je.
     Iako je sedokosi predstavnik NASA-e zvanično saopštio vest novinarima iskolačenih očiju, uglavnom je govorio Alberto Brumado. Uvek je bio duša 'Projekta Mars', a sada je dobio svoj sat trijumfa. Njegovo nasmešeno, trijumfalno lice i glas emitovani su širom sveta.
     Život na Marsu.
     Dok je Brumado srećno odgovarao na bezbroj novinarskih pitanja, niko nije primetio da lekar zadužen za medicinska pitanja projekta sedi na samom kraju niza službenika NASA-e, umoran i mračan. Niko mu nije postavio nikakvo pitanje. Niko nije obratio pažnju na njega. Što je bilo baš dobro, pošto je ionako bio rešio da ćuti, bez obzira na sve. Nije bio tip osobe koja će pokvariti veliko slavlje.









SOL 37: VEČE
     Dr Jang Mejlin je prezrivo frknula na podatke prikazane na ekranu. Potom je odgurnula stolicu, ustala i otvorila harmonika-vrata od ambulante.
     Dr Li je bio u komandnom odeljku, naravno, zauzet trokrakim razgovorom sa ekipom u Titonijumovom Rascepu i kontrolom misije u Kalinjingradu.
     Znači, našli su život na Marsu, rekla je u sebi dr Jang. I svi su bolesni, možda i umiru. Da li je to povezano? Ne, nemoguće, pomislila je.
     Hodnik je bio prazan i tih, osim zujanja mašina. Svi su se nalazili u komandnom odeljku. Niko ne obraća pažnju na medicinski problem. Niko ne obraća pažnju na mene.
     Kada je stigla u komandni odeljak, dr Li je sedeo za komunikacionim pultom. Svi ekrani bili su uključeni. Alberto Brumado blistao je na glavnom ekranu, a ostali su prikazivali glavešine iz Kalinjingrada, Hjustona i najverovatnije Tokija. Sve sami muškarci. TV veza sa ekipom u roveru bila je poremećena zbog oluje, ali Žoana Brumado bila je na radiju, pokušavajući da odgovori na masu pitanja.
     Divna je, pomislila je dr Jang, a još je i kćer Alberta Brumada. Sada je našla život na Marsu. Nalazi se u središtu pažnje, svi je žele. Ja sam samo nekakav lekar, donosilac loših vesti. Nikakvo čudo što žele da me zanemare.
     Zna li Brumado da mu je kćer bolesna? Najverovatnije ne zna. Kontrorla misije, naravno, zna, ali zasad se ponašaju kao da je pošast koja je pogodila ekipu na tlu samo običan grip.
     A više je od gripa. Dr Li je bila sigurna u to.
     Šta ako ima marsovskih organizama u vazduhu? Ako ima virusa ili mikroba, toliko sitnih ili toliko različitih da su izmakli pažnji prilikom analize vazduha? Šta ako mogu da zaraze ljudske ćelije?
     Odmahnula je glavom, od čega joj se razletelo pramenje tamne kose. Glupost! Tuđinski organizmi ne mogu da utiču na zemaljske ćelije. Metabolizam bi im bio potpuno drugačiji.
     Pa ipak, po onome što je uspela da vidi od bića nalik na lišaj koje su našle Brumado i Malater, neverovatno liče na zemaljske organizme. Moraju podvrći analizi njihov DNK, smatrala je dr Jang. Kao i celokupnu hemiju.
     Marsovska kuga. Sama ideja bila je suviše nestvarna da bi je ozbiljno razmotrila. To je neverovatno kao... kao - osetila je da je protresa drhtaj - kao da nekog pogodi meteoroid.
     A onda je shvatila da se nalazi u vratima svemirskog broda na orbiti oko Marsa, propinjući se na prste kako bi videla nešto preko ramena gomile okupljene oko vođe koji je upravo primao čestitke od direktora 'Projekta Mars' što je uspeo da nađe prve vanzemaljske oblike života koje je čovečanstvo ikada otkrilo. Šta se sada može smatrati nestvarnim? Šta je verovatno, a šta neverovatno?
     Kako svi izgledaju srećni. Čak i Li, čovek-strašilo koji nikada ne dozvoljava sebi da se opusti, veselo se smeši na brojne ekrane oko sebe. Svi čestitaju jedni drugima, muškraci muškarcima, kao matori atletičari koji su upravo postigli neočekivanu pobedu, uvereni da će im ovo otkriće osigurati budućnost.
     Ali neće biti tako ako ljudi na tlu pomru. To će ih sve užasnuti. A oni umiru. Uprkos Ridovim uveravanjima, podaci pokazuju da nešto onesposobljava sve muškarce i žene na površini Marsa. Postaju sve slabiji. Polako umiru.

     Bio je to naporan dan. Uprkos iscrpljenosti i bolovima, četvoro u roveru proveli su čitavo popodne razgovarajući radiom sa kupolom, sa Lijem i ostalim naučnicima na orbiti, sa kontrolom misije u Kalinjingradu i Hjustonu, i konačno sa direktorima projekta u Moskvi, Vašingtonu, Tokiju i još šest glavnh gradova Zemlje.
     "Mogli smo misliti da će se TV veze baš sada prekinuti", gunđao je Konors.
     TV antena je još bila zaglavljena na pola puta i stoga beskorisna. No, rezervna radio-veza je funkcionisala, mada su zbog smetnji usled oluje glasovi iz orbite zvučali tiho, puni pucketanja statičkog elektriciteta.
     Žoana je uz pomoć kompjutersog modema i telefaksa prenela sve podatke - i sve fotomikrografije - koje su ona i Ilona izvukle iz lišaja. Ilona se sada odmarala na svom ležaju; pošto mu se bukvalno onesvestila u rukama, Džejmi je rasklopio ležaj i naterao je da pokuša da zaspi.
     Odavno se smračilo kad su se radio-razgovori završili. I dalje bi razgovarali, ali Džejmi je molio da prekinu, kako bi mogli da jedu i odmore se za naredno jutro. Dr Li je odmah shvatio šta je posredi.
     "Ja ću preuzeti sve pozive dok ne budete spremni za jutarnji posao", rekao je.
     Nisu ni pomenuli bolest pred glavešinama iz najvećih gradova sveta. A nisu je pomenuli ni iz kontrole misije, mada su znali u kakvom su stanju. Niko nije hteo da pokvari trenutak trijumfa.
     Sada je svo četvoro sedelo oko uskog stola, raspoređeni kao i obično: muškarci na jednoj klupi, žene na drugoj. Ilona je izgledala nešto bolje posle nekoliko sati sna; no, i dalje je bila bleda i ćutljiva. I Žoana je bila ispijena, napeta, sa teškim podočnjacima i upalih obraza.
     Konors je bio napadno veseo, kao da se ne usuđuje da ne pokaže dobro raspoloženje. No, Džejmiju se činilo da su mu pokreti sporiji nego obično, usiljeni, i da teško diše.
     "Treba da nazdravimo", rekao je astronaut, ustavši i uputivši se ka frižideru u kuhinji. "Zbog otkrića vanzemaljskog života."
     Džejmi je bio bolan i otupljen. Konorsovo lažno oduševljenje išlo mu je na živce, ali oćutao je.
     "Prokletstvo! Ovde nema ničega čime bi se moglo nazdraviti", mumlao je Konors, razgledajući unutrašnjost frižidera.
     "Ima li soka od pomorndže?" upitala je Žoana.
     "Da. Ostalo je oko pola litre."
     "Pa, da uzmemo to", predložio je Džejmi.
     "Sok od pomorandže?"
     "Pravićemo se da u njemu ima i votke."
     I tako su nazdravili sokom od pomorandže. Jedva. Iloni i Žoani. Otkriću života na Marsu. Neporecivoj činjenici da Zemlja nije jedina planeta koja je iznedrila život. Nobelovoj nagradi koju će dve žene dobiti.
     "Oh, mislim da se za ovo ne dodeljuje Nobelova nagrada", rekla je Žoana.
     "Šališ se", pombunio se Konors. "Za otkriće vanzemaljskog života?"
     "Nema takve kategorije Nobelove nagrade", objasnila je Žoana. Potom se malo zamislila. "Osim ako Švedska Akademija nauka ne odluči da malo rastegne pojam medicine i fiziologije."
     "Ili hemije", dodao je Džejmi.
     "Možda će otvoriti novu kategoriju", ponadao se Konors.
     Ilona mu se bledo nasmešila. "Ne znaš ti Šveđane, Pite."
     Potom su počeli da jedu. Večera je polako odmicala. Džejmi je shvatio da ih sad hvataju posledice. Opuštanje posle velikog uzbuđenja zbog otkrića i uspeha.
     Pa, našli smo život na Marsu, pomislio je. Kladim se da će sutra televizija biti puna šala o Marsovcima.
     Noge su ga bolele kao da je pretrčao maraton. Bio je iscrpljen. Zavalio je glavu i upitao se koliko su zaista bolesni i koliko brzo će se oporaviti. Činilo mu se da je svima sve gore, a ne bolje.
     Iz kabine se oglasilo zujanje radija, od čega se Džejmi sav zgrčio.
     "Mora da je Voznesenski", pretpostavio je Konors. "Ja ću se javiti."
     Astronautu je zaudaralo iz usta. Šta je to večeras jeo, upitao se Džejmi. I zašto ne isključi to prokleto zujanje? Buka mu je smetala kao zubarska bušilica.
     Džejmi je takođe ustao i bez reči počeo da sakuplja posuđe. Primetio je da niko nije pojeo više od pola obroka, samo je sok od pomorandži popijen. Mnogo nazdravljanja, pomislio je. Baš dobro što nismo imali votke da dodamo.
     Žoana je ustala da mu pomogne. Ilona je ostala skljokana na klupi, staklastih očiju. Strašno joj je loše, pomislio je Džejmi, zagledan u njeno bledo lice. Vetar je napolju još zavijao, kao ukleta duša napuštenog ljubavnika.
     Hoćemo li pomreti ovde? Džejmi se trgao od iznenadne pomisli. No, odmah je nastavio. Pa šta? Ovo nije loše mesto da se umre. Postigli smo ono zbog čega smo došli. Možda Mars želi naše živote u zamenu za svoju najveću tajnu. Poštena razmena, život za život.
     Ali Mars je blag svet, odgovorio je samom sebi. Isprva može da izgleda grub i strašan, ali, zapravo, je miran i blag. Duboko u umu javio mu se još jedan glas. Samo dok ti ne nestane vazduha, rekao je. Ili dok ti se ne ošteti skafander. Onda ćeš videti kako je to blag svet.
     Konors se vratio za sto dok je Džejmi slagao tanjire na gomilu.
     "Mihail kaže da ćemo sutra ujutro imati konferenciju za štampu. Sve nacije će učestvovati. Svaki prokleti novinar sa Zemlje želi da nas intervjuiše. Moraću odmah ujutro da iziđem napolje i sredim TV antenu. Žele da nas vide."
     "Oh, Bože, ne ovakve", jeknula je Ilona.
     "Kaži im da ne možemo da popravimo antenu", rekao je Džejmi.
     Konors umalo da odmahne glavom, ali se na vreme predomislio. "Moram da probam, čoveče. Osim toga, ionako bih sutra morao napolje, da vidim koliko smo zatrpani peskom i ima li još neke štete na roveru."
     "To znači da i ja idem napolje", rekao je Džejmi.
     "Ne. Biće dovoljno da samo obučeš skafandar. Ako bude potrebe, izići ćeš napolje za minut."
     "Ali propisi..."
     "Propisi dozvoljavaju da astronaut iziđe iz vozila sam, pod uslovom da unutra ostane rezerva, spremna da iziđe u slučaju nevolje. Samo vi, siroti naučnici, ne smete napolje na svoju ruku."
     Konors je pokušavao da bude vedar, ali Džejmi je osećao da ga polako obuzima bes.
     "Oh, da", setio se Konors. "Rid želi još jedan niz testova: temperaturu, pritisak, puls, a osim toga - najbolje dolazi na kraju - još uzoraka krvi."
     "Ne opet", pobunila se Ilona.
     "Sad kad znamo da na Marsu postoji život, možda smo dobili neku marsovsku zarazu", rekao je Konors. "Imamo još jednu brigu."
     "Ja ću prva", rekla je Žoana, trudeći se da ustane od stola.
     "Da ti pomognem", rekao je Džejmi.
     U roveru se nije moglo usamiti, ali su barem medicinske testove mogli da vrše u laboratoriji, dok su Ilona i Konors ostali u prednjem odeljku. Laboratorija je delovala prijatno dok su sedeli jedno do drugog. Svetlela je samo jedna traka na plafonu, bacajući prigušene senke preko opreme koju su ranije koristili i ublažavajući bore urezane u Žoanino bledo, nespokojno lice. Vetar se napolju i dalje čuo, ali ovde u laboratoriji bilo je gotovo prijatno.
     Džejmi ju je ostavio da sedi dok je po medicinskom ormančetu tražio traku za merenje pritiska, termometarske folije i potkožne igle. Pažljivo joj je izmerio temperaturu, pritisak i puls. Sve je bilo nešto više od normale.
     Dok joj je čistio podlakticu da bi uzeo krv, Džejmi je progovorio. "Nisam ranije pomislio na to, ali ako postoji marsovski lišaj mora biti i drugih marsovskih organizama."
     Žoana je ozbiljno klimnula glavom dok je stezala pesnicu. "Da. Lišaj nam može izgledati kao niži oblik života, ali je veoma složen u poređenju sa protozoama ili kolonijama algi."
     Džejmi je mrzeo igle. Bilo mu je gotovo muka kad vidi da nekome ubadaju iglu. Stajalo ga je napora da sačuva mirne ruke dok je zabadao iglu u ispupčenu venu na unutrašnjoj strani Žoaninog lakta. Uspeo je iz prve. Žoana se samo malo trgla.
     "Znači, zaista postoje marsovski mikrobi", nastavio je dok joj je uzimao krv. "Bakcili, virusi i sve to."
     "Mora ih biti. Lišaj ne može biti jedini oblik života na planeti. Mora postojati makar primitivna ekologija."
     "Pa, zašto onda ništa nismo našli?" Polako je povukao klip šprica.
     Žoana je gledala kako se špric puni tamnom krvlju. "Ili ne postoji ništa izvan kanjona, ili smo ih i našli, ali ih nismo prepoznali."
     Džejmi joj je pritisnuo flaster na ranicu i savio joj podlakticu.
     "Znači, sve one analize vazduha i tla..."
     No, Žoana je već mislila na nešto drugo. "Džejmi, na Zemlji postoje slojevi oksida gvožđa koje su stvorile drevne bakterije. Šta misliš, da li je moguće da su oksidi gvožđa na površini Marsa posledica biološke aktivnosti?"
     Žmirnuo je na novu zamisao. "Sva prašina, po čitavoj planeti?"
     "Nakupljana milionima godina. Stotinama miliona."
     "To bi objasnilo zašto je gvožđe još na površini", naglas je razmišljao Džejmi. "Zašto nije potonulo ka jezgru; zašto planeta nije diferencirana kao Zemlja."
     Potom ju je pogledao u umorne oči. "Time bi mnogo šta moglo da se objasni, možda. Nikad nisam ni pomislio na mogućnost da je ovde biologija uticala na geologiju."
     "A moguće je", rekla je ona.
     "Možda."
     Tek tad je shvatio da u podignutoj ruci drži špric pun njene krvi. Pažljivo je istisnuo krv u kratku epruvetu automatskog analizatora. Nalazio se u uglu radnog stola, sav od nerđajućeg čelika i staklenih epruvetica, manji od aparata za kafu pod kupolom i sav je blistao, toliko je bio nov. Nisu ni pomišljali da će morati da ga koriste.
     "Kako se osećaš?" upitao je dok je ukucavao Žoanino ime i tačno vreme u medicinski kompjuter.
     Pokušala je da se nasmeši. "Preživeću, valjda."
     I njoj je zaudaralo iz usta. Džejmi je pretpostavio da ni njegov dah nije sladak kao ruža. Malo se odmakao od nje. "Šta je to, do đavola? Od čega smo se razboleli?"
     "Toni će već utvrditi", tiho je rekla. "On je odličan lekar."
     "Da. Na kraju će se zvati Ridova marsovska groznica."
     "Ali mi nemamo groznicu", podsetila ga je Žoana.
     "Ti je imaš", odgovorio je. "Temperatura ti je mala, ali ipak povećana."
     Džejmi je uneo dobijene nalaze u medicinski kompjuter, koji je automatski prenosio podatke u brodove na orbiti, a odatle u kupolu. Uključio je analizator; osim što se upalila zelena svetiljkica, ničim nije pokazivao da radi. Njegovi rezultati Žoanine krvi takođe će biti automatski preneti preko kompjuterske veze.
     Žoana nije ustala, nego ga je povukla za rukav.
     "A sad ja tebe."
     Pogledao je naniže ka njoj. "Da li se osećaš dovoljno dobro..."
     "Ma, neću ti ispustiti svu krv, Džejmi", rekla je. "I dalje sam sposobna da obavljam jednostavne poslove kao što je zabijanje igle u nečiju ruku."
     Džejmi je, oklevajući, zasukao rukav.
     Dok mu je stavljala traku za merenje pritiska, Džejmi je sam namestio na čelo termometarsku foliju.
     "Pitanje je", zamišljeno je govorila Žoana, "da li je lišaj najviše što Mars može da ponudi ili postoje preživeli primerci složenijeg života koji je inače izumro?"
     Džejmi se oslonio o radni sto dok mu je očitavala pritisak.
     "Možda je ona kamena formacija zaista selo?" upitao je.
     "Nismo našli nikakv dokaz postojanja inteligentnog života, Džejmi. Ja sam samo pomislila..."
     "Postoji ono lice uklesano u stenu u području Acidalije."
     "Oh, Džejmse! Ne veruješ valjda u to!"
     Slagnuo je ramenima. "Sad kad znamo da na Marsu ima života, ko zna u šta treba verovati?"
     "Da je nekada bilo inteligentnih Marsovaca?" Žoana je posegnula za novom iglom.
     Džejmi je odvratio pogled od blistavog metala. "Planeta je stara milijardama godina. Dovoljno vremena da se razvije inteligencija - i potom da nestane sa promenom klime."
     Žoana je odmahnula glavom dok mu je stavljala podvez nad laktom. "Ali nema nikakvih dokaza, nikakvih ostataka civilizacije, nikakvih ruševina."
     "Sve je pokriveno zbog peščanih oluje." Stezao je pesnicu. "Osim mog sela gore u litici. Možda ima više... joj!"
     "Izvini." Promašila je venu. Krv je potekla tek iz trećeg pokušaja.
     "Za tebe se sad sve menja, zar ne?" upitao je Džejmi.
     "Kako to misliš?"
     "Našla si život. Sada si čuvena. Bićeš čuvenija od oca."
     Žoana je zatreptala. "Nisam razmišljala o tome. Kad se budemo vratili..."
     "Nećemo moći da se vratimo u normalan život. Barem ti nećeš moći."
     "Ni ti", rekla je. "Da nije bilo tebe, nikada ne bismo dospeli ovamo."
     "Ti si ispunila najveće nade svog oca", rekao je Džejmi, što je nežnije mogao. "Ne moraš više da ga se plašiš."
     "Ja se ne plašim oca!"
     "Mislio sam, sad će te pustiti na miru."
     Dugo ga je gledala u oči, uznemirena. I nesigurna. "A i ja ću morati da pustim njega na miru."
     "Da." Džejmi je klimnuo glavom uprkos glavobolji. Nijedno od njih nije se smešilo.
     Potom je došao red na Konorsa i Ilonu da pređu u laboratoriju, a Žoana je otišla u kupatilo da se spremi za spavanje. Džejmi, suviše nemiran da uopšte i pomisli na san, otišao je u pilotsku kabinu. Oluja je napolju i dalje besnela, pa je noć bila tamnija od svih koje su do sada videli na Marsu. Provirio je kroz termalni štit, ustanovio da se ništa ne vidi, a onda ga je ponovo spustio.
     Nije osećao strah zbog oblaka peska koji su leteli napolju. Džejmiju su se činili kao da ih obavijaju meki, paperjasti oblaci; nije osećao udare grubih čestica peska koje bi mogle da izgrebu i metal. Mogao bih da iziđem napolje kad bih morao, čak i usred oluje, pomislio je. Možda bi čak bilo i zabavno.
     Kada će se ovo zavšriti, upitao se. Možda bi trebalo da pozovem Tošimu i upitam kakva je prognoza. No, brzo se predomislio. Što da se trudim? Završiće se kad se završi, bez obzira na to šta meteorolog bude rekao. Opipavši umirujuće kameno obličje medveda u džepu, Džejmi je zaključio da bi bilo glupo požurivati stvari. Pogotovo stvari nad kojima nemaš kontrolu. Sačekaj kraj oluje. Sačekaj kraj svih oluja.
     Bio je umoran, do kostiju, ali i suviše napet da bi legao. Kao dete pred Božić. Bio je toliko umoran da je jedva držao oči otvorene, ali i suviše uzbuđen da bi pošao na spavanje.
     Konors i Ilona dugo su se zadržali u laboratoriji. Da li se ona opet bavi svojom zabavom? Pa, ako Pit može da se napali kad mu je tako loše kao što izgleda, svaka mu čast. A što se Ilone tiče - tu se gotovo nasmejao - ona je kao stara dobra poštanska služba: ni kiša, ni oluja ni tamna noć ne mogu je zaustaviti.
     Prevukao je dlanom preko strnjike na obrazima. Možda bi trebalo da se obrijem. Ako sutra sredimo antenu, pojavićemo se na TV, pa bi barem trebalo da pokušam da izgledam pristojno. S druge strane, možda ću obrijan izgledati gore nego sa četvorodnevnom bradom. Možda. Li ne želi da se zna da smo bolesni. Brumado sigurno zna kako je njegovoj kćerki i svima nama, ali svakako ne želi da to dopre do javnosti. Svi bi poludeli. Marsovska groznica. Sve što smo postigli iščezlo bi istog časa kad bi posumnjali da neko od nas ima makar i kijavicu. Shvatio je da na Zemlji ima ljudi koji bi se plašili života sa Marsa. Pomisao na život na drugim svetovima uništila bi njihovo prijatno samopouzdanje, verska ubeđenja, pogled na Vaseljenu. Ili još gore. Manijaci za leteće tanjire mora da lude! Očekivaće u najmanju ruku invaziju sa Marsa. Džejmi se iznenada trgao i strašno rastužio.
     Odsutno, zamišljen, nagnuo se preko kontrolne ploče i uključio prednja svetla na roveru. Opet je provirio ispod termalnog štita i ustanovio da se na sivkastom svetlu farova ne vidi ništa, samo nedefinisani sivkasti sjaj nalik na gustu, pokretnu maglu. Marsovski vetar zapevao je svoju beskrajnu pesmu, mada je sada delovala nešto dublje nego ranije. Je li to dobro ili loše? Nije znao.
     Sutra će nas naterati da se vratimo, pomislio je. A da se nismo ni približili selu na litici. Reći će da smo suviše bolesni da nastavimo i nateraće nas da se vratimo pod kupolu.
     Džejmi je znao da je to pravilno. Četiri života zavise od toga. No, dok je virio u mlečno sive oblake koji su hitali kraj rovera, pitao se postoji li način da ih navede da pristanu na dalji put umesto povlačenja.
     Mogao bih i pešice, pomislio je. Mogao bih da odem donde peške i da pogledam, da se popnem na liticu i da položim dlanove na selo. Mogao bih to.
     A onda bih umro. Nema načina da se vratim nazad; skafander ne može da me održi u životu toliko dugo. Ali barem bih mogao da stignem tamo i pogledam. To ne bi bilo loše mesto da se umre. Možda mi je san baš to poručivao.

     Ni Toni Rid nije mogao da spava.
     Otišao je u svoju sobicu, naravno, baš kao i ostalih sedmoro, kada se rasveta pod kupolom automatski smanjila za noć. Voznesenski je zahtevao da se tačno drže plana misije, osim u slučaju ozbiljne opasnosti, a Mihail Andrejevič je postajao još veće zakeralo nego ranije, mračan i gunđav, kako ga je bolest obuzimala.
     Čim je čuo da Rus hrče, kao traktor koji vozi tamo-amo, Rid je ustao i odšunjao se u ambulantu. Kupola je u mraku delovala hladno. Rid se nije usudio da upali svetlo dok je prolazio pored laboratorija. Stigao je do ambulante, čvrsto zatvorio vrata, napipao put do stola, seo i uključio kompjuter. Mali ekran je narandžasto zasvetlucao, kao vesela vatrica.
     Svi umiru, bilo je jasno Ridu. Svi umiru i očekuju od mene da ih spasem. A ja ne znam šta da radim! Pogledao je opet podatke sa poslednjeg pregleda. Nije uočio ništa novo. Ništa što bi ponudilo makar nagoveštaj odgovora na pitanje šta ih je napalo.
     Toni je zurio u ekran i odmahivao glavom. On se osećao odlično: malo umoran, očiju upaljenih od previše posla, ali inače mu je bilo dobro. Nije imao nijedan od simptoma na koje su se ostali žalili. Kako je to moguće, upitao se. Svi jedemo istu hranu, udišemo isti vazduh. A eto, oni su svi bolesni, i u roveru i pod kupolom. A ja nisam.
     Rid se zavalio u paučinastoj stolici, zatvorio oči i prepleo prste preko grudi. Misli, čoveče, frknuo je na sebe. Upotrebi taj svoj mozak i misli.
     Prva mogućnost: I oni u roveru i ovi pod kupolom su bolesni. Prema tome, ne može biti u pitanju infekcija onim životnim oblikom koji su našli u kanjonu.
     Da, tačno. Ali može li biti u pitanju neki zarazni organizam u vazduhu? Mada, teorijski, marsovski paraziti ne mogu nikako da napadnu posetioce sa druge planete, može li u vazduhu postojati neki veoma prilagodljivi virus? Znamo da na Marsu ima života. Šta ako ima i organizama koji lebde u vazduhu?
     Rid je odmahnuo glavom, pokušavajući da odbaci ideju. Testirali smo vazduh. Monik ga je analizirala svim mogućim aparatima koje imamo. Voznesenski je proveravao prečistače vazduha. Nisu našli ništa. A vazduh pod kupolom je isti kao zemaljski, ni nalik na marsovski. Svaki marsovski organizam smesta bi uginuo od visoke koločine kiseonika.
     Pa ipak - nemamo elektronski mikroskop. Neki virus mogao je da izbegne Monikine testove, pogotovo što ne znamo tačno za čim tragamo. Možda oni vole kiseonik. A mi nismo bili dosledni: veoma smo pazili da ne zagadimo marsovsko tle ili uzorke vazduha našim mikrobima, zar ne? Ako glavešine zaista veruju u tu teoriju, zašto bi se brinuli da ćemo zagaditi Mars?
     Ovo naprosto nema nikakvog smisla, pomislio je Rid. Ako nas je zarazio neki marsovski organizam, zašto nije zarazio i mene? Zašto sam ja zdrav dok svi ostali umiru?
     Prvi put otkako pamti, Toni Rid se osetio kriv. I nesposoban.
     Takođe je bio i strašno uplašen. Ali to osećanje je poznavao čitavog života.

     Dr Jang Mejlin je spavala, ali nemirno. Mučio ju je san. Košmar. Nekada je bila stažista u svom rodnom gradu, Vuksiju. Čitavu oblast zahvatila je velika glad. Ulice su bile toliko pune leševa da su ljudi nosili namirisane maske od gaze kako bi izbegli zadah truljenja.
     Dr Jang je bila u bolnici, na odeljenju prepunom beba koje su plakale. Sve su imale mršave udove i nadute trbuhe. Iako su ih hranili onim što je stizalo od Crvenog Krsta, stalno su umirale.
     Ona je vodila ljubav sa lepim doktorom iz Pekinga, ali nije mogla da mu se potpuno prepusti jer je čula bolni plač beba kroz tanku zavesu koju su navukli oko kreveta. Doktor se sutra vratio u Peking, a da se nije ni pozdravio sa njom. A bebe su nastavile da plaču i cvile. I da umiru.
     Ne umiru od pothranjenosti, znala je dr Jang. I još dok je to govorila sebi, san se menjao i varirao: bebe su postale astronauti, a bolničko odeljenje pretvorilo se u kupolu na crvenoj površini Marsa.
     Bila je potpuno bespomoćna. Zašto umiru? Moj je posao da ih spasem, da im pomognem, da ih održim u životu i da im vratim zdravlje. Moj posao je da se setim. Da se setim.
     Naglo se uspravila na krevetu na orbiti, sasvim budna istog časa.
     Ali nije mogla da se seti šta je san pokušavao da joj kaže.









ZEMLJA
     VAŠINGTON: Edit je gledala kroz hotelski prozor, čvrsto pritiskajući slušalicu na uvo.
     "Otpuštena si, Edi", ljutito je rekao promukli glas Hauarda Frensisa.
     Prvo što je pomislila bilo je: odoše moji plaćeni troškovi...
     "Ali zašto ja?" upitala je. "Pokušala sam da te nađem..."
     Frensisov glas škripao je od besa. "Imala si prokletu priču sat i po pre bilo koga drugog i zadržala si je za sebe! Mogli smo je emitovati pre svih drugih mreža, čak i pre CNN, da si obavila posao kako treba!"
     "Pokušala sam da vas nađem. Pokušala sam da nađem urednika vesti, ali neka glupa kučka me nije pustila."
     "Ona je pomoćnik urednika, pobogu! Trebalo je da joj kažeš!"
     "Prisvojila bi moju vest."
     "Pa šta? Mreža bi prva imala najveću vest svih vremena!"
     Koga briga za mrežu, pomislila je Edi. "Pokušala sam da joj objasnim koliko je važno. Nije htela da veruje. Čak i da sam joj rekla o čemu je reč, sigurno bi mislila da sam nekakav ludak."
     "Zaboga, Edi, i meni se ljulja fotelja. Biću srećan ako me ne otpuste!"
     "To bi bilo baš šteta", ledeno je rekla Edit. Nadam se da će vas sve pootpuštati, dodala je u sebi kad je prekinula vezu.
     Kasnije tog jutra, kad ju je Alberto Brumado pokupio na putu ka štabu NASA-e, Edit mu je saopštila loše vesti.
     "Pa", rekao je, osvrćući se po blistavom predvorju hotela, "pretpostavljam da bi mogla da se preseliš kod mene."
     Edit je nehotice podigla obrve.
     Brumado se dečački nasmešio. "Na gornjem spratu kuće postoji apartman za goste. Bila bi potpuno izdvojena. Nisam mislio da predložim ništa više od toga."
     Edit mu je uzvratila osmehom. "Drago mi je, Alberto. Svakako mi je potreban stan - dok ne nađem posao."
     "Možda bih i tu mogao da ti pomognem. Imam dosta poznanika u industriji vesti."
     Edit je shvatila koliko je Brumado zaista vešt. Vodio je računa o tome da se zna kako su mu novinari samo poznanici, a ne i prijatelji.









SOL 38: JUTRO
     Džejmi se probudio dosta pre zore. Vetar je stao! Nepomično je ležao i osluškivao. Mora da se oluja završila. Nije čuo vetar, nikakav zvuk u mračnom roveru osim Konorsovog isprekidanog hrkanja i tihog šuškanja dok se Žoana okretala na ležaju iznad njegovog. I stalnog zujanja generatora i ventilatora.
     Polako i tiho se izvukao iz kreveta i otapkao u pilotsku kabinu. Malo je podigao toplotni štitnik. Napolju je još bila mrkla noć. Na Marsu nema vidljive mesečine; njegovi sateliti suviše su sitni da bi bacali mnogo svetlosti na površinu planete. Džejmi je uključio farove rovera. Vazduh je bio čist. Video je liticu kao stoji, siva i neravna, kao avet nekog drevnog praoca.
     Brzo je isključio farove, spustio štitnik i vratio se u krevet, zadovoljan što se oluja zaista okončala. Zavukao se pod tanko ćebe i uskoro ponovo zaspao.
     Sanjao je Žoanu, kako hoda sa njim pustinjom, obučena u običnu odeću. Nije mogao da razabere je li pustinja na Zemlji ili Marsu. Na horizontu je sijao grad, beo i svetlucav pod vrelim Suncem. No, ma koliko dugo da su hodali, grad se nije primicao. Satima su išli, umorni, žedni, znojavi, ali blistavi neboderi ostajali su samo nada u daljini. Postajali su sve slabiji. Žoana se onesvestila i pala mu u ruke, odjednom naga. Oboje su pali na vreli pesak, umirući, preslabi da idu dalje.
     Džejmi je u ruci imao amajliju, ali mali kameni medved istopio se pod strašnom vrelinom i istekao mu kroz prste.
     Bacio se za njim, kopajući po pesku da ga nađe, i kada se probudio shvatio je da grebe po čaršavu koji mu se upleo među noge.
     Nervozno je ustao i uputio se u kupatilo pre nego što su se ostali probudili. Obrijao se, prvi put otkako su napustili kupolu. Brijač kao da mu je drao kožu, mada nije bilo krvi. U meni nije ostalo krvi, umorno je pomislio Džejmi. Losion ga je pekao, ali oštar bol gotovo mu je prijao posle dana tupog, upornog, pulsirajućeg bola koji ga je mučio.
     "Hvala", promrmljao je Džejmi svom sveže obrijanom licu u metalnom ogledalu kupatila. "To mi je trebalo." Lice koje mu je uzvraćalo pogled bilo je mršavo, crvenih očiju, sa udubljenjima ispod izraženih jagodica. "Pretvaraš se u bledolikog", rekao mu je Džejmi.
     I Žoana je izgledala još umornija, a Ilona je jedva uspela da ustane i stigne do kupatila. Posle doručka u mračnom raspoloženju Džejmi je pošao sa Konorsom napolje, uprkos astronautovim protivljenjima.
     "Konfenerncija za novinare ne može se održati dok ne popravimo antenu", rekao mu je Džejmi. "Zato nema razloga da ostajem unutra."
     Imao je utisak da je astronaut suviše slab, suviše bolan da bi se raspravljao. I Džejmi se jadno osećao, jadno i umorno. Spavanje mu uopšte nije obnovilo snagu. Bolno osećanje koje ga je progonilo već dva dana sada je postalo još gore; svaki mišić ga je boleo.
     Jutarnje magle još su trajale kada su izišli iz vazdušne komore. Kraj njih je promicalo pramenje sive magle, polako kao duhovi pokojnika. Odakle ta vlaga, ponovo se upitao Džejmi. Svakog dana se javlja. Isparava u dodiru sa Suncem, a ujutro se pojavljuje nova. Kako? Zašto?
     Konors nije obraćao pažnju na maglu. "Izgleda da nas čeka malo kopanja."
     Na strani izloženoj vetru, rover je bezmalo do krova bio zatrpan peskom, gotovo zakopan pod prašinom toliko finom i pokretnom da se dizala u oblačićima kad bi ljudi u skafandrima stali na nju.
     "Dobro je što je ulaz bio u zavetrini", rekao je Džejmi.
     "Mislim da pesak nije dovoljno težak da zaglavi vrata", rekao je Konors dok su koračali preko prašine, podižući nove oblačiće na svakom koraku. "Kladim se da bismo ih mogli otvoriti guranjem."
     Možda, pomislio je Džejmi.
     Konors se polako, nesigurno popeo lestvicama na prednjem odeljku, postavljenim tik iza pilotske kabine, i počeo da pregleda mikrotalasnu antenu.
     "Baš kao što sam mislio", začuo je Džejmi njegov glas u slušalicama dok je čekao u podnožju lestvica. "Prokleta prašina probila se pod varove... oh, sranje, ne mogu da poverujem šta sam uradio!"
     "Šta? Jesi li dobro?"
     "Jesam. Samo sam, budala, pokušao da oduvam prašinu oko antene."
     Konors je nastavio da gunđa. Džejmiju je trebalo malo vremena da shvati. "Sa kacigom na glavi!"
     "Sasvim sam zamaglio vizir."
     "Uključi ventilator."
     "Već jesam. Raščišćava se."
     Konors je sišao i pošao do spoljašnjeg odeljka sa opremom u potrazi za alatom; trebaće im fina žičana četka i lopata. Za nekoliko minuta očistio je od prašine postolje antene.
     Preko radija su zamolili Žoanu da proveri TV vezu. Videli su kako se antena ispravlja; potom se tanjir polako okretao, dok nije uhvatio položaj matičnog broda nad polutarom. Žoana je javila da je bez problema stupila u vezu sa kupolom.
     "Voznesenski kaže da će konferencija početi za jedan sat, ako možemo dotle da se spremimo", kazala je.
     "Bez problema", odgovorio je Konors.
     Džejmi je gunđao za sebe. Strašno se znojio u skafandru i bio je siguran da se znoji i Konors.
     "Ti sad idi unutra", rekao mu je astronaut. "Ja idem okolo da iskopam jedan točak, pa da vidimo hoćemo li moći da se pokrenemo bez iskopavanja ostalih."
     "Mogu da ti pomognem."
     "Ne, u redu je. Ovo je tako lagano da ga možeš očistiti i peruškom. Ako mi zatreba pomoć, pozvaću te. Možda ćemo sve četvoro morati na kopanje posle konferencije."
     "Siguran si da možeš sam?"
     "Nisam ja junak, Džejmi. Ako mi zatreba pomoć vikaću, ništa ne brini."
     Džejmi se oklevajući vratio unutra. Trebalo mu je mnogo više vremena nego obično da usisa prašinu sa skafandra. Ostavio je kacigu u vazdušnoj komori i prošao kroz prednji odeljak do pilotske kabine. Žoana je sedela na vozačkom sedištu, razgovarajući preko ekrana. Džejmi je prepoznao lice Barta Klajna, američkog astronauta na 'Marsu 2'.
     Klajn mu se iskezio. "Sredili ste antenu, narode", rekao je.
     Džejmi je odgovorio mumlanjem, a onda se obratio Konorsu. "Sve je u redu. Imamo 'Mars 2' na ekranu."
     "Super", zaduvano je rekao Konors. "A ja sam gotovo očistio prednji desni točak."
     Pogledavši Žoanino umorno lice, pa Klajnovu zdravu, vedru sliku na malom ekranu, Džejmi je shvatio koliko njih četvoro mora da su bolesni. Koža mu je gotovo ružičasta, pomislio je.
     Na ekranu se pojavio dr Li i počeo da im daje uputstva o konferenciji za štampu koja će početi za jedan sat. Zamolio je Džejmija da dovede Konorsa nazad pre početka konferencije. Džejmi je uporedio svoj ručni sat sa satom na kontrolnoj ploči, a onda je zamolio Žoanu da preuzme vezu. Vratio se Klajn, a Žoana je počela da ćaska sa njim kao da su stari prijatelji koji pričaju o vremenu.
     Džejmi je primetio da je Žoana obukla novi kombinezon, koralno ružičast, i da se našminkala. Pokušava da prikrije bledilo, pomislio je, pokušava da izgleda dobro pred novinarima. I pred ocem.
     Dok se vraćao, onako u kabastom skafandru, do vazdušne komore, prošao je kraj Ilone. Sedela je na jednoj od klupa i izgledala je iscrpljeno. I ona se našminkala, i čak je vezala jarku maramu oko vrata. Ali i dalje je delovala užasno bledo i slabo.
     Džejmi je pokušao da zvuči vedro. "Spremna da postaneš slavna?"
     Klonulo mu se nasmešila. Nikakva šminka nije mogla da sakrije bol na njenom licu i crvene oči. Ali možda će dobro izgledati pred kamerama. Današnja velika priča biće otkriće života na Marsu, a ne naše fizičko stanje.

     Vremenski jaz za dvostranu vezu između Zemlje i Marsa sada je iznosio preko dvadeset pet minuta, pa je intervju uživo bio potpuno nemoguć. Umesto toga, novinari i kontrola misije su razradili novi sistem. Dvanaest novinara je odabrano iz mase koja se sjatila u Kalinjingradu, Hjustonu, Vašingtonu i drugim prestonicama istog časa kada je objavljena vest o životu na Marsu. Svako od njih nalazio se na nekom drugom mestu na Zemlji. Svako će postaviti po jedno pitanje na koje će odgovoriti istraživači Marsa. Neće biti dodatnih pitanja. Alberto Brumado, u Vašingtonu, ispuniće vreme između pitanja i odgovora komentarima i ćaskanjem sa kontorlom misije, upravom projekta i političarima okupljenim u Kalinjingradu i drugde.
     Mnogi političari došli su da se nađu pred kamerama, željni da se ubace u mašineriju velikog otkrića i da daju intervjue čitavom svetu.
     Džejmi se upitao hoće li među onima koji postavljaju pitanja biti i Edit. Malo verovatno, zaključio je. Ona je nova u kompaniji; nije dovoljno visoko u hijerarhiji za ovako nešto.
     Dve žene sele su u pilotsku kabinu, a Džejmi i Konors stajali su iza njih. Taj sat je Konorsu jedva bio dovoljan da iskopa jedan točak iz prašine i da se dovuče natrag. Skinuo je samo gornji deo skafandra, i stajao je kraj Džejmija još u čizmama i blistavo belom donjem delu, umazanom crvenom pršinom koja je ispuštala prodoran miris ozona, uprkos svom trudu koji je uložio da je usisa.
     Pod kupolom je pred ekranom bio Voznesenski, a na orbiti dr Li. Ljudi sa Zemlje mogli su da razgovaraju sa bilo kojim delom ekspedicije na Mars.
     Pre nego što je konferencija zvanično počela, na ekranu se pojavio Brumado. Čestitao je svojoj kćeri, a Žoana mu je sa ljubavlju zahvalila. Džejmi je bio gotovo ljubomoran na topli osmeh koji je uputila ocu. Kada je poruka konačno stigla do njega, Brumado ničim nije pokazao da je šokiran, čak ni zabrinut zbog kćerkinog izgleda; ona se sva pretvorila u osmeh i nije nijednom pomenula u kakvom su fizičkom stanju.
     Verovatno je suviše uzbuđen da bi to i primetio, pomislio je Džejmi. Možda smo svi suviše obuzeti time što se loše osećamo. Ako se ne vidi na televiziji, zar može da bude odveć strašno?
     Redosled kojim će novinari postavljati pitanja nasumično je odredio glavni kompjuter kontrole misije u Kalinjingradu. Svi su smatrali da je to prigodan, naučni način da se razreši problem prvenstva. Novinar kome je pripalo prvo mesto bio je najuvaženije pero Hongkonga, neverovatno lepa žena sa porculanskom kožom i bademastim očima koje bi nadahnjivale pesnike.
     "Prvo, želim da vam čestitam na najznačajnijem otkriću u istoriji svemirskog doba", rekla je besprekornim britanskim engleskim. Glas joj je bio srebrnasti sopran; gotovo je pevala reči. "Moje pitanje glasi: ko je od vas, zapravo, došao do otkrića i kako ste se osećali kada ste shvatili da ste našli život na Marsu?"
     Žoana se pomalo zbunjeno okrenula ka Iloni, koja je sedela kraj nje. Umesto lica iz Hongkonga na ekranu se opet pojavio Brumado, koji će ispuniti vreme dok njihov odgovor dospe do Kalinjingrada. Jačina zvuka se automatski smanjila na jedva čujan nivo.
     "Na to ću ja odgovoriti", rekla je Ilona, silom se smešeći. "Dr Brumado je prva shvatila da su oblici koje ispituje pod mikroskopom, zapravo, živi. Ona je naš biolog i ona je došla do otkrića."
     "Dr Malater je bila sa mnom", dodala je Žoana. "Radile smo zajedno na uzorcima koje smo prikupili tog jutra. Ja sam samo slučajno bila prva koja ih je stavila pod mikroskop, ali radile smo zajedno na sakupljanju i obradi uzoraka. Morali biste reći da smo ih otkrili zajedno."
     Opet je preuzela Ilona, a njen promukli glas bio je barem za oktavu niži od Žoaninog. "A što se tiče toga kako smo se osećali - to je bio najuzbudljiviji trenutak mog života. Bolji od seksa."
     Ma koliko bila bleda, Žoana je porumenela. "Bilo je veoma uzbudljivo", složila se. "Mislim da u prvom trenutku niko nije mogao da poveruje. A onda, kad smo konačno ubedile sebe da je to stvarno, da je uzorak pod mikroskopom zaista oblik života, zgledale smo se i nismo mogle da kažemo ni reč."
     "Što je za mene veoma neobično", upala je Ilona.
     "Shvatile smo da je to jedno od najveličanstvenijih otkrića u istoriji nauke. Osetila sam... kako se kaže na engleskom? Strahopoštovanje. Da, tako je. Bio je to trenutak strahopoštovanja. Istinskog."
     "Poželela sam da zaigram", rekla je Ilona.
     Ali bila si suviše slaba i umorna da pokušaš, dodao je Džejmi u sebi.
     "Treba svi da zapamtimo", dodala je Žoana ozbiljnijim glasom, "da nismo samo dr Malater i ja došle do ovog otkrića. Dr Votermen je taj koji je shvatio da je ovaj kanjon najverovatnije mesto na kome bi se mogao naći život. Ostali naučnici i astronauti - bez njih ne bismo stigli dovde. Svi učesnici ove velike ekspedicije, svi koji su na Zemlji podržavaju ovu misiju, svi su igrali ulogu u ovom otkriću. Mi smo ekipa, ekipa koja je prešla više od dvesta miliona kilometara da spoji dva sveta. Svako od nas igrao je važnu ulogu."
     Stvarno je očeva kćer, pomislio je Džejmi. Čeka je velika budućnost u politici nauke.
     Pitanja su uglavnom bila površna. Konorsa je neki Francuz, koji se naizgled dosađivao, upitao kako se oseća što je jedini Crnac na Marsu. Astronaut se iskezio i odgovorio jednom jedinom reči: "Sjajno!" Ali čim se na ekranu pojavio Brumado i počeo da razgovara sa nekim političarem, Konors je zagunđao. "Jebeno bedno."
     Kada je došao red na Džejmija, američki novinar ga je pitao kako se osećao kada je pobedio u borbi da se promeni plan misije radi putovanja u Veliki Kanjon.
     Poželevši da je Edit dovoljno ugledna da je mogla da dospe na konferenciju, iznenada željan njenog vedrog osmeha plavuše, Džejmi je odgovorio novinaru sa licem buldoga: "Nije bilo borbe. Imali smo plan misije, ali on je razrađen na Zemlji davno pre nego što smo stigli ovamo. Na sreću, kontrola misije i komandant ekspedicije, dr Li, kao i kosmonaut Voznesenski i moje kolege naučnici - svi su shvatili da treba promeniti plan kako bismo iskoristili sve što se može naći ovde. Bili smo dovoljno prilagodljivi da izmenimo plan, da iskoristimo mogućnost novih otkrića."
     Džejmi je shvatio da boravak na Marsu ima još jednu ogromnu prednost: novinari te ne prekidaju. Niti mogu da te spreče da naširoko pričaš i daš odgovor onoliko detaljan koliko želiš.
     "Još nešto", rekao je, na trenutak zaboravivši umor. "Nismo otkrili samo običan lišaj. Život se ne sastoji od samo jedne žive vrste; to znamo sa Zemlje. Ovde mora postojati čitava marsovska ekologija, lanac živih organizama. Svakako moraju postojati i organizmi jednostavniji od lišaja koji smo našli. Ali zanimljivo pitanje jeste da li postoje složeniji organizmi? Ili ih je možda bilo u prošlosti?"
     Pogledao je Žoanu, koja mu se ohrabrujuće nasmešila. Konors ga je potapšao po ramenu.
     "Ovde, u Velikom Kanjonu, otkrili smo kamenu formaciju koja možda nije prirodnog porekla. To je samo nagađanje, naravno, ali možda su nekada postojali inteligentni Marsovci. Imamo priliku - a to nam je i dužnost - da se vratimo na Mars sa ekspedicijom opremljenom za mnogo duži boravak, koja bi mogla da se pozabavi ovim pitanjima."
     Džejmi je uživao u tome što su Brumadu zasijale oči kada je njegov mali govor konačno stigao do Zemlje.
     Naredni novinar zanemario je pripremljeno pitanje. "Hoćete li da kažete kako je na Marsu možda bilo inteligentnih bića?" upitao je, očiju raširenih u neverici.
     "Da", odlučno je rekao Džejmi. "Možda ih je bilo. Ne možemo zasigurno znati. Mogućnost je vrlo mala, ali - naprosto ne znamo dovoljno o Marsu da bismo odgovorili na to."
     Slika ne ekranu se izdelila, jer su svi prisutni novinari želeli da postave preko reda pitanje o inteligentnim Marsovcima. Brumado je sačuvao red samo time što ih je sve nadvikao i prozvao po imenu narednog novinara po redu koji je odredio kompjuter.
     Sva preostala pitanja bila su o 'pravim živim Marsovcima'. Većina ih je bila upućena Džejmiju, koji je smatrao da su poglavito glupa i da se strašno ponavljaju. Setio se jednog prijatelja, advokata, koji je na sudu, kad bi ga pitali nešto što je već bilo rečeno, odgovarao: "Pitano i odgovoreno".
     Žoana ga je u jedan mah prekinula. "Želim da budem sigurna da su svi tačno razumeli šta smo našli ovde na Marsu", rekla je. "Otkrili smo žive organizme, nešto nalik zemaljskim lišajevima. Nismo našli nikakav dokaz o postojanju inteligentnih Marsovaca, čak ni davno izumrlih."
     Džejmi je potvrdno klimno glavom. "Tako je. Moja razmišljanja o inteligentnim Marsovcima samo su nagađanja, na šta me je podstakla ona formacija stenja koju smo videli iz daljine."
     Konačno je Brumado objavio da se javilo svih dvanaest novinara. "Sada se uključujemo u Belu Kuću. Predsedik i potpredsednica Sjedinjenih Država žele da upute nekoliko reči našim istraživačima."
     Ekran je zatreperio, a onda se na njemu pokazao predsednik kako se smeši iz duboke kožne fotelje kraj kamina. Iza njega se video portret Tomasa Džefersona.
     "Želim da uputim čestitke i najbolje želje vama na Marsu", rekao je predsednik vrlo toplim glasom. "Postigli ste ogromnu stvar i čitav naš narod, čitav svet, uzbuđeni su zbog vašeg otkrića."
     Kamera se malo odmakla kako bi prikazala i potpredsednicu, u zelenom kostimu sa pantalonama, koji je lepo isticao njenu plavu kosu, kako sedi u manjoj fotelji sa druge strane praznog kamina. Na stočiću kraj nje stajalo je Džefersonovo bronzano poprsje.
     "Želim da vam svima lično čestitam i da vas uverim da će ova administracije učiniti sve što je u njenoj moći da podrži dalje istraživanja Marsa." Na trenutak je skomno oborila pogled, ali glas joj je ostao oštar i snažan. "A ako narod ove velike zemlje odabere mene da ih vodim u narednoj administraciji, podržaćemo dalje misije na Mars, kao i ekonomski razvoj cislunarnog prostora."
     Konors je huknuo. "Pitam se da li zna šta je to cislunarni prostor?"
     "Neko od njenih pomoćnika zna", rekao je Džejmi. "Za sada je i to dovoljno."
     Na ekran se vratilo Brumadovo lice. Objavio je da će sada nekoliko reči uputiti predsednik Ruske Federacije.
     Zazujao je dvosmerni radio. Džejmi se nagnuo između dve žene, potpuno isključio zvuk sa TV i uključio radio-vezu.
     "Ovde je Li Čengdu." Glas komandanta ekspedicije zvučao je piskavo zbog radija. "Bojim se da još mnogo političara čeka na red da se pojavi na televiziji. Bilo bi mnogo korisnije da pripremite vozilo za odlazak iz doline umesto da slušate govore. Mi ćemo sve snimiti, pa ćete moći da vidite kada budete imali vremena."
     Džejmi se okrenuo da pogleda Konorsa, koji je klimnuo glavom. "Razumem", rekao je. "Javićemo se kupoli kad budemo spremni za pokret."
     "Vrlo dobro."
     Ilona je polako ustala sa desnog sedišta i ispravila se do pune visine, protežući se kao mačka. "Pozovite me kad dođe na red izraleski premijer."
     Džejmi se nasmejao i posegnuo za prekidačem da isključi radio.
     "Još jedno pitanje", sve ih je trgao Lijev glas. "U kakvom ste fizičkom stanju?"
     Džejmi je pogledao bleda, umorna lica oko sebe. "Šta god da je, svi to imamo. Bolovi, slabost - to nas usporava."
     "Odlučio sam da pošaljem dr Jang u kupolu. Stići će za nekoliko sati da pomogne dr Ridu. Neophodno je da se vratite pod kupolu u roku od četrdeset osam sati, kako biste bili podvrgnuti medicinskoj nezi."
     "Ali šta nam je?" upitao je Džejmi. "Šta je sa svima nama?"
     Sa radija se dugo čulo samo brujanje statičkog elektriciteta. Konačno je Li odgovorio. "Još ne znamo. Ali na osnovu brzine opadanja vašeg zdravlja, neophodno je da što pre stignete do kupole radi lečenja. Što pre."
     Džejmi je zaustio da upita šta će se desiti ako ne stignu do kupole za četrdeset osam sati. Ali ugrizao se za jezik. Zapravo, nije želeo da čuje odgovor.









ZEMLJA
     VAŠINGTON: Osmeh potpredsednice iščezao je istog časa kad je poslednja TV ekipa izišla.
     Bilo je neuobičajeno da se novinari skupljaju u potpredsedničkoj kancelariji, ali ovo je bio vrlo neobičan dan. Konferencija za štampu na Marsu. A onaj prokleti Indijanac izvukao se od svog dela pogodbe.
     Prostrelila je pogledom dvoje pomoćnika koji su ostali u sobi. Sekretarica za odnose sa štampom stajala je kraj malog ormana koji je služio kao bar. Harvi Tod, pomoćnik za nauku i tehnologiju, nervozno je šetkao pred prozorom sa navučenim zavesama. I ima zbog čega da bude nervozan, pomislila je potpredsednica. Ustala je sa malog kauča gde je razgovarala sa novinarima i otišla do pisaćeg stola. Bio je mali, lepo oblikovan, od blistavo tamnog ružinog drveta, vrlo prikladan potpredsedničinom krhkom obličju.
     Sekretarica za štampu dodala joj je zamagljenu čašu limun-votke čim je sela za pisaći sto.
     Otpila je samo jedan gutljaj ledeno hladnog pića, a onda se obratila Todu. "Pa?"
     Izgledao je prepadnut. Bio je to sitan, nervozan tip, kose proređene uprkos činjenici da je tek prešao tridesetu. Delovao je meko, ali iznutra je bio oštar kao žilet; imao je diplomu Prinstona iz političkih nauka i menadžmenta. Omiljeni pisac bio mu je Nikolo Makijaveli.
     Progutao je knedlu i pokušao da se nasmeši. "Mislim da je konferencija dobro prošla, zar ne?" upitao je sekretaricu za štampu, sa prizvukom očajanja u glasu.
     Ona je klimnula glavom, ali se nije nasmešila.
     "Taj prokleti Indijanac nije rekao ni reč podrške mojoj kandidaturi", frknula je potpredsednica. "Ja rizikujem karijeru zbog njega, a on govori samo o prokletim Marsovcima!"
     "Pa, on je ipak naučnik..."
     "Koješta!"
     Sekretarica za štampu sela je na kauč na kome je do maločas sedela potpredsednica i čedno prekrstila noge. "Imamo njegovu pisanu izjavu", rekla je. "Možete je objaviti kad god poželite."
     "Trebalo je da kaže da će me podržati", bila je uporna potpredsednica.
     "Nisam siguran da je ovo bio pogodan trenutak za takve izjave", plašljivo je rekao Tod, trljajući kažiprstom okruglu bradu.
     "Čemu su te, do đavola, učili na Prinstonu?" bukvalno je vrisnula potpredsednica. "Koji bi trenutak bio pogodniji, kad je čitav prokleti svet danas gledao TV? Podrška sa Marsa, pobogu! Šta bi ostavilo veći utisak na glasače, ti imbecilu sa tečnim mozgom?"
     Sekretarica za štampu uputila se ka baru. Tod je pokušao da uzvrati šefici pogled, ali nije uspeo; oborio je oči i zagledao se u sliku koju je on uredio da se okači u kancelariji: originalan Bonstelov zvezdani pejzaž.
     "Čini mi se da znam bolji trenutak kada bi mogao da objavi podršku", javila se sekretarica za štampu dok je sipala čisti burbon u čašu punu leda.
     "Je li?"
     "Kada se vrate na Zemlju. To će svi gledati. A nećete morati da se takmičite sa Marsovcima da biste privukli pažnju novinara."
     Potpredsedničin ljutiti izraz pretvorio se u zamišljeno mrštenje. Otpila je malo votke. Tod je dobacio sekretarici iskreno zahvalan pogled. Ona se nasmešila i nemo pomerila usne: duguješ mi uslugu, rekla mu je.









SOL 38: POPODNE
     "Šta sam ti rekao?" dahtao je Konors. "Laka je kao paperje."
     Astronaut i Džejmi uklanjali su crvenu prašinu koja se nagomilala uz bok rovera. Džejmi je smatrao da je dovoljno laka da bi mogli da upotrebe električne motore, a točkovi bi začas prošli kroz nju. No, Konors je zahtevao da ne rizikuju, ili da barem rizikuju što manje. I tako su njih dvojica kopali, uprkos umoru, uprkos bolu koji im je zahvatao ruke i noge, uprkos narastajućoj mučnini koja je Džejmiju prožimala utrobu vrelim, grčevitim talasima.
     Jutarnja magla gotovo je sasvim nestala i svega nekoliko prozirnih pramičaka ostalo je da lebdi uz liticu, tamo gde Sunce još nije doprlo. Same litice nadnosile su se nad njima, kao ogromno neravno utvrđenje koje zaklanja pola neba i proteže se iza horizonta levo i desno od njih.
     Narandžaste pruge lišaja više su se nego ikada isticale na crvenkastom kamenu. Džejmi se upitao da li kolonije lišaja na tlu imaju neki sistem da stresu prašinu koja je sada pokrivala dno kanjona u sloju od desetak centimetara. Nećemo ostati tu dovoljno dugo da vidimo, pomislio je. A nemamo daljinsku TV kameru da je ostavimo ovde kako bi gledala umesto nas, prokletstvo.
     Prašina je narastala kad god bi zarili lopate u nju, podižući se u neobično mekim, sporim oblacima koji su lebdeli, kao u snu, na blagom povetarcu koji je duvao kroz kanjon. Džejmi je primetio da je Konorsov skafander prekriven prašinom boje rđe gotovo do pazuha. Spustio je pogled i utvrdio da je i on jednako umazan.
     "Samo jedno valja", dahtao je Konors, "kod ove prašine... Ne lepi... se za... vizir."
     Džejmi je klimnuo pod kacigom.
     "Na mesecu... prokleta prašina... se lepi... zbog statičkog... elektriciteta."
     "Štedi dah", rekao je Džejmi.
     "Da."
     Žene su ostale unutra, da pripreme malu laboratoriju za put. Dragoceni uzorci lišaja već su bili bezbedno smešteni u izolovane kontejnere. Ilona se brinula da bi lišaj mogao da ugine zbog nedostatka svetla, sve dok Žoana nije rekla da je očito prilagođen da miruje u dugim razdobljima bez svetla, kada peščane oluje zaklone stenje danima, pa i nedeljama.
     "Mislim... da je ovo... dovoljno", dahtao je Konors dok je Džejmi kopao oko zadnjeg točka trećeg odeljka.
     "Misliš da imamo... dovoljno uporište?" I Džejmi je dahtao.
     "Da... izgleda u redu."
     "Da probamo."
     Vratili su se do vazdušne komore, potpuno izmoždeni, i nekako se uteturali unutra. Džejmi bi najradije ostavio lopatu napolju, ali Konors je zahtevao da obe lopate ostave tamo gde treba, u spoljašnje skladište na srednjem odeljku. Pit nije izgubio smisao za detalje, pomislio je Džejmi. Mora da je to zbog obuke za astronauta.
     Trebalo im je više od sata da svuku skafandre i očiste ih, mada su im i Žoana i Ilona pomagale. Ilona se nije pokazala od velike pomoći; bila je veoma slaba. Mora da jadno izgledamo, pomislio je Džejmi. Drago mi je što Mihail ne može da nas vidi.
     "Pojedite nešto", rekla je Žoana, siva u licu.
     Džejmiju se utroba grčila. "Mislim da mi ništa ne bi ostalo unutra."
     "Makar energetske pločice. Glukoza će vam koristiti."
     Ilona se skljokala na klupu, sklopljenih očiju.
     Konors je otvorio frižider. "Možda malo soka... osećam se kao da sam mamuran. I to veoma."
     "Sok podiže šećer u krvi", rekla je Žoana. "To bi bilo dobro."
     Soka od pomorandže više nije bilo. U prostranom frižideru ostao je još samo sok od paradajza. Konors je uzeo plastičnu posudu i otklopio je. Podigao ju je i otpio četiri velika gutljaja, a onda ju je dodao Džejmiju.
     Pomislivši da više nije važno je li ono što ih muči možda zarazno, Džejmi je gotovo ispraznio posudu.
     "U zamrzivaču ima koncentrovanog soka", tiho je dobacila Ilona otpozadi.
     "Imamo li dovoljno vode?" upitao je Džejmi.
     "Trebalo bi da imamo", odgovorila je Žoana. "Idem da vidim."
     Konors je nesigurno pošao ka pilotskoj kabini. No, stigao je samo do klupa na pola puta. Tu se skljokao preko puta Ilone.
     "Moje... noge... Isuse... ne drže me."
     Džejmi je jurnuo kraj Žoane ka astronautu, nošen naglim porastom adrenalina. Konors je delovao uplašeno. Žoana je bila užasnuta.
     "Šta ti je, Pite?"
     "Ne mogu... naprosto sam... prokleto slab..."
     "U redu. U redu. Samo sedi tako. Povrati malo snagu."
     "Ali moramo... da krenemo."
     "Ja ću voziti."
     "Ti?"
     "Mogu. Znam kako se vozi."
     "Da... ali..."
     Džejmi se nasmešio tako da svi vide. "Isto je kao voziti kamionet po Novom Meksiku. Nema problema."
     Želeći da zaista oseća takvo samopouzdanje, Džejmi je ušao u pilotsku kabinu i seo na vozačko sedište. Bio je uvežban da bude rezervni vozač u roveru, naravno, i dovoljno dugo je gledao Voznesenskog i Konorsa kako voze. Čak je i vozio rover pod njihovim sumnjičavim pogledom.
     Možeš li to i sasvim sam, upitao je sebe. Do đavola, da, odgovorio je. Moram.
     Sasvim polako i pažljivo, Džejmi je proverio kontrolnu ploču sa kraja na kraj. Potom je dodirnuo prekidač koji pokreće motore. Električni generator ispod sedišta jače je zabrujao. Čudno kako uopšte ne primećuješ prokletu spravu da bruji sve dok ne promeni zvuk, pomislio je. Ili dok ne utihne.
     "Idemo", dobacio je preko ramena. Ilona mu se bledo nasmešila. Žoana je sedela kraj Konorsa, sa plastičnom čašom u ruci. Pretvara se u Florens Najtingel, pomislio je Džejmi. Hoće li Pitu biti bolje? A Iloni? Bože, oboje mogu da umru. Svi možemo umreti.
     Rover je krenuo napred, lako se zaneo ulevo, a onda se ispravio kad je Džejmi smanjio gas i čvrsto stegao volan.
     "Krećemo!" povikao je. "Idemo kući."
     Otpozadi nije dopro nikakav zvuk.
     Idemo u pogrešnom smeru, pomislio je Džejmi. Selo na litici nam ostaje iza leđa.

     Uprkos bolovima i strašnom umoru koji mu je isisavao svu snagu, Mihail Voznesenski mračno je oblačio skafander. Abel i Mironov su mu pomagali, ali nijedan od njih nije izgledao ništa bolje od Voznesenskog.
     To je zbog prašine, razmišljao je Rus. Mora da je zato. Glasno je odbacivao pomisao na neku marsovsku infekciju kao suviše nategnutu da bi se i razmišljalo o njoj. No, duboko u srcu plašio se mogućnosti da su svi otrovani nekim tuđinskim mikrobom za koji nema leka.
     Mada je dr Li rekao da nije neophodno da iziđe kada lender stigne, Voznesenski je citirao pravila sve dok komandant ekspedicije nije, uz mnogo oklevanja, pristao.
     Možda sam bolestan, razmišljao je Voznesenski, ali i dalje znam šta mi je dužnost. Pravila zahtevaju da kosmonaut bude u skafandru i spreman da pomogne onima iz lendera čim se spuste. To pravilo ima dobre razloge za postojanje i sve dok budem mogao da stojim na nogama, neću dozvoliti da se to pravilo prekrši.
     I tako je nesigurno izišao iz vazdušne komore i stajao čekajući, drečavo crvena prilika na zarđalom tlu Marsa. Tačno prema rasporedu, S/UV je zaparalo ružičasto nebo i raširilo padobrane. Pretvorili su se u savršene bele polulopte, vukući za sobom lender u obliku šoljice i tanjirića. U trenutku kad su se otkačili, uključile su se retro-rakete. Lender, kojim je upravljao kosmonaut Dmitrij Josifovič Ivšenko, uz Olivera Cimana, dodirnuo je marsovski pesak na oko dvesta metara udaljenosti.
     Lender je nosio samo jednog putnika: dr Jang Mejlin. I tovar lekova upakovanih u čvrste plastične kutije.
     Za manje od pola sata sićušna dr Jang bila je zadubljena u razgovor sa Tonijem Ridom u ambulanti pod kupolom.
     Teško je reći šta se zbiva iza tih kosih očiju, pomislio je Rid dok joj je pokazivao nalaze svih testova koje je izvršio nad ekipom.
     "Izgleda da je onima u roveru najgore", govorio je. "Mada Bog zna da su i ovde, pod kupolom, svi u vrlo jadnom stanju."
     "Kako ste dozvolili da se to desi?" upitala je dr Jang. Glas joj je bio tih i svilast, ali pitanje je trglo Rida.
     "Kako sam dozvolio?" Glas mu je zazvučao piskavo i uplašeno, čak je i sam to osetio. "Kako da se iko bori protiv bolesti ako nema jasnu dijagnozu?"
     "Nemate pojma šta je zadesilo vaše drugove?"
     "Nikakvog", obrecnuo se. "A vi?"
     Lice joj je bio potpuno neprozirno. "Ne mogu reći dok ne izvedem neke testove."
     Rid je sklonio sa čela nemirni pramen kose. "Onda predlažem da odmah počnemo sa tim testovima."
     "Da. Primetila sam da vas, izgleda, bolest nije zahvatila. Stoga ću vas korisiti kao kontrolu, ako nemate ništa protiv."
     "Naravno da nemam."
     "Dobro", rekla je dr Jang. "Zasucite rukav, molim vas."
     Rid je poslušno otkrio levu ruku. Došla si ovamo sveža i poslovna, pomislio je, uverena da ćeš otkriti nešto što sam ja prevideo. Možda i hoćeš. Možda ćeš imati više sreće nego ja. Ili više pameti. Ja sam kriv za sve. Nešto sam propustio, nešto sam pogrešno uradio. Ili nisam uradio nešto što je trebalo. A ona to zna. Svi to znaju. Svi krive mene.
     Dok mu je dr Jang vešto zavlačila iglu u venu, Toni je dalje razmišljao. Ali nisam ja kriv. Kriv je ovaj prokleti tuđinski svet na kome se nalazimo. Nemamo ovde šta da tražimo. On je van naših moći. Van mojih moći. Nije trebalo da dođem na Mars. Niko nije trebalo da dođe. Mars me je pobedio. Sve nas je pobedio.

     Džejmi je pomislio da mu se vid magli, ali kad je osetio peckanje shvatio je da mu to znoj teče u oči. Zažmirkao je i protrljao ih, čvrsto drugom rukom držeći volan. Rover je napredovao brzinom od trideset klikova na sat, pravo ka klizištu kojim su se spustili pre dva dana.
     Možda ćemo uspeti pre zalaska sunca, pomislio je. Ako uspemo da se popnemo u ravnicu pre zalaska sunca, možemo voziti čitavu noć. Usporiću, naravno, ali svetla su dovoljno dobra da nastavimo put. Nema potrebe da stajemo preko noći. Čak možemo ići sopstvenim tragovima, tragovima koje smo ostavili dolazeći ovamo. Ako ih nije pokrila prašina. Ako stignemo do gore.
     Na desno sedište skliznuo je Konors. Džejmi ga je brzo pogledao. Astronaut je izgledao izmoždeno. Sedeo je kao da ga kosti ne drže, gotovo bespomoćno klateći glavom.
     "Kako ide?" Konorsov glas bio je promukao.
     "Zasad dobro."
     "Koliko ima do klizišta?"
     Džejmi je bradom pokazao ka mapi prikazanoj na glavnom ekranu kontrolne ploče. "Pola sata, možda malo više."
     "Znači, ima izglede da se popnemo po danu."
     "Aha."
     "Fino."
     "Kako su žene?" upitao je Džejmi.
     "Ilona spava. Žoana pazi na nju. Ni ona ne izgleda dobro."
     "Spava, ili se onesvestila?"
     Konors je pokušao da slegne ramenima. "Ko zna?"
     "A ti? Kako se osećaš?"
     "Kao govno koje je pregazilo krdo slonova. A ti?"
     "Ništa bolje. Ali ovaj autić je lako voziti. Gotovo da me opušta."
     "Samo nemoj zaspati za volanom."
     "Ne treba mnogo da brinem zbog saobraćaja."
     "Da, ali na putu ima rupa koje bi mogle da te progutaju."
     Uprkos Konorsovom strašnom izgledu, Džejmi se osetio bolje što astronaut sedi kraj njega. Malo jače je pritisnuo gas i gledao kako se digitalni brzinometar penje na trideset pet. U umu mu je odjekivao Lijev glas: "Neophodno je da stignete što pre pod kupolu, radi lečenja. Što brže možete."
     Tlo kao da se izdizalo. Džejmi to isprva nije primetio, ali brzo je shvatio da im putovanje postaje džombastije.
     "Mislim da smo skoro... Hej! Evo ga!"
     Kroz prozor su ugledali tamnocrvenu padinu drevnog klizišta kako im se podiže sleva, nalik na stepenište ka raju. Litice nad njima bile su zaklonjene divnom, nežnom padinom koja se pružala sve do vrha i do ravnice koja će ih odveti natrag u kupolu.
     Konorsovo tamno lice svo se pretvorilo u osmeh. Okrenuo se u sedištu, ali ništa nije rekao. "Obe su zaspale tamo pozadi", promrmljao je.
     "Neka ih. Popećemo se uz padinu i krenuti kući pre nego što Sunce zađe."
     Padina je bila prošarana stenjem. Džejmi nije mogao da vidi tragove koje su ostavili pri silasku; oluja je pokrila čak i duboke brazde tamo gde je rover bio skliznuo u meki pesak.
     "Nemoj se ponovo zaglaviti u ono meko mesto", rekao je Konors.
     "Ako od mene zavisi, neću."
     "Uspori malo, ali nastavi napred."
     "Aha."
     Astronaut je oblizivao usne. Džejmi je znao da želi da preuzme volan, da sam vozi rover. No, Konors je ipak ostao na desnom sedištu. Promena vozača značila bi zaustavljanje rovera, a nijedan od njih nije nameravao da se zaustavi na nesigurnom šljunku ove drevne lavine.
     "Dobro ti ide", mrmljao je Konors. "Samo pazi na ono udubljenje desno."
     Džejmi je zaobišao ivicu nečega što mu se činilo kao stari krater delimično ispunjen peskom. Zaokrenuo je iza njega, manevrišući kraj stene velike gotovo koliko i rover.
     "Dobro. Dobro je", mrmljao je Donors. "Samo nastavi."
     Sve se desilo kao na usporenom snimku. Rover je polako napredovao uzbrdo. Džejmi je osećao šljunkovit, neravan teren pod točkovima kako vibrira preko volana koji je držao. Strašno se znojio, znoj mu je pekao oči, Konorsov glas odjekivao mu je u šima, vrat mu se kočio od napetosti, ruke ga bolele od napora upravljanja teturavim vozilom.
     Džejmi je osetio da se prednji kraj spušta, kao da je krenuo nizbrdicom. Nagonski je pritisnuo kočnice, ali veliki rover se zario u jezero mekog peska, izbacivši oblak crvene prašine koja je prekrila prozor.
     "Pazi!" povikao je Konors, ali prekasno.
     Sudbinski neizbežno, u usporenim pokretima košmara, rover se zario u pesak kao krtica. Džejmi je osetio kako se točkovi uzalud okreću, zabijajući ih sve dublje u peščano udubljenje.
     "Stani! Sve zaustavi!"
     Džejmi je već isključivao pogon kad je Konors povikao. Prozor je bio toliko umrljan prašinom da se jedva videlo napolje.
     Rover se zaustavio. Džejmi je osećao kako mu srce tuče u grudima, čuo je otkucaje i u ušima. Pogedao je Konorsa, koji je zurio napred, otvorenih usta, boreći se za dah.
     "Mislim da zadnji odeljak nije upao", rekao je Džejmi. "Pokušaću da vučem njegovim točkovima unazad."
     "Da. To će nas možda iščupati odavde."
     Generator je ječao i mogli su da čuju tiho grebanje točkova kako se okreću bez uporišta. Džejmi ih je isključio pre nego što ležaji popuste.
     "Zaglavili smo se", rekao je.
     Konorsove krvlju podlivene oči bile su iskolačene od straha. "Da. I meni se čini."









SOL 38: ZALAZAK SUNCA
     Voznesenski je bio poslednji na redu za testiranje.
     Rus nije bio nimalo raspoložen da mu lekari buše kožu. Konors je upravo javio da se rover zaglavio na pola puta uz klizište. Trebaće im spasilačka ekipa. Ali kako da je pošalje? I koga? Dr Li je zabranio da se išta preduzima dok se ne posavetuje sa kontrolom misije u Kalinjingradu. U međuvremenu, padala je noć, a četvoro ludi u roveru bilo je na smrt bolesno.
     Ne bi se reklo da su ovde, pod kupolom, bili išta zdraviji. Tošima se iznenada onesvestio u svojoj laboratoriji; morali su da ga odnesu u krevet. Patel, Nagib, čak i Abel i Mironov nisu bili ni za šta osim da sede okolo i stenju. Monik Bone, koja je protekla dva dana izigravala materinski tip vedre negovateljice, sada se i sama jedva kretala, očiju upalih od iscrpljenosti.
     "A kako se osećate, uopšte?" upitala je dr Jang dok je Voznesenski sedeo na maloj beloj stolici u ambulanti.
     Rus ju je prostrelio pogledom. "Čeka me važan posao", rekao je. "Imamo krizu..."
     Jangova je bila jedva viša od Voznesenskog, mada je on sedeo, a ona stajala. Ali jedan pogled njenih bademastih očiju bio je dovoljan da ga ućutka.
     "Nećete moći da učinite ništa oko te vaše krize ako medicinsko stanje nastavi da vam se pogoršava", rekla je. Nije podigla glas, ali reči su joj bile hladne kao čelik. "A sada, molim vas, odgovorite na moja pitanja."
     Voznesenski je pogledao Rida, koji je stajao u uglu malene ambulante, naslonjen na ležaj. Rid je delovao sasvim zdravo, ružičastog lica. Barem je nestao onaj njegov prokleto nadmoćni osmeh; zbunjeno i ljutito se mrštio.
     "Što pre počnete da sarađujete, brže ćemo završiti", rekla je Jang.
     Voznesenski je predao. "Šta treba da radim?"
     "Podignite levi rukav i recite mi kako se osećate. Kako se tačno osećate."
     Rus je duboko uzdahnuo dok je otkopčavao manžetnu kombinezona. "Slab sam, noge me bole, nemam apetit."
     "Jeste li se ikada ranije tako osećali?" Jangova je držala u ruci špric, a igla se presijavala pod jakim svetlom.
     "Ne, koliko se sećam."
     "Da li kašljete ili kijate? Da li vas bole grudi?"
     Voznesenski je odmahnuo glavom, a onda se trgao. Igla je glatko ušla; Jangova je iz prve našla venu.
     "Imate li ikakav osip?" upitala je.
     Gledajući kako se špric puni tamnom krvlju, Voznesenski je odgovorio: "Ne. Nisam ništa primetio."
     Jangova je izvukla iglu i stavila na mesto uboda plastični zavoj. Rid je ćutke gledao, ruku prekrštenih na grudima. Sićušna kineska lekarka zatražila je od Voznesenskog da se svuče do pojasa. Rus je bez reči svukao gornji deo kombinezona i potkošulju.
     Jangova mu je prvo pogledala leđa. "Nema osipa", promrmljala je.
     "Je li to bitno?" upitao je Voznesenski.
     "Možda." Pogledala je Rida, a onda se opet obratila Voznesenskom. "Možete ići."
     "Hvala." Rus je na brzinu obukao kombinezon i žurno izišao iz ambulante uprkos bolnim nogama, noseći potkošulju u ruci.

     Džejmi je opipavao medveda-amajliju rukom u rukavici skafandra. Ma koliko bile tanke i savitljive, ipak u njima nije imao osećaj uglačane toplote kamena.
     Stajao je na krovu srednjeg odeljka rovera, pod poslednjim kosim zracima zamirućeg sunca. On i Konors jedva su bili u stanju da otvore vazdušnu komoru; tada se astronaut srušio na pod, preslab da ide dalje. Džejmi ga je ostavio da sedi u gomili prašine koja je upala unutra, a on se popeo lestvicama na boku rovera kako bi ispitao u kakvoj su situacii.
     Nije se usuđivao da stupi na pesak, iz straha da bi upao u njega toliko duboko da ne bi mogao da se izvuče.
     Pravila misije ne pokrivaju ovu situaciju, pomislio je dok se polako i pažljivo penjao lestvicama. Pazio je da se penje kao planinar, uvek sa tri tačke oslonca. Pomeri jednu ruku na narednu prečku. Stegni je, pa pomeri drugu ruku. Stegni, pa pomeri jednu nogu. Proveri da li čvrsto stoji na prečki, onda privuci drugu. Prašina ga je plašila. Zamislio je da se davi u njoj kao u živom pesku.
     Sada je, konačno, stajao na krovu. Ako imaš ikakvu moć da pomogneš, obratio se amajliji, sada je vreme da je pokažeš.
     "Kako izgleda?" začuo je Konorsov glas kroz slušalice pod kacigom.
     "Nimalo dobro", odgovorio je Džejmi, ispitujući prizor. "Zakopan je do blatobrana, svuda osim kod poslednjeg odeljka. Nema dovoljno oslonca da se izvuče."
     Konors nije odgovorio, mada je Džejmi čuo kako isprekidano diše.
     "Kako ti je?" upitao je.
     "Ma, super. Samo ne mogu da stanem na noge, to je sve."
     Džejmiju se vrtelo u glavi. Čitavo telo ga je bolelo i bio je tako umoran da je dolazio u iskušenje da se ispruži tu gde je i zaspi. Kanjon je bio toliko širok da je mogao da vidi zalazak sunca; litice na drugoj strani, ma koliko visoke, bile su suviše daleko da bi se videle. Na trenutak je posmatrao Sunce, video kako dotiče kameniti horizont, osetio je senke smrtonosne hladnoće kako pužu ka njemu. Zadrhtao je pod skafandrom, kao pas koji pokušava da strese vodu sa sebe.
     Pod sve slabijim svetlom pogledao je malog kamenog medveda. Kožnu vrpcu koja je pridržavala vrh strele i pero vezao je sa ljubavlju njegov deda. Orlovo pero, pomislio je Džejmi. Simbol snage. Sad bi mi dobro došla.
     Progovorio je u mikrofon. "Mogao bih i da siđem. Odavde ništa ne mogu da učinim, a Sunce zalazi."
     Zavukao je malog kamenog medveda nazad u džep na desnoj nogavici skafandra i polako pošao niz lestvice. Kad je konačno, uz mnogo napora, stigao do vazdušne komore, napolju je već bio mrak. Konors je sedeo u hrpi peska, a beli skafander bio mu je prekriven crvenom prašinom.
     Džejmi je pokušao da zvuči vedro. "Izgledaš kao Sneško Belić koji se igra u gomili rđe."
     "I osećam se kao prokleti sneško - u julu", gunđao je Konors.
     Polako, kao artritični starci, izbacili su većinu peska napolje i potom zatvorili izlaz.
     "Moramo da očistimo skafandre", mrmljao je Konors.
     "Prvo moramo tebe da podignemo na noge", odgovorio je Džejmi.
     Činilo mu se da su satima vukli i gurali, ali na kraju se Konors ponovo našao na nogama, pa su polako usisali prašinu. Skafandri su i dalje bili crvenkasti kad su se izvukli iz njih. Vazdušna komora toliko se osećala na ozon da su Džejmija oči pekle i suzile mu.
     Konačno su prošli kroz unutrašnja vrata i gotovo popadali na klupe u srednjem odeljku. Obe žene bile su u pilotskoj kabini. Žoana je preko tamne kose namestila slušalice i mikrofon.
     "Voznesenski hoće da priča sa vama", dobacila je Žoana preko ramena, promuklim i umornim glasom.
     "Ruska svinja", mrmljala je Ilona, "neće ženama da poveri nikakvu važniju poruku."
     Džejmi je osetio da ga izdaje strpljenje. "Isuse Hriste, Ilona, prekini sa tim antiruskim sranjem! Dovoljno nam je loše i bez tvojih gluposti!"
     Mlitavo mu se nasmešila. "Kakve veze to ima? Umrećemo ovde bez obzira na to šta budem govorila, zar ne?"
     Žoana ju je ščepala za ruku. "Ne! Nećemo umreti! Džejmi neće dopustiti da umremo."
     Pogledao ih je dok je s naporom ulazio u kabinu. Bolest ih je izmenila. Ilona više nije bila dostojanstvena, otmena lepotica koja prezire pravila. Obrazi su joj upali i imala je tamne podočnjake. Na licu joj je lebdeo izraz blizak panici; osećala je miris smrti. Žoanine oči staklasto su sijale. I dalje je izgledala kao siroče, ali sada je u njenim očima bilo nečega što Džejmi nije ranije video: snaga, istrajnost za koju nije znao da je poseduje. Možda ni Žoana nije znala. Uperila je pogled u Džejmija, preklinjući i zahtevajući.
     "Ne, neću dopustiti da umremo", rekao je gotovo šapatom. Barem ne bez borbe, dodao je u sebi.

     Dr Lija je počelo da obuzima sve jače osećanje bespomoćnosti.
     "Kalinjingrad kaže da spasilački pohod ne dolazi u obzir", rekao je.
     Komandant ekspedicije želeo je da ustane i korača, želeo je da oslobodi energiju nervoze koja je ključala u njemu. No, u niskim prostorijama komandnog odeljka morao je da se zadovolji sedenjem na uskoj stolici, glupo zgrčenih kolena, i da samo steže i opušta pesnice.
     "Ali oni su se zaglavili!" rekao je Bart Klajn.
     Li je odmahnuo glavom. "Kalinjingrad kaže da se poslednji lender sme upotrebiti samo u slučaju najveće opasnosti."
     "A činjenica da četvoro ljudi možda umire ne predstavlja najveću opasnost?" gorko je upitao Leonid Tolbuhin.
     Kosmonaut i astronaut odmah su se dobrovoljno javili da upravljaju poslednjim preostalim lenderom do kanjona, kako bi spasili četvorku zagavljenu u roveru.
     "Možemo se spustiti na dvadeset metara od rovera", uvereno je rekao Klajn, "i dovesti ih pravo ovamo. Sasvim lako."
     "Prosto ko pasulj", potvrdio je Tolbuhin, a idiom je zazvučao neobično i veštački izgovoren njegovim dubokim ruskim glasom.
     "Kalinjingrad kaže 'ne'. Vas dvojica ste jedini preostali piloti na orbiti."
     "Dovedite Ivšenka i Cimana nazad", predložio je Tolubihin. "Onda Bart i ja možemo u kanjon."
     "Tako je!" rekao je Klajn. "I dalje ćete imati dva S/UV i četiri pilota kod kupole. To je dovoljno da se ostali vrate kada dođe vreme."
     Lijevo lice bilo je potpuno ojađeno. "Ivšenko i Ciman ne mogu da se vrate ovamo bez Jangove. Ne možemo ostaviti oba lekara pod kupolom. Čemu bi služilo da dovedemo ovamo četvoro iz rovera ako ne budemo imali lekara da ih leči?"
     Tolbuhin je oklevajući klimnuo glavom.
     "I još nešto", rekao im je Li. "Medicinsko osoblje u Kalinjingradu poteglo je pitanje karantina."
     "Karantina?"
     Li se osećao bedno dok je objašnjavao. "Pošto ne znamo šta je snašlo ekipu na tlu, boje se da bi ista bolest mogla zahvatiti i nas, ovde na orbiti, ako dovedemo gore nekoga od njih."
     "Oh, sranje", promrmljao je Klajn. "Znači, hoće da ih ostavimo tamo dole?"
     Tolbuhin je razmišljao korak dalje. "To znači da nas neće pustiti da se vratimo na Zemlju ako ne otkrijemo uzrok bolesti."
     "Da", priznao je Li. "I mi se možemo naći u karantinu na orbiti oko Zemlje."
     "Ako poživimo da stignemo donde", rekao je Rus.
     "Druga mogućnost je da ostavimo ekipu na tlu i vratimo se na Zemlju bez njih."
     "To bi značilo ostaviti ih da umru!" prasnuo je Klajn.
     "Da. Ali spasti ih i dovesti na orbitu značilo bi možda osuditi sve nas na smrt."
     I astronaut i kosmonaut su dugo ćutali.
     Konačno je progovorio Klajn. "Pa, nešto moramo da uradimo."
     Li je znao da je to tačno. Odgovornost je bila u potpunosti njegova. Da pusti četvoro u roveru da umru, ili da rizikuje živote svih ostalih - uključujući i njih na orbiti - dozvolivši pilotima da pođu u spasavanje poslednjim sletno/uzletnim vozilom. Potpuno napustiti ekipu na tlu ili rizikovati da svi dobiju istu bolest i umru.
     Li je osećao na sebi težinu odgovornosti za dvadeset četiri života. Težinu dva sveta.

     "Šta očekujete da ćete naći?" upitao je Toni Rid koleginicu kada je završen i poslednji pregled.
     Ona ga je oštro pogledala. "Uzrok ove epidemije."
     Rid se dosad nije ni maknuo iz ugla iz koga je posmatrao kako ona pregleda sve članove ekspedicije. Sada je zbunjeno slegnuo ramenima.
     "Voznesenski misli da je to možda zbog marsovske prašine koju smo udisali", rekao je.
     Bademaste oči dr Jang netremično su ga posmatrale ispod pramenja na čelu. "Da li verujete u to?"
     "Ne. Proveravali smo vazduh pod kupolom. Čistiji je od londonskog, i to mnogo."
     Ustala je sa stolice, sićušna kineskinja nepravilnog tela i potpuno neupadljivog okruglog, pljosnatog lica - izuzev očiju. Ridu se učinilo da ga optužujući posmatra. Zašto da ne? Zašto ne bi mene okrivila za ovu nevolju? To je moja krivica, moja odgovornost. Postavljen sam ovde da štitim zdravlje članova ekspedicije. Malo jača zaštita!
     "Pa, šta mislite?" upitao je.
     Ona je polako odmahnula glavom. "Ne znam. Svi podaci iz testova koje smo izvršili sada se analiziraju u medicinskom kompjuteru na 'Marsu 2'. Dok ne dobijemo rezultate, ne mogu ništa dalje."
     Rid je dramatično uzdahnuo. "Znate, sve to neće ništa vredeti. Prvo što sam uradio kada je počela da ih zahvata bolest bilo je da propustim sve medicinske podatke kroz program za kompjutersku dijagnostiku. Izbacio je samo gomilu gluposti."
     "Možda sada, sa više podataka..."
     "Čisto sumnjam. Komjuter može da nam kaže samo ono što već zna, a mi smo suočeni sa nečim novim i dosad neviđenim."
     "Možda i nismo. Možda je nešto obično, samo neočekivano. To je najveća snaga kompjutera: nije osujećen ljudskim iščekivanjima i emocijama. Analizira sve simptome i iznosi medicinsko stanje koje odgovara podacima."
     "Da", frknuo je Rid, osećajući da se u njemu kuva pravi bes. "Reći ću vam šta će nam dati prokleti kompjuter. Prvo će kazati da je bolest neki oblik gripa - što nije, jer nismo našli viruse gripa u krvi; predložiće malariju - što je besmisleno, jer se najbliži komarac nalazi na milion kilometara odavde; potom trovanje radijacijom - što ne može biti, jer dozimetri pokazuju da je svaki član ekipe ostao prilično ispod dozvoljenih granica; i nedostatak vitamina - što je smešno, jer pazim da svi redovno uzimaju proklete dodatne vitamine."
     "A možda spori virus?" upitala je Jangova. "Možda je to nešto nalik na legionarsku bolest."
     "Pomislio sam na to", obrecnuo se Rid. "Simptomi se ne poklapaju."
     Kineska lekarka je promrmljala nešto suviše tiho da bi Rid čuo. Nastavio je dalje kao da to nije primetio.
     "Veličanstvena kompjuterska analiza takođe će pomenuti mogućnost salmoneloze, tuberkuloze i tifusne groznice - sa sve manjom verovatnoćom, naravno."
     Prekinuo je, pošto je ostao bez daha, ključajući od besa za koji nije ni znao da postoji u njemu.
     "Da li ste besni na mene?" upitala je Jangova, a njena maska neosetljivosti je nestala. Izgledala je šokirana i povređena.
     Toni je zurio u nju, stegnutih pesnica, dok mu se utroba grčila. Duboko je uzdahnuo, a onda prišao stolu.
     "Oprostite. Izvinjavam se. Niste vi krivi. Pretpostavljam da sam, zapravo, besan na sebe. Ovo ovde - uopšte ne mogu da shvatim šta nas je snašlo!" Lupio je pesnicom po stolu.
     "Zato nam treba pomoć kompjuterskog programa."
     Rid se cinično nasmešio.
     "Ne da nam kaže kakva je to bolest", objasnila je Jangova, "nego da isključi one koje sigurno nisu."
     "Ne verujem da i to može da uradi."
     Jangova je pokušala da se nasmeši. "Zar nije neki vaš, engleski pisac rekao da kada isključiš nemoguće, onda ono što ostaje - ma koliko neverovatno delovalo - mora biti istinito?"
     Rid je zažmirkao. "Artur Klark?"
     Jangova je odgovorila što je učtivije mogla. "Čini mi se da je to bio Konan Dojl."









ZEMLJA
     KALINJINGRAD: U sobi za sastanke bez prozora u kompleksu kontrole misije dvadesetoro muškaraca i žena iz šest zemalja pretresalo je problem koji ih je zadesio na gotovo dve stotine miliona kilometara udaljenosti.
     Ovalni sto u sali bio je prekriven iškrabanim listovima papira, mrvama od sendviča, mapama i grafikonima, plastičnim čašama, pepeljarama prepunim zadimljenih opušaka. Neki od ljudi za stolom sedeli su skljokani, sa glavom u šakama, odavno skinuvši sakoe i zasukavši rukave košulja. Nekolicina ih je besciljno šetkala zadimljenom, prepunom sobom.
     Odavno su promukli od vike, a nisu stigli ni do kakvog zaključka.
     U čelu stola sedeo je šef kontrole misije, vitak riđokosi Rus sa šiljato oblikovanom bradom i riđim obrvama u obliku obrnutog slova 'V'. Kucnuo je dugačkim noktom po imitaciji drveta na stolu. U izmoždenom ćutanju koje je vladalo u sobi, sve glave su se okrenule ka njemu.
     "Ne možemo samo sedeti ovde ne donevši odluku. U pitanju su ljudski životi. U pitanju je uspeh čitave misije!"
     Jedna od žena, Šveđanka, malo se nakašljala, kako bi pročistila grlo. "Mogućnosti su jasne - ili ćemo dopustiti grupi iz rovera da umre, ili ćemo rizikovati da ubijemo još nekog člana ekspedicije kako bismo pokušali da ih spasemo."
     "Ne možemo ih naprosto ostaviti da umru!" rekla je druga žena.
     "Ali pokušaj spasavanja možda neće uspeti, i izazvaćemo još više smrti", usuprotivio se Japanac.
     "Pola novinara u svetu lupa nam na vrata", mračno je rekao neko. "Moramo da preduzmemo nešto, i to odmah!"
     "Nismo smeli da dopustimo putovanje u kanjon", žalio se Francuz. "Bar ne u prvoj misiji. To nije bilo u planu. Priklonili smo se otvorenom američkom pritisku. To nas je i stavilo u ovakav pakleni položaj."
     "Ali u roveru je i Brumadova kćer. Ne možemo je ostaviti da umre! Ko će se suočiti sa njim i reći mu da smo odlučuli da pustimo njegovu kćer da umre?"
     "Ja sam ubeđen", javio se punačak, proćelav Rus, "da jedino možemo da ljude iz kupole prevedemo na orbitu, u bezbednost brodova, a potom da pošaljemo poslednji lender u kanjon da pokupi četvoro iz rovera."
     "I da prekinemo ekspediciju dve nedelje pre predviđenog rasporeda?"
     "Rasporeda?" povikao je Amerikanac. "Rasporeda? Kakve veze sada ima prokleti raspored? Ovde je reč o ljudskim životima!"
     Glavni kontrolor sklopio je ruke, kao da se moli. "Bojim se da je taj predlog jedini razuman način delovanja koji nam se nudi. Mada ni to nije sasvim bez rizika."
     "Znači da će ljudi u roveru morati da čekaju još najmanje dva dana pre nego što im pošaljemo lender."
     "Sumnjam da možemo okončati operacije pod kupolom i prevesti na orbitu sve ljude i opremu za samo dva dana. Po rasporedu, za napuštanje kupole predviđena je čitava sedmica."
     "Ali ovo je hitan slučaj! Ostavite opremu i uzorke. Prebacite ljude i krenite u spasavanje, pobogu!"
     "Da sve ostavimo?"
     "Pokupićemo to u narednoj misiji."
     "Neće biti naredne misije. Pogotovo ako ovu budemo morali da prekinemo, da pobegnemo sa Marsa kao lopovi usred noći."
     "To je najgluplja metafora koju sam ikada čula!"
     "To što si žena ne znači da imaš prava..."
     "Tišina!" zaurlao je glavni kontrolor. "Ne dozvoljavam da se prepirete kao deca na velikom odmoru. Prekinućemo misiju. Prebacićemo ljude iz kupole što je brže moguće, a onda ćemo poslati poslednji lender da pokupi ekipu iz kanjona. Svi koji hoće da zvanično budu protiv ove odluke neka podignu ruku. Sada."
     Nije se podigla nijedna ruka.
     "A takođe smo se složili", dodao je šef kontrole, "da nijednom članu ekspedicije neće biti dozvoljen povratak na Zemlju dok ne bude izlečen. Ostaće u karantinu, na orbiti oko Zemlje."
     "Ako i dotle stignu" rekao je neko dramatičnim šapatom.

     VAŠINGTON: Edit je po Albertovom licu videla da se desilo nešto strašno.
     "Šta je bilo?" upitala je.
     Nalazili su se u kuhinji, dovršavajući doručak pre nego što krenu na Kapitol. Brumado je imao zakazano svedočenje pred kongresnim potkomitetom koji se bavi narednim fiskalnim budžetom za svemirski program. Kuhinja je gledala u ljupku baštu okruženu zidom od crvene cigle. Cveće je uglavnom nestalo s obzirom na doba godine, osim otpornog prkosa koji je oivičavao krivudavu popločanu stazu raznobojnim cvetićima što su se njihali pod blagim jutarnjim vetrom.
     "Šta je bilo?" ponovila je Edit.
     Brumado je bio kraj sudopera, sa slušalicom u rukama. Lice mu je bilo pepeljasto sivo. "Moja kćer... ekipa u roveru... zarobljeni su u kanjonu. Njihov rover se zaglavio."
     Edit je ustala od staklenog stola, smesta zaboravivši doručak. "Imaju rezervni rover, zar ne? Mogu da odu po njih..."
     Brumado je odmahnuo glavom. "Bolesni su. Svi na tlu su bolesni. Nešto ih je učinilo strašno bolesnim i slabim."
     "I Džejmija?"
     "Da. I njega."
     Edit je osetila da joj se grlo steže. Progutala je knedlu pre nego što je upitala: "Šta će preduzeti?"
     "NASA je ponudila da me prebaci u Hjuston, u tamošnju kontrolu misije."
     "Ali šta će biti sa Džjmijem i tvojom kćerkom?"
     "Moram da svedočim pred potkomitetom", odsutno je mrmljao Brumado, kao da je u šoku. "Zamolili su me da nikome ne kažem ovo. Zasad."
     "Ali Džejmi?"
     Kao da je tek sada shvatio da ona stoji pred njim. "Edit, moraš mi obećati da nećeš preneti ovu vest svojoj TV stanici."
     "Hej, ja više nemam TV stanicu. Nezaposlena sam, sećaš se? Ali šta je sa Džejmijem? Je li on..."
     "Ne znam!" obracnuo se Brumado. Edit je shvatila da se sve vreme borio da sačuva prisebnost. Primetila je da mu u uglovima očiju svetlucaju suze.
     "Možda bi trebalo da otkažeš taj potkomitet", predložila je.
     "Ne", odogovrio joj je, nešto blažim glasom. "To ne mogu. Delovalo bi sumnjivo."
     "Pobogu, pa mogao si da se prehladiš."
     "A onda da odletim u Hjuston?" Mračno se nasmešio. "Pola potkomiteta selo bi u sledeći avion. Ili barem njihovi pomoćnici."
     "Pa, možda", priznala je Edit.
     "Da li obećavaš da nećeš nikoga zvati, da nećeš provaliti priču?"
     "Mogu li u Hjuston sa tobom?"
     "Da, naravno."
     "U redu."
     "Obećavaš da nećeš pričati nikome o ovom dok ja budem svedočio?"
     "Imamo dogovor, zar ne?"
     Ali već je razmišljala. U Hjustonu ću videti koliko je sve zaista gadno, u kolikoj je Džejmi nevolji. Svojim očima ću gledati kako Alberto Brumado prati ekipu na Marsu koja pokušava da spase njegovu kćer, zaglavljenu na hiljadu kilometara od baze. I bolesnu. Time mogu da otvorim svaka vrata.
     Od čega su bolesni? Šta im se desilo? I Džejmiju?
     U sebi je odlučila da ćuti samo dok se ne uveri da čine sve što mogu kako bi pomogli Džejmiju i ostalima. Moram da saznam kako su se uvalili u to. Čim otkrijem ko je kriv, sve pogodbe otpadaju.
     Ovo je možda i veće od otkrića života na Marsu; četvoro istraživača zarobljeno i bolesno na hiljadu kimlometara od bezbednosti. To je prava priča! Ne moraš biti naučnik da bi se uzbudio zbog ovoga.









SOL 38: VEČE
     Toni Rid se gorko osmehivao dok je kompjuter po ekranu ispisivao rezultat analize medicinskog programa.
     "Šta sam vam rekao", rekao je dr Jangovoj. "Idiotska mašina ne ume da nam kaže ništa novo."
     Sedeći kraj njega za stolom u ambulanti, dr Jang Mejlin se zagledala u kratak spisak onako kako bi neko izgubljen u pustinji tražio oazu na horizontu.
     "Odgovor je ovde", rekla je, jedva dovoljno jasno da bi je Rid čuo. "Sigurna sam da je tu."
     Bes koji je Toni ranije osećao sada je nestao. Jangova neće pokušati da ga osramoti. Jednako je izbezumljena i osujećena kao i on. Gotovo da ju je žalio. Žalio ih je oboje. Dvoje velikih medicinskih stručnjaka, rekao je u sebi, zbunjeni kao par šimpanza. Svaka čast komisiji za izbor, zar ne?
     "Sve mi se čini", rekla je Jangova, pritisnuvši šaku na trbuh, "da smo videli odgovor, samo ga ne prepoznajemo."
     Rid je dozvolio sebi da tiho uzdahne. "Osećanja su jedno", rekao je gotovo nežno. "Nama su potrebne činjenice."
     "Jedina jasna činjenica koju imamo", odgovorila mu je, "jeste da su svi pod kupolom bolesni, osim vas."
     Toni je osetio probad krivice. "Da. To je najčudnije u svemu, zar ne?"
     "Šta ste vi radili što ostali nisu?"
     Odmahnuo je glavom. "Baš ništa, koliko znam. Dišem isti vazduh, jedem sa njima..."
     "Možda nešto u hrani?"
     Toni se zavalio u stolici. "Ne mogu ni da zamislim da u mojim obrocima ima nečega što me štiti od bolesti koja je snašla ostale. Ili obrnuto, da je njihova hrana zagađena, a moja nije."
     "Kompjuterski spisak pominje i nedostatak vitamina."
     "Da, znam." Toniju se vratilo ono staro očajanje. "Ali to smo sto puta proverili. Svi redovno uzimaju dodatne vitamine, baš kao i ja. Nije to."
     "Uzimate iste pilule kao i oni?"
     "Da, naravno."
     "Svakog dana?"
     "Da."
     Jangova je zapala u ćutanje i ponovo se zagledala u ekran, kao da je mislila da će, ako bude dovoljno dugo zurila u njega, saznati odgovor.
     Ridu je nešto kopalo po svesti. Nešto periferno, sitno. Kao da su dodirnuli odgovor ni ne znajući. Kao da su...
     Nemoguće da je zbog vitamina, razmišljao je. Svakog dana uzimam iste dodatke ishrani kao i svi ostali. Gledam ih kako gutaju pilulu uz doručak. Četvoro u roveru ne mogu da nadgledam, naravno, ali ih proveravam svakog dana.
     Da li je možda trovanje zračenjem? Nešto toliko sitno da ni dozimetri ne mogu da ga otkriju? Na kraju krajeva, svi ostali su izlazili iz kupole mnogo više od mene. Ja sam ostajao unutra, a oni su bili napolju i radili svoj posao.
     Nemoguće. Na Marsu nema nepoznatog zračenja. Nagib i ostali su merili zračenje još otkako smo se spustili. A sonde bez posade su ga merile godinama pre našeg dolaska.
     No, podsvesna misao ga je još mučila. Nešto u vezi sa vitaminima.
     Rid je zatvorio oči i zamislio svoje jutarnje postupke. Ulazi u ambulantu i uzima svoju vitaminsku pilulu, potom odlazi u kuhinju i proverava ima li ih dovoljno za sve ostale i da li će svi uzeti pilulu uz doručak. Više nije pravio sebi jutarnji koktel; želeo je da mu glava bude potpuno bistra tokom ove situacije. Lično je pazio da svi progutaju pilulu ujutro, osim povremenih ranoranilaca koji bi dovršili doručak pre nego što bi on stigao u trpezariju. Otkako ih je zahvatila bolest, niko nije ustajao pre Tonija, čak ni Voznesenski.
     Naglo je preneo pogled na orman u kome su stajale boce sa vitaminima. U svakoj boci nalazilo se pet stotina ovalnih, narandžastih pilula.
     A u ormaniću za prvu pomoć bila je zaključana manja boca, iz koje je on uzimao pilule.
     "Oh, ne", zastenjao je.
     Jangova se trgla iz zamišljenosti kao da ju je Rid udario. "Šta? Šta ste rekli?"
     "Ja ne uzimam vitamine iz iste boce kao ostali."
     Pažljivo ga je pogledala. "Ima li tu razlike?"
     "Ne bi trebalo... osim..."
     Jang Mejlin ga je posmatrala, iščekujući. Toni je mogao da oseti iščekivanje kako zrači iz njenog napetog tela.
     "Ona prva boca tamo", pokazao je ka zastakljenom ormanu, "bila je otvorena baš kada je meteor probušio kupolu. Ostale nisu otvarane; još su zapečaćene."
     Toni je osetio da crveni od snažnog osećanja krivice. Kada je meteorit probušio kupolu i kad je dat opšti alarm, ta velika boca bila mu je otvorena na stolu. Srušio ju je, hitajući da iziđe iz ambulante i stigne do skafandra. Kasnije, kad je uzbuna završena, pokupio je pilule rasute po stolu i vratio ih u istu bocu, odbacivši samo one koje su pale na pod.
     Ništa im ne nedostaje, pomislio je tada. Potom je prebacio pilule u manje bočice, kako bi stale na police u kuhinji.
     Njegova zaliha vitamina već je bila u manjoj boci, čvrsto zatrvorena u ormaniću za prvu pomoć, zajedno sa amfetaminima i drugim lekovima. Ormanić za prvu pomoć nije bio samo zaključan; bio je i hermetički zatvoren.
     "Njihove pilule bile su izložene čistom kiseoniku", promrmljao je.
     Jangova je prinela ruku usnama.
     "Da", rekao je Rid, sastavljajući scenario dok je govorio, "kupola je bila ispunjena čistim kiseonikom gotovo trideset šest sati. Potrajalo je nekoliko dana dok nismo prikupili dovoljno azota iz spoljašnje atmosfere da bismo ovde unutra ponovo uspostavili smešu gasova kao na Zemlji."
     "Čisti kiseonik..."
     "Čisti kiseonik uništava askorbinsku kiselinu", odsutno je rekao Rid, kao da se priseća nekog neobičnog ispitnog pitanja sa studija.
     "Pilule koje oni uzimaju uopšte ne sadrže vitamin C."
     "Tako je. Svi su dobili skorbut."
     "Skorbut!" Jangova je smesta zgrabila tastaturu kompjutera i neko vreme je besno lupala po njoj. Mašina je brujala, a Toni se grčio u mentalnoj agoniji. Moja krivica. Sve ovo je samo moja krivica.
     "Slaže se", rekla je Jangova, posmatrajući nove podatke prikazane na kompjuterskom ekranu. "Svi imaju simptome skorbuta."
     Rid se zavalio u stolici, osećajući se slab i prazan kao da je i on dobio istu bolest. Skorbut. A ja sam kriv za sve. Da sam samo ranije shvatio. Naravno da mora biti to. Kiseonik, pilule...
     Podigao je pogled i video Jangovu kako izlazi iz ambulante.
     "Kuda ćete?" doviknuo je za njom dok se izvlačio iza stola.
     "U trpezariju", odgovorila je preko ramena. Onako sitna, marširala je kao vojnik, mašući rukama i lupajući đonovima po plastičnom podu. Toni je požurio da je stigne.
     "Tražite nekoga posebnog?" upitao je.
     "Vođu ekipe na tlu, Voznesenskog."
     "Ah. Da, naravno."
     "Imate boce vitamina koje nisu otpečaćene?" upitala je Jangova. "Koje nisu bile u dodiru sa kiseonikom?"
     "Da", odgovorio je. "Hiljadu pet stotina pilula u tri zapečaćene boce."
     Monik Bone sedela je za trpezarijskim stolom sa Polom Abelom i Mironovim, sve troje umorno skljokani.
     "Gde je vođa grupe?" upitala je Jangova.
     Monik je bolno uzdahnula pre nego što je odgovorila. "Mislim da je za komunikacionim pultom."
     Jang se uputila tamo bez reči. Rid je išao odmah za njom. Mora da je u bolnici strašna, pomislio je. Neka je Bog na pomoći onom ko joj se nađe na putu!
     Voznesenski je izgledao kao da će svakog časa zaspati. Bio je skljokan u stolici; lice mu je bilo naduveno, neobirjano, a oči crvene. Konors, na ekranu, nije izgledao ništa bolje; zapravo, izgledao je još gore.
     "Zahtevam vašu saradnju", rekla je Jangova bez uvoda.
     Voznesenski se okrenuo na stolici, pokušao da ustane, a onda je odustao i ostao da gleda kinesku lekarku, gotovo oči u oči.
     "Morate početi da uzimate velike doze vitamina, sada, odmah."
     "Vitamina?" tupo je ponovio Voznesenski. "Ali već uzimamo vitamine. Uzimamo ih svako jutro, prema rasporedu."
     "Ti su zagađeni", rekla je Jangova.
     Voznesenski je pogledao Rida.
     "Istina je, Mihaile Andrejeviču", rekao je Toni. "Svi su bili izloženi kiseoniku posle udara meteora. Praktično su bezvredni."
     "Ali kakve to veze ima...?"
     "Skorbut", rekla je Jangova.
     "Skorbut?"
     "Tako je", rekao je Rid. "Svi ste dobili skorbut od nedostatka vitamina C."
     Zbog mene, dodao je u sebi. Zato što sam se uspaničio. Zato što nisam hteo da uvidim istinu. Ja sam ubica. Eto šta sam.









SOL 39: JUTRO
     "Nedostatak vitamina?"
     Reči su probudile Džejmija. Spavao je bez snova kada mu je do svesti prodro Konorsov glas, visok i piskav.
     Iskobeljavši se ispod ćebeta, Džejmi se izvukao iz kreveta i otapkao u pilotsku kabinu. U roveru je bilo strašno hladno. Konors je razgovarao sa Voznesenskim. Obojica su delovala potpuno iscrpljeno, ali u Rusovom osmehu sa ekrana bilo je nečeg neobičnog.
     "Imamo skorbut", rekao je Voznesenski, kao da se šali.
     "Skorbut?"
     "Definitivno. Dr Jang je noćas analizirala sve podatke. Naše vitaminske pilule bile si zatrovane - ne, to nije tačan izraz. Vitamin C u njima je inaktiviran jer je bio izložen čistom kiseoniku posle udara meteorita. Bez dovoljno vitamina C, svi smo dobili skorbut."
     Džejmi se skljokao na suvozačko sedište. "Misliš, kao drevni mornari koji su predugo bili na moru?"
     "Zato su Britance zvali limunašima", rekao je Konors, glasom još punim neverice. "Nosili su na brodovima limun i drugo sveže voće čim su shvatili šta izaziva skorbut."
     "Skorbut", mrmljao je Džejmi. "Skorbut."
     "Sudeći po dr Jang, biće potrebno nekoliko dana da simptomi nestanu", rekao je Voznesenski.
     "A šta je sa nama?" upitao je Konors.
     Osmeh Voznesenskog nestao je kao kad se ugasi svetlo. "Za sada, Kalinjingrad je zabranio spasilački let sa orbite. Sve dok ne donesu odluku."
     "Zaglavljeni smo ovde dok se oni ne odluče?" Konors je to izgovorio kao da je reč o smrtnoj kazni.
     "A naša bolest će se pogoršavati, a ne poboljšavati. Već sad jedva stojimo na nogama", rekao je Džejmi.
     "Postoji rezervni rover", rekao je Voznesenski.
     "Ali ko će ga voziti?" upitao je Konors. "Vi ste svi bolesni koliko i mi."
     "Ja ću."
     "Ne možeš", rekao je Džejmi. "Suviše si bolestan da bi rizikovao."
     Voznesenskom se vratio nagoveštaj osmeha. "Voziću rover. Gutaću vitaminske kapsule na kilograme. Stići ću blizu vas za manje od trideset šest sati."
     Uprkos iscrpljenosti, Džejmi je razumeo šta vodi Voznesenskog. "Ivšenko i Ciman su pod kupolom. Povešćeš ih sa sobom. Oni su obojica zdravi."
     Rus je klimnuo glavom. "Da, povešću Ivšenka. Stići ćemo vam u pomoć kao Sedmi konjički u vašim vestern filmovima."
     "Tako je tvrdio i Kaster", promrmljao je Konors.

     Voznesenski se nije odlučio dok im nije video lica. Konors je izgledao kao da je na samrti. Votermenove široke jagodice štrčale su sa lica, kao da su mu svi mišići nestali, a oči su mu bile crvene i vodnjikave.
     To je jedino što se može, pomislio je Voznesenski. Upravljaću roverom do njih, pa nazad do kupole. Poneću im zalihu vitamina i hrane. Ivšenko će poći sa mnom, a Ciman će ostati ovde. Sve će biti po pravilima misije; neće biti prekršen nijedan propis o bezbednosti.
     Kad se odlučio, pozvao je dr Lija na 'Marsu 2' i obavestio ga o tome.
     Li je delovao uplašeno. "Niste u stanju da preduzmete takvo putovanje."
     Voznesenski je bio nepopustljiv. "Ivšenko jeste. A ja sam sasvim sposoban da sedim na sedištu i upravljam vozilom. Odvojićemo srednji odeljak i poneti samo kabinu i skladište. Biću u stalnoj vezi sa dr Jang i dr Ridom. Ponećemo sve lekove koje prepišu."
     "Kalinjingrad vam neće dati dozvolu", rekla je Lijeva slika na ekranu. "Odlučili su da ste vas osmoro pod kupolom važniji od njih četvoro u roveru."
     "Četvoro u roveru imaju kod sebe uzorke marsovskog života", naglasio je Voznesenski.
     Li je odmahnuo glavom. "Odlučeno je da se prvo vi evakuišete iz kupole, a onda da se vidi je li moguće spasti grupu iz kanjona."
     "U tom slučaju", rekao je Voznesenski, "poći ću bez dozvole Kalinjingrada. I bez vaše."
     Li je iskolačio oči. "Shvatate li šta govorite?"
     Osećajući da mu kroz vene teče sva istrajnost i snaga Majke Rusije, Voznesenski je odgovorio: "Naravno da shvatam, dr Li. Ali morate shvatiti i šta vi govorite. Vaša odgovornost, kao komandanta ekspedicije, svakako je ogromna, mnogo veća nego što bih ja želeo da imam. Ali ne dozvoljavam da Kalinjingrad, niti svemogući Bog, otpišu moje drugove."
     "Bezbednost preostalih članova ekipe sada je najbitnija."
     "Možda i jeste. Ja sam samo vođa ekipe na tlu. Ne moram da brinem zbog kontrole misije i zbog političara iznad njih. Moja odgovornost su muškarci i žene ovde, na površini Marsa. Svi, uključujući i četvorku zarobljenu u kanjonu."
     "Rizikovaćete i svoj život i živote onih koje povedete sa sobom", rekao je Li.
     "Ivšenko će se rado javiti kao dobrovoljac, doktore. Postaraću se za to, bez brige. Poštovaćemo sve propise bezbednosti."
     "Ne mogu vam to odobriti!"
     "Da, razumem. To je vaša odgovornost. Moja odgovornost jesu moji drugovi."
     "Dajte da razgovaram sa Kalinjingradom."
     Voznesenski se umalo nasmejao. "Kad kontrola misije završi svađe, mi ćemo već dočekati penziju - ili sahranu. Ne, to se mora uraditi sada, a ne kroz dva dana."
     Li je liznuo usne. Na komunikacionom ekranu Voznesenskom je iznenada izgledao kao preplašeni zec, spreman da pobegne u zaklon. Nekoliko trenutaka gledali su se bez reči.
     Konačno je progovorio Li. "Srećno."

     Voznesenski je okupio svih jedanaestoro muškaraca i žena u trpezariji i objavio svoju odluku.
     "Ivšenko i ja odvešćemo drugi rover u kanjon i pokupiti Votermenovu grupu. Bićemo odsutni tri dana - najviše četiri."
     Ostali su ćutali. Postrojeni u nepravilnom polukrugu oko kosmonauta, nelagodno su se zgledali, meškoljeći se, upitnim pogledima.
     Konačno se javila dr Jang. "Vi fizički niste u stanju da izdržite takvo putovanje."
     "To mi je dužnost", rekao je Voznesenski. "Li i kontrola misije žele da nas evakuišu na orbitu, pa tek onda da pokušaju da spasu grupu iz kanjona. Ja sam odlučio drugačije. Moram da idem. Ja lično."
     "Ali još ste bolesni", rekla je Jangova. "Efekti skorbuta će potrajati više dana. Bićete slabi i nesposobni..."
     "Dmitrij Josifovič obavljaće sav posao; ja ću samo pokupiti slavu."
     Svi su se nervozno nasmejali.
     "Idem i ja", rekao je Toni Rid.
     "Vi? Ne."
     "Moram", zahtevao je Rid.
     "Nema potrebe da idete", rekao je Voznesenski. "To je nepotreban rizik."
     Rid je iskračio i stao pred Rusa. "To mi je dužnost", tiho je rekao, "Baš kao i vama."
     Voznesenski je tvrdoglavo odmahnuo glavom. "Nije nam potreban lekar u roveru. Bićemo u vezi preko komunikatora."
     "Zar ne razumete?" prasnuo je Rid. Okrenuo se ka ostalima. "Zar niko od vas ne razume? Ja sam kriv! Ja sam kriv što ste svi bolesni! Ja! Ja sam prosuo vitaminske pilule. A onda nisam shvatio šta vam se dešava."
     To je bilo nešto najteže što je Entoni Rid uradio u čitavom svom životu. Ostali su ga iznenađeno gledali.
     "Moram da pođem sa vama", molio je Toni, opet se okrenuvši Voznsenskom. "Džejmi i ostali... trebaće im lekar čim stignemo tamo."
     Voznesenski je otvorio usta, kao da želi da odgovori, ali ne zna šta bi rekao. Ostalima kao da je bilo neprijatno, kao da nisu znali šta da rade.
     "Treba da pođe", odlučno je rekla dr Jang. "U pravu je. Grupi iz rovera trebaće hitna medicinska nega čim stignete do njih."
     Voznesenski je protrljao široku bradu. "Razumem."
     "A i vama", dodala je Jangova.
     Rus se bledo osmehnuo. "Moj lični lekar?"
     Jangova mu nije uzvratila osmehom. "Ako insistirate na tom putovanju uprkos stanju u kome se nalazite, morate povesti sa sobom i lekara."
     "Vrlo dobro", reko je Voznesenski uz oklevanje.
     "Hvala vam!" uzviknuo je Rid. Primetio je izraz na licu Voznesenskog i svih ostalih. Očekivao je bes, ili možda gađenje zbog svoje gluposti. Umesto toga, svi su izgledali puni saosećanja, čak i oni najbolesniji. Ne krive me, shvatio je u naletu zahvalnosti od koga su ga umalo izdala kolena. Ne krive me!
     Prvi put u životu priznao je svoju grešku, prihvativši posledice svog delovanja, ogolio je svoju krivicu pred ljudima oko sebe. Mislio je da će biti bolnije nego da otvori sopstvenu trbušnu duplju. I bilo je. Ali preživeo je bol. Kao potencijalni samoubica, suočio se sa najgorom mogućnošću i preživeo.
     Voznesenski je jedva dočekao da se spusti na najbližu stolicu. Noge su mu bile toliko slabe da više nije mogao da stoji. Dobro je što ću moći da sedim čitavim putem do kanjona, pomislio je. Nadam se da ću biti u stanju da vozim rover, a da se ne onesvestim kao bolesna starica.

     Džejmi je ponovo sedeo u pilotskoj kabini, a Žoana je bila kraj njega. Konors je bio u svom krevetu, tiho ječeći u snu. I Ilona je pokušavala da zaspi na ležaju iznad astronautovog. Niko od njih nije imao snage da sklapa krevete. Doručkovali su u mračnom raspoloženju, sedeći na ivici donjih ležaja, pognutih glava kako ne bi udarali o gornje.
     "Nedostatak vitamina", mrmljao je Džejmi. "Od svega što nas je moglo zadesiti tokom misije, dobili smo skorbut. Eto ti Marfijev zakon."
     Žoana kao da je jedva držala oči otvorene, ali odgovorila je. "Sad kad znamo u čemu je problem, nekako mi ne izgleda tako strašno. Mene je plašilo nepoznato."
     "I dalje nas može ubiti, svejedno što znamo šta je."
     Bledo se osmehnula. "Ti nećeš dozvoliti da umremo, Džejmi. Znam da nećeš."
     Zašto me opterećuje time, upitao se, pomalo ljut. "Niko od nas ne može da učini ništa drugo sem da čekamo", rekao je.
     Žoanin bledi osmejak malo je ojačao, kao da je znala nešto više od njega.
     Utom je zazujao komunikator. Džejmi je pritisnuo prekidač i na ekranu se pojavilo Abelovo žablje lice. Izgledao je jednako iscrpljeno i izmoždeno kao i oni u roveru, a zbog upalih obraza oči su mu bile još više iskolačene nego inače.
     "Imamo poruku iz Kalinjingrada za Žoanu", rekao je Abel. "Je li ona budna?"
     "Tu sam", rekla je Žoana, nagnuvši se iz pilotskog sedišta kako bi je Abel video jer je minijaturna kamera na kontrolnom pultu bila uperena u Džejmija.
     "Oh, fino. Reći ću onima sa 'Marsa 2' da vam je direktno puste."
     "Kako ste vi tamo?" upitao je Džejmi.
     Abel je odmahnuo glavom. "Rid nas toliko kljuka vitaminom C da se osećam kao da sam postao limunovo drvo. Mogu da zatresem glavom bez vrtoglavice, ali i dalje se osećam kao pseća hrana u konzervi."
     Džejmi je pomislio da se on oseća kao pojedena pseća hrana. I shvatio je da Abel nije pitao kako se oni osećaju.
     "Dmitrij i Oli su napolju, spremaju rezervni rover. Mihail ih nadgleda preko TV i tlači ih. Suviše je slab da bi lično izišao, pa im gunđa na svakom koraku."
     "Koliko će potrajati dok krenu?" upitao je Džejmi.
     "Još jedan sat, najviše dva. Mihail će povesti Dmitrija. Oli je strašno besan zbog toga."
     "Nema smisla rizikovati više života nego što se mora", rekao je Džejmi.
     "Poći će i Rid."
     "Toni? Toni će izići napolje?"
     "Da. Kaže da će vam trebati lekar čim stignu do vas."
     To je utešna pomisao, trgao se Džejmi.
     "Eto", rekao je Abel. "Javiću im da vam prebace poruku iz Kalinjingrada."
     Ekran se nakratko zatamnio, pa blesnuo; potom se na njemu pojavila slika umornog starca. Imao je raščupanu riđu kosu, neurednu bradu, otkopčan okovratnik košulje. Predstavio se kao šef kontrole misije.
     "Imam poruku za dr Žoanu Brumado, i to ličnu. Zapravo, to je pitanje na koje nam dr Brumado mora odgovoriti."
     Džejmi je okrenuo malu kameru na kontrolnoj ploči ka Žoani, a kontrolor je oklevao, kao da čeka na nekakav odgovor. Potom je duboko uzdahnuo i nastavio:
     "Dr Brumado, ovo je pitanje u vezi sa vašim ocem. Kao što znate, on je upoznat sa svakodnevnim odvijanjem vaše misije. Prirodno, obavestili smo ga o vašem... zdravstvenom stanju. Već je pošao za Hjuston. Izdao sam stroga naređenja da niko van kontrole misije ne sme znati za problem sa kojim smo suočeni sve dok ne razrešimo situaciju. To je učinjeno kako mediji ne bi iskoristili priliku da prave senzacije, znate."
     Naravno da neće da novinari saznaju u kakvom smo sosu, pomisio je Džejmi. Ne bi mogli da iziđu nakraj sa svima koji bi se sjatili tamo.
     "No, ipak", nastavio je šef kontrole, "vašeg oca, izgleda, prati jedna pripadnica američke štampe, mlada televizijska novinarka. Ne znamo kome pripada, mada smo saznali njeno ime." Rus je oborio pogled, očito da bi pogledao cedulju. Pažljivo je izgovorio: "Edi Elgin."
     Žoana se namrštila. Džejmi je osetio trzaj iznenađenja. Edit? Sa Brumadom?
     Glavnom kontroloru kao da je bilo neprijatno. "Vaš otac će, naravno, želeti da razgovara sa vama. Izgleda da novinarka koja ga prati želi dozvolu da snimi vaš razgovor kako bi ga kasnije možda emitovala - pošto se kriza razreši. Snimak neće biti emitovan, naravno, bez dozvole uprave 'Projekta Mars'. I bez dozvole vašeg oca, razume se."
     Upecala je Brumada, pomislio je Džejmi. Kvarnjak! I hoće da snima njihov razgovor. Kakva hladnokrvna genijalnost! Ako pomremo, imaće sjajan snimak poslednjih nežnih trenutaka između oca i kćeri. Ako preživimo, opet će joj ostati sjajan materijal o ljudskoj strani projekta.
     A nije ni pokušala da stupi u vezu sa mnom. Boli je briga za mene. A što i ne bi? Sada ima Brumada.
     Glavni kontorlor gledao je Žoanu. "Hoćete li biti u stanju za kratak razgovor sa ocem - s obzirom na vremenski jaz između emitovanja i prijema poruke?"
     Žoana je pogledala Džejmija, a onda kao da je nekako postala viša, iako je i dalje sedela.
     "Cenim vašu uviđavnost prema mom ocu i meni, i zahvaljujem vam na tome. Ali, molim vas, ne trudite se da nam uredite poseban razgovor", rekla je Žoana, glasom odlučnijim nego što je Džejmi ikada čuo od nje. "Ponavljam: ne uspostavljajte vezu sa Hjustonom. Ne želim nikakve povlastice. Ako ste odlučili da cenzurišete sve vesti o problemu sa kojim smo suočeni, onda nemojte od mene da pravite izuzetak."
     Džejmi je pritisnuo prekidač. "Čekaj malo", rekao je. "Zar tvoj otac nema prava..."
     Prostrelila ga je pogledom crvenih očiju. "Nisam ja mala devojčica koja mora da priča sa tatom čim se nađe u neprilici. Hoću da se prema meni ponašaju isto kao i prema svima ostalima."
     "Ali on je Alberto Brumado", rekao je Džejmi. "Ne žele oni tebi da učine uslugu, već njemu."
     Žoana je pokušala da odmahne glavom, ali od toga je samo stegla ivicu kontrolne ploče, toliko da su joj zglavci pobeleli. "Ne. Ne bih mogla da sačuvam pribranost pred njim. Slomila bih se i rasplakala. Neću da to iko snimi."
     "Oh, razumem. Valjda."
     "Džejmi - ako... ako postane sigurno da ćemo umreti, onda će biti dovoljno vremena da razgovaram sa ocem. Sigurna sam da ćemo svi spremiti poruke za porodice."
     "Valjda." A Edit će ih sve prva dobiti za svoje ekskluzivne vesti.
     "Ali ne sada. Nisam izgubila nadu. Nisi ni ti, zar ne?"
     "Nisam, do đavola", rekao je, sa uverenošću koju nije zaista osećao.
     "Onda uključi ponovo vezu."
     Poslušao je. Žoana je duboko uzdahnula i nesvesno provukla prste kroz zamršenu kosu.
     "Hvala vam na ponudi", mirno i dostojanstveno je rekla, "ali odlučila sam da hoću da se prema meni ponašate isto kao i prema ostalima. Očekujem da mog oca obaveštavate o situaciji - a i novinarku koja ga prati. Veliko hvala."
     Besna je zbog Edit koliko i ja, shvatio je Džejmi. To ga nije nimalo utešilo.

     Dmitrij Josifovič Ivšenko sedeo je za kontrolama rezervnog rovera, sa neobičnim osmehom na licu. Srećan je što je ovde i što radi nešto korisno umesto da čuči na orbiti, pomislio je Voznesenski.
     Rid je sedeo na klupi, pozadi. Voznesenski je razmišjao o Englezu. Pošao je sa nama zbog osećanja krivice; hoće da se iskupi za nezgodu sa vitaminima. Hoće li nam zaista pomoći ili će samo smetati? On ne ume da vozi rover. Nema iskustva u vanbrodskim misijama. Sumnjam da je izišao iz kupole na više od par sati otkako smo se spustili. Od kakve bi nam koristi bio u slučaju opasnosti?
     Okrenuo se na sedištu da baci pogled na Rida. Lekar je izgledao zadubljen u misli, zavaljen na klupi, čvrsto joj stežući ivicu.
     Voznesenski je odmahnuo glavom i smesta požalio zbog toga. Još je osećao vrtoglavicu i bio strašno slab. To što imam sa sobom ličnog lekara uopšte mi ne pomaže, gunđao je u sebi.
     Potom se ponovo zagledao u Ivšenka. Sada je prvi put shvatio da ovaj uopšte ne izgleda kao Rus. Bio je mršav, a kosa mu je bila tamna i kovrdžava. I oči su mu bile crne. Tanki, orlovski nos i još tanje usne. Koža mu je bleda, naizgled beskrvna, mada je nekako izgledalo da bi lako pocrneo.
     Mlađi je od mene, pomislio je Voznesenski, zavideći mu na energiji kojom je zračio. Mlađi i zdraviji. Voznesenskom je u glavi tutnjalo; ruke i noge strašno su ga bolele. Ako je Rid u pravu, ti silni vitamini trebalo bi da deluju, ali meni uopšte nije bolje. Možda mi je i gore.
     "Recite mi, Dmitrije Josifoviču", glasno je počeo, a glas mu je čak i samom zvučao promuklo i bolno, "otkuda vam takav pristao izgled?"
     Ivšenko ga je pogledao, gotovo uplašeno, a onda se odmah ponovo usmerio na vožnju.
     "Majka mi je Jermenka, ako ste na to mislili", odgovorio je.
     "Baš sam se pitao. Mislio sam da možda imate turske krvi."
     Ivšenko je raširio nozdrve. "Ne, jermenske."
     "Razumem", rekao je Voznesenski. "A kako ljubavni život, gore na orbiti?"
     Ivšenko se ponovo nasmešio. "Prihvatljiv, druže. Sasvim prihvatljiv. Naročito kad se ona nemačka fizičarka umori od posla."
     "Dils? Plavuša?"
     "Uči me nekim detaljima iz fizike o kojima ranije nisam imao pojma."
     "Potraga za znanjem je večita", složio se Voznesenski.
     "Cilj vredan truda."
     Voznesenski je počeo da se smeje, ali od toga su ga zabolele grudi. Teško se zakašljao.
     "Boli li vas, Mihaile Andrejeviču?"
     "Nije to ništa. Samo mala agonija."
     "Hoćete li da se vratimo?"
     "Ne!" zagrmeo je Voznesenski. "Idemo dalje. Ma šta da se desi, idemo dalje."
     Proticali su sati. Na trenutak su zaustavili rover i zamenili mesta kako bi Voznesenski vozio. Ivšenko ga je ipak pažljivo posmatrao. Mlađi kosmonaut nije čeznuo da dozvoli starijem kolegi da ih sve pobije.
     "U sumrak ćete ponovo preuzeti komande", rekao je Voznesenski, osećajući da mu znoj teče licem i niz rebra, lepeći mu kombinezon za sedište.
     "Hoćete li tada spavati?"
     "Pokušaću."
     "Pravila bezbednosti zabranjuju upravljanje roverom ako suvozač nije budan i spreman da preuzme upravljanje u slučaju opasnosti. A noćna vožnja..."
     "Dovoljno poznajem propise", obrecnuo se Voznesenski. "I ja sam učestvovao u njihovom pisanju. Ovo je hitan slučaj; malo ćemo prevideti pravila."
     "Malo", promrmljao je Ivšenko.
     Voznesenski je pokazao prstom preko ramena. "Ako vam postane dosadno dok ja spavam, pozovite lekara da vam pravi društvo."
     Ivšenko je iskrivio lice.
     Vozili su preko kamenite ravnice, na jugoistok, sa patuljastim Suncem koje se spuštalo ka neravnom horizontu, bacajući dugačke, krvavo crvene senke od svake stene na goloj pustinji. Voznesenskom su senke ličile na dugačke kandže mrtvaca koje posežu ka njemu.
     Toni Rid je, pozadi u prednjem odeljku, osećao svako poskakivanje rovera dok je sedeo stežući obema rukama ivicu klupe. Ovo je ludilo, ponavljao je u sebi. Zašto sam se uopšte javio da pođem? Zbog kajanja? Ovo je ipak preterano ispaštanje za grehe.
     Ali ćutao je i dalje, ne žaleći se, pokušavajući da savlada strah koji je narastao u njemu. Nalazimo se usred marsovske ravnice u ovom smešnom, malom vozilu. Ako išta pođe naopako, svi smo mrtvi.
     U pilotskoj kabini zazujao je komunikator. Ivšenko ga je uključio i na ekranu se pojavilo mršavo lice dr Lija. Usne su mu bile opuštene, a pogled umoran i poražen.
     "Pola dana sam se raspravljao sa Kalinjingradom", rekao je promuklim glasom. "Kontrola misije je uzbunjena."
     Voznesenski je zagunđao, ali i dalje je vozio rover napred.
     "Zahtevaju da se ekipa iz kupole evakuiše na orbitu i da se tek potom pokuša spasavanje grupe iz rovera."
     "Jeste li im rekli da smo već pošli u kanjon?"
     Li je polako odmahnuo glavom. "Ne. Rekao sam da se ne slažemo ni sa njihovom procenom situacije ni sa njihovom odlukom."
     "A ipak insistiraju?"
     "Da."
     "I šta nameravate da učinite?"
     Komandant ekspedicije je nervozno čupkao brk. "Dužnost mi je da vam naredim da se okrenete i vratite pod kupolu kako biste izvršili naređenja iz kontrole misije."
     "Vrlo dobro", rekao je Voznesenski. "Izvršili ste svoju dužnost." Pružio je ruku ka kontrolnoj ploči i isključo komunikator. Potom je usporio i zaustavio rover.
     Ivšenko ga je zabrinuto gledao. "Okrenućete se?"
     Voznsenski je bolno uzdahnuo. "Ne budite idiot. Vozite nekoliko sati dok ja budem dremao. Ako budemo išli čitave noći, mogli bismo stići do ivice kanjona sutra u podne."

     Oliver Ciman zurio je u ekran komunikatora.
     Sedeo je sam u komandnom odeljku kupole; većina ostalih je ležala, obrvana bolešću. Dr Jang je bila u ambulanti, izvodeći nove i nove testove. Ciman se počešao po glavi, žurno razmišljajući. Nije očekivao krizu komande.
     Dr Li je na ekranu delovao bolno i izmučeno. Mora da ne izlazi iz komandnog odeljka tamo gore, pomislio je Ciman. Sigurno je tamo danju i noću. Izgleda kao da i on ima skorbut.
     "Našli smo se u vrlo teškoj situaciji", rekao je Li astronautu. "Želim da se uverim da ste potpuno svesni svih posledica."
     "Da, ser", spremno je rekao Ciman.
     "Kontrola misije izdala je naređenje da se kupola napusti i da se čitava ekipa vrati ovamo, na orbitu", rekao je Li.
     "Ali oni u roveru..."
     Li je podigao dugačak prst kako bi prekinuo astronauta. "Kalinjingrad smatra da moramo prvo misliti na zdravlje i bezbednost veće grupe. Spremni su da napuste bazu i evakuišu posadu kupole."
     Ciman je brzo razmišljao. To znači da moram lično da ih strpam u S/UV. Nas osmoro, uključujući i mene. Ne može nas toliko stati u jedno S/UV. A ko će, do đavola, upravljati drugim? Mironov i Abel nisu u stanju, a Dmitrij je otišao sa Voznesenskim i Ridom.
     "Pošto svi iz kupole bezbedno stignu na orbitu", nastavio je Li, "i kada svi astronauti i kosmonauti budu ovde, možemo upotrebiti poslednje sletno/uzletno vozilo da pokušamo spasavanje četvorke iz rovera."
     "Znači, želite da se Voznesenski vrati", rekao je Ciman.
     "Naredio sam mu to. Odbio je."
     Odbio! Cimana je obuzeo nalet straha. Čovek ne može odbiti da izvrši naređenje! To je ludost! Ako ne budemo poštovali naređenja, čitava misija će propasti.
     Li je sačekao malo da Ciman shvati značaj njegovih reči. Potom je nastavio. "Voznesenski mi je vezao ruke. Ne mogu narediti evakuaciju kupole sa samo jednim zdravim astronautom. Ne mogu poslati Tolbuhina i Klajna dole kod vas, jer bismo time upotrebili poslednji preostali lender. To bi značilo potpuno napustiti grupu iz rovera."
     "Da. Tačno." I dalje je bio ošamućen što je Voznesenski odbio da posluša naređenje. Od svih članova ekspedicije, baš on! Voznesenski, najtvrdoglaviji poštovalac pravila.
     "Da je Ivšenko tu, bilo bi moguće podići svo osoblje ovamo u dva vozila", rekao je Li, ponavljajući očigledno. "Pošto je otišao sa Voznesenskim, ne mogu narediti evakuaciju kupole."
     "Da, ser. Razumem", rekao je Ciman.
     "To znači da ste vi odgovorni za osoblje pod kupolom do povratka Voznesenskog."
     Ciman je bez reči klimnuo glavom. Ako se vrati, pomislio je. Ako.









SOL 40: JUTRO
     Baš kao što je očekivao - ne, baš kao što je znao - u strmi zid litice bile su uklesane stepenice, i vodile su do grada sagrađenog u velikoj pukotini visoko gore.
     Džejmi je stajao pod blistavo toplim Suncem Novog Meksika, iako je nebo bilo ružičasto kao na Marsu. Podigao je vizir kacige, znajući da mu više ne treba zaštita skafandra. Stigao je kući, svojoj pravoj kući, na mesto gde se dva sveta susreću i stapaju u jedinstvu i ravnoteži koje je nesvesno tražio još od detinjstva. Prvi put u životu, Džejmi je osećao da je usklađen sa svetom, sa oba svoja sveta, sa svim svetovima.
     Polako se penjao stepenicama, gotovo ne želeći da prekine sreću i mir trenutka. Ipak, znao je da ga na vrhu čeka njegov narod, kako bi ga pozdravio. Kao nekada sveštenik Drevnih koji se penje stepenicama hrama, ozbiljno i dostojanstveno, Džejmi je polako koračao sa jedne na drugu kamenu stepenicu. Videlo se da su stepenice davno uklesane u u stenu; kamena površina bila je uglačana i udubljena od bezbrojnih pokolenja koja su se njima penjala.
     Skafander je nestajao, deo po deo, dok se penjao. Prvo je iščezla kaciga, i mogao je da duboko udahne čisti, sveži vazuh svog rodnog sveta. Potom su nestale čizme, pa gornji deo skafandra, pa donji. Kada je stigao na vrh, bio je nag i nije posedovao ništa osim medveda-amajlije koga je dobio od dede, pre više stotina miliona kilometara.
     Znoj mu je tekao niz bokove, niz noge, niz lice. Vazduh je bio svež, ali Sunce ga je grejalo, ispunjavajući ga životodavnom energijom.
     Bližio se vrhu stepeništa. Čuo je povetarac, čuo je drveće i lišće kako ga dozivaju. Pogledao je amajliju koju je držao u ruci i medved mu se nasmešio. Još samo nekoliko koraka, sine, rekao je dedin glas. Još samo nekoliko koraka.
     Džejmi je stigao na vrh. Grad je bio tu, baš kao što je znao da će biti. Veličanstven. Pravi. Čisti zidovi od sveže ispečene cigle. Kuće, niz za nizom, sve do vrha pukotine gde ih je nadnesena stena štitila kao zaštitnička ruka boga.
     "Ovo je dobro", rekao je Džejmi. "Ja'aa'ti."
     Pred njim se pojavio deda, mlad, snažan i nag kao i Džejmi. "Ovo je dobro", rekao je deda.
     Svi su izišli iz kuća, slivajući se na središnji trg gde je stajao Džejmi sa dedom, nasmešeni, pevajući, noseći cveće kojim su ovenčali Džejmija. Žene su bile divne, muškarci snažni i pristali.
     Ali Džejmi se ipak obratio dedi. "Ne mogu da ostanem. Ostali - potreban sam im."
     "Znam", rekao je starac. "Idi u lepoti, sinko."
     Džejmi je naglo otvorio oči.
     San je bio tako živ, tako stvaran. Zavukao je ruku u džep kombinezona i opipao amajliju koja je tamo počivala, topla, utešna kamena stvarčica. Tek tada je dopustio sebi da se opusti na ležaju i spremi se za novi dan.
     Čitavo telo ga je bolelo tupim, upornim bolom koji mu je isisavao snagu. Glava mu je pulsirala, a srce mu je tuklo u ušima sporim ritmom smrti. Konors je kraj njega tiho ječao u nemirnom snu, zviždavo dišući.
     Džejmi je tiho ustao. Noge su bile gotovo preslabe da bi ga držale. Nekoliko dugih minuta stezao je ivicu Žoaninog ležaja, ne znajući hoće li moći da stigne do kupatila. Ona je bila sklupčana kao fetus. Ilona je ležala potrbuške, nepomična. Džejmi se na trenutak uplašio da je mrtva, ali onda je primetio da polako diše.
     Provukao se između ležaja, stežući ručke na ivicama kako bi stigao do kupatila. Iz uglačanog metalnog ogledala nad umivaonikom uzvraćalo mu je pogled njegovo lice, mršavo, neobrijano, upalih očiju. Polako, sa napetom pažnjom pijanca ili starca, Džejmi je umio lice i ruke. Kada je oprao zube, na četkici je primetio krv. Kao da je osećao da mu se zubi klate u desnima. Svukao je noćni kombinezon i obukao dnevni. Nije bilo neke razlike. Oba su bila izgužvana i smrdljiva.
     Ostali nisu počeli da se bude sve dok nije spremio sebi čašu instant soka od pomorandže i šolju vrele kafe. Polako su ustajali, delujući isto onako iscrpljeno i bolno kako se i Džejmi osećao. Ispijena lica, crvene oči, drhtave ruke; jedva su se držali na nogama.
     Jedva da su razmenili po koju reč. Mrmljanje. Ječanje. Uzdasi koji se pretvaraju u dahtavo, bolno disanje.
     Džejmi je prošao kraj njih, sa šoljom kafe u ruci, i naterao sebe da ode u pilotsku kabinu. Seo je na suvozačko sedište, uključio komunikator i pozvao kupolu.
     Na ekranu se pojavilo lice Pola Abela. Smešio se - bledo, ali se smešio. Obrazi i brada bili su mu rumeni, kao da se tek obrijao. Izbuljene žablje oči bile su bistrije nego juče.
     "Dobro jutro!" Abel je delovao gotovo vedro.
     "Kako si?" upitao je Džejmi kreštavim glasom.
     "Vitamini dr Jang izgleda da pomažu", vedro je rekao Abel. "Noćas sam dobro spavao. Jutros se osećam bolje nego danima ranije. Još nisam sto posto, ali mi je bolje.
     "To je dobro."
     Abel očito nije želeo da pita Džejmija kako je. Ionako se videlo. "Ima li vesti od Ruja?"
     "Od koga?"
     "Od Mihaila i Ivšenka. Do sad bi trebalo da su stigli do ivice kanjona."
     "Ne. Još se nisu javili."
     "Ali ovog jutra, svakako", rekao je Abel.
     "Ovog jutra", ponovio je Džejmi.

     "Sad pažljivo", mrmljao je Voznesenski. "Horizont je toliko blizu da može da te zbuni."
     Ivšenko, koji je vozio rover, uputio mu je mračan pogled. "Mihaile Andrejeviču, tokom obuke sam imao jednak broj sati u simulatoru kao i vi. Vozio sam ovu spravu većim delom noći, zar ne? Zašto neprekidno..."
     "Stoj!" dreknuo je Voznesenski. Ivšenko je tako nagazio na kočnice da bi obojica naleteli na prednje staklo da Voznesenski nije ranije zahtevao da vežu sigurnosne pojaseve. Toni Rid, koji je stajao iza Voznesenskog, naleteo je na naslon sedišta i bolno jeknuo.
     Pred njima se pružao Marsov Veliki Kanjon, a ivica mu je počinjala na jedva dvadesetak metara od rovera. Ivšenko je zurio u nju, otvorenih usta, teško dišući.
     "Blagi Bože!" jeknuo je Rid.
     "Na to sam pokušavao da vas upozorim", mirno je rekao Voznesenski. "Da ono što na prvi pogled predstavlja samo još jednu manju izbočinu ispadne, zapravo, ivica ponora."
     "Trebalo... trebalo je tako da kažete."
     Voznesenski je umorno uzdahnuo, kao učitelj koji se razočara u đaka.
     Kanjon je bio pun magle, koja se blago kovitlala pod jutarnjim Suncem, izgledajući dovoljno gusta da se po njoj hoda. Iz unutrašnjosti kabine nisu mogli da vide dno kanjona; bilo je preduboko, čak i da je vazduh bio potpuno čist. Sleva i zdesna litice su se pružale do iza horizonta, tvrđava od crvenog kamena, izlokana od mnogih eona, visoka i ponosna. Pogledavši pravo preko kanjona, Voznesenski je pomislio da može da razabere neravan obris druge strane, jedva primetan i talasav u izmaglici. Kako je daleko.
     "Ne vidim klizište", rekao je Rid.
     "Ni ja. Mora da smo tokom noći skrenuli sa kursa. Proveriću navigaciju. Dmitrije Josifoviču, vi se javite bazi i recite im da smo stigli do kanjona - i da nismo upali u njega."
     Ivšenko je nešto promrmljao dok se naginjao da dosegne prekidač komunikatora. Nije primetio osmeh na komandantovom licu.
     Za četvrt sata utvrdili su tačan položaj uz pomoć jednog od navigacionih satelita raspoređenih oko planete i uputili su se ka ivici klizišta, udaljenog oko pet kilometara na zapad.
     Voznesenski se osećao gotovo opušteno dok je sedeo na suvozačkom sedištu. Ivšenko je vozio većim delom noći, spavao je nekoliko sati, i sada je ponovo vozio. Delovao je odmorno; refleksi su mu bili brzi. Mihail se osećao nešto bolje nego kad ga je držao skorbut; i dalje je bio slab i bolan; jedva da je uspeo da malo odspava.
     Telo deluje na um, govorio je u sebi dok su išli preko crvenog, kamenitog predela brzinom od dvadeset kilometara na sat. Kada je telo bolno, um postaje umoran, lako se zbunjuje, brzo pada u očajanje. To moram da zapamtim. Moram da jasno mislim, ma kako se moje telo osećalo.
     "Čini mi se da vidim."
     Ivšenkove reči trgle su Voznesenskog iz zamišljenosti. Pratio je pogledom pilotov pruženi prst i ugledao, kroz jutarnju izmaglicu, nešto nalik na široki polukrug urezan u ivicu litice, sa hrpom zarđalo crvene prašine koja se spuštala ka dnu kanjona, daleko u dubini.
     "Da, mora da je to."
     Dok je Voznesenski proveravao položaj, Ivšenko je gledao klizište. "Ne očekujete, valjda, da se tuda spuštamo?"
     "Došli smo da spasemo ekipu iz drugog rovera", odgovorio je Voznesenski. Navigacioni ekran pokazivao je da su na pravom mestu. Zarobljeni rover nalazio se na oko dve trećine puta niz drevnu lavinu.
     "Druže kosmonaute", rekao je Ivšenko, "čemu bi koristilo da se i sami zaglavimo negde kraj njih?"
     "A šta onda predlažete?" zarežao je Voznesenski, osećajući da ga saputnik strašno nervira.
     "Predlažem", ironično je naglasio Ivšenko, "da se zaustavimo na ivici kanjona i da ih pozovemo da dođu do nas. To je najbezbedniji postupak."
     "A šta ako su oni preslabi?"
     Kosmonaut se ugrizao za usnu. Voznesenski je čekao na odgovor. Ako kaže da bi se u tom slučaju vratio pod kupolu bez njih, pomislio je Voznesenski, izbaciću ga iz vazdušne komore bez skafandra.
     "Ako su preslabi za to", polako je rekao Ivšenko, "onda ćemo morati da siđemo pešice i pomognemo im."
     "Mi?"
     "Dr Rid i ja", rekao je Ivšenko. "Vi bi trebalo da ostanete u roveru, Mihaile Andrejeviču."
     Voznesenski je osetio da mu je srce puno. Široko se nasmešio. "Dobro rečeno, Dmitrije Josifoviču! Hrabre reči! Ali mogao bih da smislim i nešto bolje."
     Nadam se, pomislio je Toni Rid. Mene niko neće naterati da krenem tamo dole!









SOL 40: PODNE
     Džejmi je okrenuo nazubljeni točkić dvogleda; talasava površina peska naglo se izoštrila.
     "Mora da je to drevni krater ispunjen prašinom", rekao je, koliko sebi toliko i ostalima okupljenim u pilotskoj kabini.
     "Kako to da je vetar nije oduvao?" upitala je Žoana.
     Džejmi je spustio dvogled. Ona je sedela kraj njega, na suvozačkom sedištu, bledog lica, zamršene i prljave kose. Iz usta joj je zaudaralo. Kao i iz mojih, pomislio je Džejmi. Sa svima je isto.
     Konors, izmoždeniji nego ikada, sedeo je na podu između sedišta. Kombinezon mu je bio izgužvan i vlažan od znoja. Ilona je stajala iza njega, umorno oslonjena na naslone sedišta. I ona je izgledala grozno; kao i Žoana, nije imala snage da se očešlja. Ma koliko bili umorni i bolesni, svi su želeli da vide približavanje rovera sa Voznesenskim.
     "Mislim da vetar nema dovoljno snage da očisti krater. Vazduh je suviše redak, čak i kada duva vetar od dvesta čvorova. Krater sigurno ima strme zidove. Verovatno ga je načinio meteorit koji je došao gotovo vertikalno odozgo."
     "Vetar može postepeno da napuni krater prašinom", mozgala je Žoana, "a kada se napuni, ostaje pun."
     "Tako je", rekao je Džejmi. Reč je o milionima godina, dodao je u sebi. Na Marsu ništa ne ide brzo. Vrati se za milion godina i rover će još biti tu, najverovatnije.
     Ponovo je prineo očima dvogled. Ako neobično ustalasani pesak označava područje kratera, onda ima više od kilometra u prečniku. Džejmi je jasno video granicu, široki krug gde su se talasići crvenog peska završavali, a tle je bilo gušće prekriveno stenjem i kamenjem.
     Setio se kako je sa Nagibom raspravljao o učestalosti ovakvih prašinom ispunjenih kratera. Egipćanin ih je nazvao 'avetinjskim kraterima' i verovao je da ispunjavaju predeo i tamo gde tle izgleda relativno ravno. Džejmi se nije slagao. Ali Abdul je bio u pravu: upali smo u avetinjski krater. Trebalo je da primetim razliku na tlu, grdio je sebe, trebalo je da zaobiđem ovo mesto. Da sam samo bio dovoljno pažljiv...
     "Eno ih!"
     Žoana je uzbuđeno pokazivala, a njeno ispijeno lice iznenada se ozarilo osmehom.
     Prateći pogledom njenu ispruženu ruku, Džejmi je ugledao rover kako proviruje preko ivice litice, nalik na debelu srebrnu gusenicu sa velikom, blistavom glavom.
     "Pozdravljam vas, kolege putnici!" Glas Voznesenskog preko zvučnika bio je grub i promukao. Njima je zvučao kao anđeoska pesma.
     Džejmi je pogledao ekran komunikatora. Kosmonaut je izgledao slab, iscrpljen i oznojen dok je sedeo za kontrolama drugog rovera i vozio ga niz drevno klizište sasvim polako i pažljivo. Toni Rid je stajao pogrbljen iza njega, mračnog, bledog, nervoznog lica. Obojica su bila u kombinezonima.
     Prinevši ponovo očima dvogled, Džejmi je primetio priliku u blistavo crvenom skafandru kako polako ide ka njima ispred rovera, proveravajući tle pred sobom dugačkom motkom, nalik na slepca koji korača nepoznatim područjem, onako kako planinar proverava put preko snegom zavejanog ponora.
     Ivšenko je oko pojasa imao vezan kabl, zakačen za vrh rovera, koji se kretao na dvadesetak metara za njim. Vozilo je milelo, ali svakog trenutka se približavalo. Naravno da će Mihail preduzeti sve mere predostrožnosti, pomislio je Džejmi. Zar misli da će Ivšenko odlebdeti nekuda? U jednom trenutku mu se učinilo kao da kosmonaut sam vuče ogromni rover.
     "Dolaze", rekla je Ilona prigušenim šapatom. "Dolaze da nas spasu."
     "Triput ura za njih", bolno je rekao Konors.
     Džejmi je ostao u pilotskoj kabini i posmatrao približavanje spasilaca. Prošlo je više od sata dok se rover polako približavao, užasno sporo, sa Ivšenkom napred da proverava tle. Slepac vodi slona, pomislio je Džejmi.
     "Sada oprezno", rekao je kosmonautima. "Vidite gde tle prelazi u talasavi pesak?"
     Voznesenski je na ekranu klimao glavom. Ivšenko se javio preko radija pod kacigom. "Da, to je na oko pedeset metara ispred mene."
     "Tu je ivica kratera, prilično sam siguran", rekao je Džejmi. "Ispunjen je vrlo lakim peskom, nalik na prašinu. Morate da ga zaobiđete roverom. Inače ćete se i vi zaglaviti."
     Voznesenski ga je sumnjičavo posmatrao. "Izgleda prilično širok."
     "Znam. Ali možete da ga zaobiđete, zar ne?"
     "Nizbrdo, možda. Za uzbrdo nisam siguran."
     Javio se Ivšenko. "Možda bi bilo najbolje zaustaviti rover na ivici nesigurnog tla, pa da je pođem dalje pešice. Potom možemo pričvrstiti kabl i dovući ih do našeg rovera."
     "Možete li sve četvoro da obučete skafandre?" upitao je Voznesenski.
     "Da", odgovorio je Džejmi. "Valjda."
     "Ne bih voleo da rizikujem da se i drugi rover zaglavi."
     "Razumem. Možemo da obučemo skafandre, a vi ćete nas izvući preko peska - ako uspemo da povežemo dva vozila."
     "Vrlo dobro. To ćemo i učiniti."

     Dr Li Čengdu nikada u životu nije toliko oklevao da podnese izveštaj. Znao je da bi ovo moglo sve da uništi. Pokazaće se da nisam sposoban za vođu; kontrola misije biće besna. Ako političari i novinari saznaju, to će uništiti sve izglede za nove misije na Mars.
     No, morao je da izvesti o skorbutu i nizu događaja koji su do toga doveli. Li je mogao samo da prenese činjenice onima koji upravljaju misijom. Nema načina da prikrivam, shvatio je. Niti bi to valjalo. Čak i pomisao na prikrivanje je prestup. Ma koliko to uticalo na moju, ili na bilo čiju karijeru.
     Skorbut. Svi na tlu gotovo su umrli od skorbuta zato što su prevideli činjenicu da čisti kiseonik inaktivira neophodnu količinu vitamina C. Političari će smesta zaključiti da se grupa u roveru zaglavila zato što im je skorbut umanjio snagu i sposobnost procene. A sada je Voznesenski, baš on, odbio da posluša naređenje i pokušava da ih spase.
     Voznesenski. Čekaj samo dok ga se kontrola misije dočepa! Kakva zbrka. Kakva porazna, strašna, neizreciva propast.
     Li je znao da mora saopštiti Kalinjingradu činjenice, ali je ipak oklevao. Koračajući svojom sobicom u tri dugačka koraka, tamo i nazad, tamo i nazad, deset puta je prošao pored malog kompjutera ni ne pomislivši da počne da unosi izveštaj.
     Čak i kad bi želeo da sakrije činjenice, to bi bilo nemoguće. Ionako će se brzo saznati da kupola nije evakuisana prema naređenju. Satima se mučio. Kako da najbolje predstavi propast. Kako da saopšti vesti tako da ne uništi svaku priliku za dalje misije na Mars. Kako da prizna svoju neposobnost, a da ne uništi sve svoje izglede u budućnosti.
     To je najvažnije. Kako saopštiti ovu strašnu vest na način koji im neće uništiti izglede za budućnost. To je najbitnije.
     Bukvalno svi izveštaji ekipe na tlu bili su podnošeni lično, glasom, a kompjuteri u svemirskom brodu su ih automatski pretvarali u kompjuterski tekst koji se slao u Kalinjingrad. Samo je Li redovno pisao izveštaje i prenosio ih u pisanom obliku. Ali šta da napiše sada? Kakve reči mogu ublažiti vest?
     Koračao je tamo i nazad kao mačka u kavezu, tražeći izlaz i ne nalazeći ga. Konačno, u agoniji oklevanja, seo je za pisaći sto i počeo da kuca po kompjuterskoj tastaturi dugačkim, manikiranim prstima.

     Dmitrij Josifović Ivšenko je fizički i psihički bio tipičan kosmonaut. Lako građen, munjevitih refleksa, dovoljno mlad da preživi karijeru borbenog i probnog pilota. Mogao je da pije čitavu noć, da se ujutro istrezni uz pomoć čistog kiseonika, da doručkuje samo cigaretu i potom da se ispovraća iza hangara pre nego što se popne u kabinu nekog nadzvučnog mlaznjaka. No, kad bi se našao u kabini, postajao je hladan i proračunat, sposoban da proceni situaciju u trenutku i da učini pravu stvar u pravi čas, pomoću kombinacije nagona, obuke i brzog razmišljanja. Nije smatrao sebe za odvažnog pilota; odvažni umiru mladi. Ivšenko je bio oprezan pilot koji upravlja opasnim letelicama. Kada je prešao u kosmonaute, bila mu je gotovo dosadna njutnovska predvidljivost svake svemirske misije.
     Sada mu nije bilo dosadno. Nije bio ni naročito zabrinut. Samo oprezan. Nema potrebe za žurbom, ponavljao je u sebi dok je oprezno zabijao motku u peščane talasiće na metar pred sobom. Došli smo da spasemo ovo četvoro nesrećnika, a ne da se zaglavimo sa njima.
     Kad je dodirnuo tle, podigla se prašina. Motka je potonula nekoliko cerntimetara, a potom je, izgleda, dodirnula čvrsto tle. Ivšenko je klimnuo glavom pod kacigom i zakoračio napred, vukući za sobom sigurnosni kabl.
     "Kako ide?" začuo je u slušalicama glas Voznesenskog.
     "Meko je, kao pesak. Nije dobro uporište."
     "Samo veoma oprezno."
     "Ja sam uvek veoma oprezan, Mihaile Andrejeviču."
     "Onda budite dvostruko oprezni."
     "Da, ser, druže komandante grupe." Ivšenko se tiho nasmejao i pošao još korak napred.
     Stopalo je iskliznulo pod njim. Uspeo je da se upola okrene, stežući obema rukama motku, ali već je tonuo u pesak, iznenada nalik na talk. Podizali su se oblaci ružičaste prašine dok je Ivšenko polako klizio napred, iznenada bez uporišta pod čizmama, ponirući u more mekog crvenog peska.
     Nije uzviknuo. Dok je tonuo u meku prašinu, odbacio je beskorisnu motku i pokušao da okrene čitavo telo kako bi dosegao ivicu čvrstog tla. Ali u kabastom skafandru uspeo je da se okrene samo za nekoliko stepeni dok se klizao, mašući rukama i nogama. Kao da tone u živo blato. Ivšenko je zamislio sebe na dnu močvare.
     Uz pomoć brzih refleksa i sposobnosti da brzo proceni situaciju, prestao je da se batrga čim je čuo u slušalicama glas Voznesenskog: "Šta ne valja? Šta se dešava?"
     Osetio je nešto čvrsto pod petom leve čizme i pokušao da prenese svu težinu na nju. No, čizma je skliznula i on je nastavio da tone, polako, neizbežno, u finu crvenu prašinu. Podigla mu se do grudi, pa do pazuha, pa do ivice kacige.
     "Tonem", mračno je izvestio. Vizir kacige bio je zamrljan prašinom boje rđe. Ruke su mu bile raširene preko površine peska kao kod plivača koji pokušava da lebdi na vodi. Bojao se da ih pomeri, kako ne bi počeo još brže da tone.
     Voznesenski je opsovao na ruskom.
     "Tonem!" ponovio je Ivšenko, glasnije, piskavim glasom. Meka prašina podizala mu se uz vizir.
     Voznesenski je oklevao samo jedan trenutak. Bilo je opasno ići uzbrdo unazad, ali Ivšenkov kabl bio je pričvršćen za običnu alku na prednjem delu rovera. Nije bilo čekrka kojim bi ga izvukao.
     "Sedite", obrecnuo se na Rida dok je pritiskao dugmad na kontrolnoj ploči i prebacivao motore za vožnju unazad.
     Rid je skliznuo na suvozačko sedište, izbuljivši oči u prizor pred sobom. Ivšenkova kaciga gotovo je sasvim nestala u pesku. Vikao je nešto na ruskom, ali radio-veza se prekidala, ometana statičkim elektricitetom.
     "Izvucite me, prokletstvo!" vikao je Ivšenko u mikrofon. Sada je potpuno utonuo u crvenu prašinu. I još je tonuo. Krater nije imao dna.
     Potom je osetio zatezanje kabla. Kao da mu se nad glavom otvorio padobran. Ivšenko je osetio istu mešavinu zahvalnosti i radosti.
     "Dobro je! Dobro je! Izvucite me gore."
     Znao je da će Voznesenski sa beskonačnom pažnjom voziti rover unazad. To je u redu, pomislio je Ivšenko. Imam vazduha za dvanaest sati, možda i više. Samo ne žurite, Mihaile Andrejeviču. Neka traje koliko traje, samo me izvucite odavde.
     Glava mu se pojavila nad peskom i gotovo istog časa začuo je zbrku glasova: Rid, Voznesenski, četvoro u roveru, svi su govorili uglas.
     "Dobro sam", rekao je svima. "Samo vucite."
     I ramena su mu izronila iz prašine. Mogao je da im mahne. A onda mu se leva čizma zakačila, možda za ono isto istureno parče stene koje ga je zamalo zaustavilo kad je počeo da tone.
     "Čekajte, zakačio sam..."
     Ali kabl je vukao dalje. Leva noga mu se zaglavila. Pokušao je da je oslobodi dok je dovikivao Voznesenskom da zaustavi na trenutak.
     Kabl je bio načinjen od istog superlakog, supersnažnog ugljeničnog vlakna kao i onaj koji je povezivao svemirske brodove. Podzemna stena bila je čvrsta i izdržljiva kao granit. Rover je nastavio da polako ide unatrag uprkos Ivšenkovim povicima, istežući ga kao u mučionici.
     Potrajalo je samo nekoliko sekundi. Ivšenko je osetio prasak u kolenu, a potom razdirući bol u čitavoj nozi. Vrisnuo je psovku na račun svemira i kabl se naglo opustio.
     "Šta vam je?" proderao se Voznesenski u radio.
     "Ništa, samo ste mi slomili nogu", odgovorio je Ivšenko.
     "Kako...?"
     "Nije važno! Vucite! Ponovo počinjem da tonem."
     Strašno ga je bolelo, ali dok je vikao na Voznesenskog Ivšenko je uspeo da pomeri nogu. Osetio je da se kabl ponovo zateže. Noga ga je užasno bolela, pa je zaćutao, stegnutih zuba, dok ga je rover izvlačio iz jame sa peskom.
     Nekoliko dugih minuta ležao je na čvrstom tlu, dahćući i žmureći da nekako ublaži bol.
     Toni Rid je iz kabine zurio u priliku u crvenom skafandru što je ležala ničice, a srce mu je tutnjalo u ušima. "Šta mu se desilo?"
     "Rekao je da mu se noga zakačila za nešto", mračno je odvatio Voznesenski. "Kad smo ga povukli dalje, noga je pukla."
     "Šta ćemo sada?"
     "Moramo da iziđemo po njega!"
     "Napolje? Ne možete!"
     "Obući ću se", rekao je Voznesenski.
     "Niste u stanju da iziđete", tvrdio je Rid. "Niste spavali više od dva sata otkako smo napustili kupolu."
     "Moram." No, prvi pokušaj da ustane iz pilotskog sedišta je propao. Noge su mu bile preslabe. Rus je pokušao ponovo; uspeo je da se održi na nogama nekoliko trenutaka, a onda se ponovo sručio na sedište.
     "Ne gledajte mene!" rekao je Rid u panici. "Ja ne mogu napolje! Nisam... nisam prošao obuku za vanbrodske misije."
     "Ne svađajte se više", začuo se preko radija Ivšenkov glas, tih i bolan. "Mogu sam da stignem do ulaza... valjda."
     Kosmonaut je počeo da puže tlom, vukući se na rukama i tegleći za sobom nepokretnu levu nogu.
     "Ako mu se skafander probuši..." Voznesenski nije dovršio rečenicu. Obliven znojem, okrenuo se ka Ridu. "Oblači skafander, doktore", naredio je. "Odmah."
     "Ali, ja..."
     "Ne moraš da izlaziš iz broda", prezrivo ga je prekinuo Voznesenski. "Ali našem drugu će trebati pomoć da uđe u vazdušnu komoru. Toliko možeš da uradiš, zar ne?"
     Ridu se utroba grčila, a ruke su mu se tresle. "Da, naravno", rekao je, očajnički pokušavajući da se smiri. "Naravno. Pomoći ću mu da skine skafander i postaraću se za prelom."
     "Kakva požrtvovanost", frknuo je Voznesenski.
     Džejmi i ostalo troje su iz kabine zaglavljenog rovera slušali i gledali Ivšenkove muke. Sa narastajućim užasom posmatrali su svog potencijalnog spasioca kako tone u pesak, čuli su njegove pozive u pomoć, gledali su drugi rover kako pažljivo uzmiče i izvlači ga, trgli su se od krika kad je slomio nogu.
     Sada je Džejmi mračno gledao kako Ivšenko bolno puže ka ulazu u vazdušnu komoru drugog rovera. I znao je da više nema ničega, nikakve nade u njihov spas. Osim ako on sam nešto ne učini.









SOL 40: POPODNE
     Džejmiju su trebala skoro dva sata da se uvuče u svoj skafander. Onako slab i iscrpljen od bolesti, znao je da mora stići do drugog rovera vukući kabel koji bi pomogao njegovim saputnicima da pređu avetinjski krater izdajničkog peska, do bezbednosti spasilačkog vozila.
     Voznesenski se strašno protivio.
     "Suviše si bolestan za to!" tvrdio je. "Ja sam jedini koji ima bar pola normalne snage..."
     Džejmi ga je ućutkao podigavši ruku. "Mihaile", tiho se obratio kosmonautovoj slici na ekranu komunikatora, "ako se i ti negde zaglaviš, svi smo mrtvi. Ako se ja zaglavim, i dalje ostaje Pit ili neka od žena da pokušaju da stignu do vas."
     "Ali oni su u još gorem stanju nego ti!"
     "Ti moraš ostati u svom vozilu", mirno i bezosećajno je rekao Džejmi, kao da čita štampano uputstvo. "To je jasno. Propisi su savršeno precizni, i tu su potpuno u pravu."
     Voznesenski se namrštio, ali nije dalje raspravljao.
     "Dovoljno sam snažan da obiđem oko ivice kratera", rekao je Džejmi. "Poneću kabl kojim ćemo prevesti ostale preko jezera."
     "Jezera?"
     "Preko kratera punog peska."
     "Meni više liči na močvaru nego na jezero", gunđao je Voznesenski.
     "Svejedno. Tako ćemo uraditi", rekao je Džejmi.
     Voznesenski je promrmljao nešto na ruskom.
     "Kako je Ivšenko?" upitao je Džejmi.
     Kosmonaut se još više smračio. "Rid mu sređuje nogu. Izgleda da nije slomljena, ali je koleno ozbiljno iščašeno. Ne može da hoda. Ne može ni da stoji bez pridržavanja."
     "Znači, ostajem ja."
     Sada, posle dva sata napora i znojenja, Džejmi je pričvrstio kacigu za okovratnik skafandra, pokušavajući da savlada sumnje. Par kilometara, ponavljao je. Dva-tri klika, najviše. Mogu ja to. Ali ruke su mu bile toliko teške da ih je jedva podizao; noge kao da su mu bile od gume.
     Konors je želeo da mu pomogne oko oblačenja, ali bio je preslab da bi stajao više od nekoliko minuta odjednom. Pomagale su mu Žoana i Ilona, stegnutih usana i ćutke, a Konors je čitao listu provere.
     "Nije loše", rekao je astronaut, "dve lepotice ti pomažu da se obučeš."
     Sedeo je na ivici svog ležaja, držeći u drhtavoj ruci spisak za proveru i pokušavajući da održi osmeh na oznojenom, izmorenom licu. Kroz otvorena vrata vazdušne komore Džejmi je video da Konors ima problema sa disanjem: grudi su mu se bolno dizale, a donja vilica mu je visila.
     Ni žene nisu bile u mnogo boljem stanju. Kretale su se polako i bezvoljno. Lica su im bila upala i bleda. Koliko grešaka su načinile, upitao se. Da li me ubijaju zato što su preslabe da znaju šta im je činiti?
     Kraj spoljašnjih vrata vazdušne komore bila je pripremljena oprema za penjanje: trokraki stalak i čekrk. Dok je Džejmi navlačio sigurnosne vrezove i zakopčavao ih preko grudi, obuzela ga je tuga. Nećemo upotrebiti ovo da se popnemo na liticu i vidimo moje selo. Nikada neću saznati je li to bilo pravo selo.
     Konačno je bio potpuno obučen, sa rancem dobro pričvršćenim i proverenim, vezovima spremnim da se zakače za kabl. Svi sistemi funkcionšu, osim ako su nešto prevideli.
     "Dobro", rekao je Džejmi, već osećajući ogromnu težinu skafandra, ranca i odgovornosti na svojim nesigurnim nogama. "Ispraznite komoru."
     Žoana je pružila ruku da ga pogladi po obrazu. "Prvo zatvori vizir", nežno je rekla. "I neka te Bog čuva."
     Bog? - pomislio je Džejmi. Setio se da mu je amajlija ostala u džepu kombinezona. Oklopljen u skafandru, nije mogao da dosegne džep kako bi je dodirnuo. Tu je, rekao je sebi. Ne idem bez nje. Tu je gde i treba da bude.
     Žoana mu se bledo osmehnula dok se sa Ilonom povlačila iz vazdušne komore. Džejmi je mahnuo Konorsu i zatvorio unutrašnja vrata. Čim su bila hermetički zatvorena, pružio je prst da pritisne kontrolno dugme kojim se ispumpava vazduh.
     I video je da nije stavio rukavice.
     Želudac mu se zgrčio. Nas četvoro je sve proveravalo, a rukavice su mi još u džepu. Šta li smo još zabrljali?
     Navukao je rukavice i pričvrstio ih za manžetne skafandra. Potom je pokrenuo pumpe. Činilo mu se da je već za nekoliko sekundi svetlo na maloj, kvadratnoj kontrolnoj ploči postalo crveno. Džejmi je nesvesno duboko uzdahnuo. Sopstveno disanje zvučalo mu je čudno, škripavo, kao ponekad u planini usred zime.
     Spoljašnja vrata otvorila su se nekoliko centimetara, a potom se zaustavila. U komoru je smesta prodro potočić crvenkastog peska.
     Moraću da se borim čitavim putem, pomislio je Džejmi. Samo oprezno. Samo strašno oprezno.
     Širom je otvorio vrata, upirući o njih svom težinom kao bi odgurao pesak. Prašinasta materija boje rđe slivala mu se oko čizama, podižući se u paperjaste oblačiće pri svakom koraku. Uprkos niskoj gravitaciji, stalak i kotur sa kablom činili su mu se teški stotinu tona. Pogotovo kabl. Bio je predviđen da se kotrlja po tlu, a ne da se nosi.
     Nema načina da ga ponesem u jednoj ruci, zaključio je. Moraću da se dvaput vraćam.
     Uzeo je sklopljeni trokraki stalak i slobodnom rukom potražio lestvice koje su se nalazile spolja na roveru, pored same vazdušne komore. Pažljivo se popeo do krova prednjeg odeljka i tu postavio stalak.
     "Džejmi, jesi li dobro?" upitao je Žoanin glas.
     "Gore sam, na kabini", javio je. "Moram da smislim kako da dovučem ovamo prokleti kabl. Težak je čitavu tonu."
     Čuo je mrmljanje glasova, dalekih i nerazumljivih. Potom je začuo Konorsa, zadihanog. "Pričvrsti kabl za motor čekrka... preveži da se ne ljulja... onda ga možeš... prevući motorom", savetovao je astronaut.
     Džejmi je iskrivio lice pod šlemom. "Pretpostavljam da bih se na kraju setio i toga. Hvala, Pite."
     "Ma nije to ništa."
     Sve je išlo tako polako. Džejmi je pola života proveo izvlačeći kabl na krov rovera, a potom se vukući do zadnjeg kraja vozila i pažljivo silazeći na čvrsto tle. Nespretno petljajući, znojeći se, poluglasno psujući, postavio je trokraki stalak i uglavio ga u otvore za opremu ugrađene u bok svakog odeljka rovera. Potom je ponovo zakačio kabl za motor čekrka ugrađenog u stalak. Ovog puta, ostavio je da se kotur slobodno okreće.
     "U redu", rekao je, sada i sam zadihan. "Spreman sam da pođem u šetnju."
     "Srećno, čoveče", rekao je Konors.
     "Vai com deus", ponovila je Žoana.
     Opet bog, pomislio je Džejmi. Koji bog? Zlobni jevrejski starac? Pacifista Hrist? Ili Kojot-varalica? On je stalno radio protiv nas, ovde na Marsu. Stara varalica. Mora da arlauče od smeha dok nas gleda, zaglavljene u glupoj rupi punoj suvog blata.
     Misli mu je prekinuo glas Voznesenskog. "Jesi li rekao da krećeš ka nama?"
     "Da, Mihaile. Doći ću vam zdesna, oko ivice kratera."
     "Ne vidim te."
     "Još nekoliko minuta... stići ću za oko jedan sat", dodao je Džejmi, znajući da je to suviše optimistička procena. Čak i ako je kabl ležao na tlu i lako se okretao, osećao se kao da vuče za sobom čitav rover i sve što je u njemu.
     "Bilo bi dobro da stigneš pre zalaska sunca", rekao je Voznesenski.
     To je trglo Džejmija. Osvrnuo se i video da je sićušno, bledo Sunce već blizu dalekog, stenovitog horizonta.
     "Pokušaću", rekao je u mikrofon pod kacigom. "Svakako ne želim da se nađem napolju u tami, ako mogu to da izbegnem."

     Dr Li je počeo da piše izveštaj Kalinjingradu. Želeo je da precizno odmeri svaku reč, da podaci koje preda kontroli misije budu potpuno tačni. Svestan da će vest da je ekipa na tlu obolela od skorbuta odjeknuti kao grom i smesta biti prenesena svim nacionalnim direktorima, a potom i političarima, Li je znao da mora vrlo oprezno saopštiti to što je imao da saopšti.
     Više sati kasnije, još je sedeo u svojoj sobici i zurio u sveltucavi kompjuterski ekran. Bio je prazan. Nije napisao nijednu reč. Jedina vest sa tla bila je da je Ivšenko ubogaljio koleno.
     Besno uzdahnuvši, više zbog svog nedostatka hrabrosti nego zbog bilo čega drugog, kucnuo je po tastaturi kako bi dobio izveštaj o stanju ekipe na tlu. Na ekranu se pojavilo okruglo lice Seidžija Tošime.
     Posle nekoliko japanskih naklona i uzdaha, meteorolog je objasnio da u tom času on dežura za komunikacijama. Ciman je održavao vezu sa Voznesenskim, u drugom roveru.
     Li je želeo da pita za tok pokušaja spasavanja, ali se predomislio. "Možete li me spojiti sa dr Ridom, molim vas?"
     Jedini znak Tošominog čuđenja bio je trenutak oklevanja pre nego što je odgovorio. "Da, ser. Naravno."
     Potrajalo je nekoliko minuta, ali na kraju se na ekranu pojavilo Ridovo lice. Englez je sedeo u pilotskoj kabini rovera, sa opreznim izrazom.
     "Voleo bih da čujem medicinski izveštaj", rekao je Li.
     Rid je prešao prstom preko brkova. "Pa... Ivšenkovo koleno će morati da se punktira kada se vratimo pod kupolu, jer tamo se nalazi sva potrebna oprema. Voznesenski dobro napreduje, ali je iscrpljen i prilično slab. Potrebno je nekoliko dana za oporavak od skorbuta, čak i uz visoke doze vitamina C."
     "A ostali?"
     "Teško je reći. Votermen se očito oseća dovoljno dobro da pređe od njihovog rovera do našeg, mada mi izgleda da se strašno sporo kreće."
     Liju je ponestalo pitanja. Sedeo je pred ekranom, pokušavajući da nađe neki učtiv način, način koji neće biti bolan, da pokrene temu zbog koje je, zapravo, i zvao.
     "Upravo pišem izveštaj Kalinjingradu", konačno je rekao.
     "Da", odgovorio je Rid.
     "Nameravam da vam odam puno priznanje što ste otkrili prirodu bolesti i njen uzrok."
     Englez kao da se ukrutio. "I punu krivicu, rekao bih, što nisam bio dovoljno pametan da ih otkrijem ranije."
     "Nema krivice..."
     "Odgovornost, krivica, sve je to isto, zar ne? Ja sam bio odgovoran, ja sam bio medicinsko osoblje. Izneverio sam. To je najobičnija istina."
     "Niko nije mogao predvideti da će udar meteora imati takve posledice."
     "Ne?" Rid se gotovo nasmejao. "Pa šta ćete onda napisati u izveštaju, da je to bilo Božje delo?"
     "Da je to bio nepredvidljivi lanac događaja", odgovorio je Li.
     Englez je odmahnuo glavom. "To neće uspeti. Ovakva misija ne sme se pozivati na nepredviljivi lanac događaja. Kontrole u Kalinjingradu i Hjustonu žele da sve bude planirano i predviđeno do poslednjeg detalja. Nepredvidljivi događaji nisu dozvoljeni. Pobogu, pa zato se i zovu kontrole, zar ne?"
     "Ne želim da ispadnete žrtveni jarac."
     "A kako to da izbegnete?"
     Odgovor je sinuo Liju dok je govorio. "Naglasiću da ste vi otkrili uzrok bolesti i da ste preduzeli potrebne korake da je izlečite."
     "A nećete naglasiti da ju je moja nespretnost i izazvala, i da su mi trebale nedelje da shvatim šta se desilo? Ma kako napisali izveštaj, ta činjenica će se isticati kao svetionik. Kao što i treba."
     "Prestrogi ste prema sebi."
     "Ne onoliko koliko će biti Kalinjingrad. Moja karijera u 'Projektu Mars' je okončana. Ili će biti, čim se vratimo. Obojica to znamo."
     Li se zagledao u Englezovu sliku na ekranu. Rid se promenio; izgledalo je da je ostario. Imao je oko usana bore koje se ranije nisu primećivale. Pa ipak, nije izgledao besan, čak ni naročito nesrećan. Rid je izgledao neobično zadovoljan pomišlju da će biti okrivljen zbog bolesti. Kao da je osećao olakšanje od uviđanja da mu više neće biti dozvoljeno da se vrati na Mars.









ZEMLJA
     HJUSTON: "Mora da je gadno", rekao je Alberto Brumado. "Veoma gadno. Žoana je odbila da razgovara sa mnom. Mora da je nešto strašno loše."
     Prvi put otkako ga je Edit upoznala, Brumado je izgledao kao da zaista ima preko šezdeset godina. Lice mu je bilo izborano od brige; dečački osmeh je nestao i umesto njega se pojavilo ozbiljno, uplašeno mrštenje.
     Sedela je kraj njega na krevetu. "Zar misliš da ti osoblje projekta nije reklo sve?"
     Uzeli su dve spojene sobe u jednom od desetak hotela na putu koji prolazi kraj Džonsonovog svemirskog centra, ni ne pomislivši da se upitaju ko će platiti njene troškove. Dok su se prijavljivali, Edit je primetila da je predvorje puno novinara i snimatelja. Osetili su da se nešto dešava, da se spremaju velike vesti. Neko odaje informacije.
     Brumado je grčio šake. "Žoana je zarobljena u roveru i svi su bolesni. Izgleda da ih je pogodila nekakva bolest zbog nedostatka vitamina."
     "Blagi Bože!" jeknula je Edit. "Koliko je gadno?"
     "Upravo to ne znam. Hteo sam da razgovaram sa Žoanom, ali ona je to odbila."
     "Odbila? Zašto?"
     "Ne znam!" povikao je.
     Edit je brzo razmišljala. Mora da je i Džejmi bolestan. Zaglavljen usred divljine i bolestan. Možda i umire. A novinari se okupljaju u predvorju. Kao lešinari koji kruže nad ranjenim jelenom.
     "A projekat i dalje želi da cenzuriše sve vesti?" upitala je.
     Brumado je klimnuo glavom. Lice mu je bilo oličenje jada. "Moje dete umire tamo napolju, a neće da razgovara sa mnom."
     "Alberto - cenzura neće uspeti. Novinari već znaju da se kuva nešto veliko. Samo je pitanje vremena kada će se neko odati, a onda će ovde nastati pravi cirkus."
     Zagledao se u nju krupnim, tamnim očima, kao da je prvi put vidi. "Hoćeš da objaviš priču, je li tako?"
     "Ako ne objavim ja, objaviće neko drugi."
     "Naš dogovor - više ti nije važan?"
     "Ovo je moja velika prilika, Alberto. I tvoja."
     "Moja?"
     "Ti si duša 'Projekta Mars'. Svi te tako zovu, zar ne? Pa, sada je vreme da staneš pred kamere i kažeš svetu šta se dešava tamo na Marsu. Kaži im na svoj način. Moraš da budeš predstavnik projekta. Moraš da budeš veza između njih i ostatka sveta."
     "Ne mogu... uprava projekta to neće dozvoliti. Oni imaju svoje osoblje za odnose sa javnošću, svoje predstavnike..."
     Edit je zatresla zlatnim kovrdžama. "Moraš ti, Alberto. Čitav svet te poznaje i veruje ti; preko trideset godina gledali su te na TV. Pobogu, pa poštuju te koliko i Voltera Kronkajta. Ti moraš da staneš pred novinare."
     On je ustao sa kreveta i prišao prozoru sa navučenim zavesama.
     "Ti treba da kažeš svetu šta se dešava, Alberto. Reci im na svoj način, na pravi način. Inače će novinari prikupiti deliće informacija i nagoveštaje, dopuniće ih svojim nagađanjima i sumnjama i emitovaće to. Izazvaće propast, veličanstvenu propast 'Projekta Mars', i to uživo. Svi neprijatelji koje je projekat ikada imao naći će se na TV, derući se iz sveg glasa. Znaš kako se to radi. Ako ne staneš pred kamere, i to brzo, staće oni."
     "Ali, moja kćer..."
     "Učini to zbog nje!" prekinula ga je Edit. "Hoćeš li da ona umre tamo gore, a da ovde svi zaključe kako je istraživanje Marsa bilo samo velika greška? Veliko traćenje novca?"
     "Ne znam mogu li to."
     "Niko drugi ne može."
     I dalje joj je bio okrenut leđima. Malo je pomerio zavesu. "Bože, eno na parkingu troja reportažnih kola kamiona - a dolaze još jedna."
     "Neko već odaje vesti", rekla je Edit.
     Brumado se okrenuo ka njoj, mračnog i sumnjičavog lica. "Trebalo bi da pozovem Kalinjingrad. Ako se ne budu protivili tvom planu..."
     "Protivili se ili ne, ti to moraš da uradiš. Ti zvanično nisi deo projekta. Ne mogu ti naređivati."
     Pogledao ju je kao da će se pobuniti, ali umesto toga prišao je telefonu.
     "Idem dole da im kažem da si spreman za razgovor", rekla je Edit.
     Brumado ju je pogledao, oklevajući delić sekunde, a onda je žalosno klimnuo glavom.
     Edit je izišla u hodnik i pošla ka liftu. Ovako treba, ponavljala je u sebi. Pomoglo to meni ili ne, ovako treba da uradimo. A možda ću moći da doprem do Džejmija. Možda će nas pustiti da popričamo sa njima kada objavimo priču.









SOL 40: ZALAZAK SUNCA
     Termometar u nizu instrumenata ugrađenih u Džejmijev levi rukav pokazivao je minus četrdeset stepeni Celzijusa. Gotovo se nasmešio. Jedina tačka u kojoj se Celzijus i Farenhajt slažu: u oba sistema po četrdeset ispod nule. Hladno, bez obzira na to kako merio.
     Sunce je upravo dodirnulo neravni horizont, bacajući ogromne senke preko neravnog, stenovitog tla. Džejmi je video da se i njegova senka neverovatno proteže, daleko pred njim. Ali ništa nije bilo dovoljno daleko.
     Polako je napredovao oko ustalasanog peska koji je ispunjavao zatrpani krater. Kada se okrenuo da pogleda sitno, beživotno Sunce, video je i svoj rover, dve trećine utonuo u crveni pesak, neprijatno blizu. Više od sata išao je oko ivice avetinjskog kratera, ali izgledalo je kao da je tek krenuo ka drugom vozilu.
     Kabl se pružao od njegovih vezova unazad, prema delimično zakopanom roveru, i većim delom ležao je na neravnoj površini peska. Što više budem zaobilazio krater, više će kabla ležati na pesku, pomislio je Džejmi. To ne bi trebalo da pravi nikakve probleme. Verovatno ni neće. Ne bi trebalo uopšte da bude problema. Kabl neće potonuti u prokleti pesak. Čak i ako potone, čekrkom ćemo ga zategnuti ako stignem do rovera Voznesenskog. Ne, ne ako. Kada. Kada.
     Nastavio je da hoda. Čak i kada se osvrtao, pazio je da nastavi da ide ka cilju: ka drugom roveru, gde su ga čekali Voznesenski, Rid i Ivšenko.
     Postajalo je sve mračnije. I hladnije. Džejmija su noge jedva držale. Hladnoća ti isisava snagu. Moraš nastaviti da koračaš.
     Koračao je polako, ali stalnom brzinom, što je naučio od dede kad su u planinama lovili jelene. "Samo održavaj ritam", rekao bi Al, "i možeš koračati čitav prokleti dan, bez problema. Ne juri. Ne hitaj. Jelen neće pobeći daleko. Možeš ga pratiti dok ne bude sasvim iscrpljen i spreman da ti padne pred noge."
     Da. Tačno, deda. Ako si zdrav. Ako si redovno uzimao vitamine. Ako udišeš pravi vazduh i ako nije minus četrdeset i ako ne postaje još hladnije.
     Postajalo je suviše mračno da bi video tle. Džejmi je podigao ruku i uključio svetiljku na kacigi. Ne bi valjalo da greškom zakoračim u pesak. Pitam se kako bi se ovde na Marsu svidelo igračima golfa. Peščane zamke širine dva kilometra. Bez vodenih zamki. Možda sledeći put treba da donesemo komplet štapova za golf. To bi možda pokrenulo turizam. Provedite odmor na Marsu. Popnite se na najvišu planinu u Sunčevom sistemu. Popijte čašu marsovskog 'perijea'. Ostavite otiske čizama tako gde nije kročio niko pre vas.
     "Džejmi! Da li me čuješ?"
     Glas Voznesenskog trgao ga je iz misli. "Šta? Šta si rekao?"
     "Pitao sam da li si uključio svetiljku na kacigi. Postaje prilično mračno."
     "Da, uključena je."
     "Da li dovoljno dobro vidiš tle da bi se kretao?"
     Džejmi je spustio pogled. Koračao je nabijenim šljunkom. Ustalasani pesak počinjao je na desetak koraka desno.
     "Da. Dobro vidim."
     "Dobro. Dobro."
     Džejmi je tek sada shvatio šta znači poziv Voznesenskog. Rus još nije video njegovo svetlo. I dalje je bio previše udaljen od rovera da bi ga videli. Čekali su ga još kilometri puta.
     Stalno su međusobno ćaskali, Džejmi, dvojica kosmonauta, čak i Konors i žene. Džejmi je u njihovim glasovima čuo napetost čak i kad su pokušavali da se šale. Uplašeni su. Svi su uplašeni. I ja sam.
     Sada je bilo sasvim mračno. Džejmi je čuo blagi marsovski povetarac kako duva oko njega. Blag svet, pomislio je. Samo da nisi tako prokleto hladan. Zašto si ga načinio tako hladnim, Tvorče Čoveka? Ili zašto si nas načinio tako slabim? Je li te Kojot prevario da tako učiniš?
     "Pričaj", rekao je Voznesenski. "Pričaj, Džejmi. Tako ćemo znati da si dobro."
     "Postaje... suviše hladno... da bi se mnogo pričalo", rekao je. Sada je već dahtao. Noge su mu se kočile i bolele ga.
     "Okreni grejač u skafandru na najjače."
     "Već sam to uradio."
     "Proveri."
     "Dobro."
     Kontrola grejača već je bila okrenuta na najjače, znao je Džejmi. Pokušao je ponovo i dugme nije htelo da se pomeri dalje. Šteta što ne postoji termostatska kontrola za čitavu planetu. Spreči temperaturu da dalje pada. To bi bilo zgodno.
     Nastavio je da korača, nogu pred nogu. Korak po korak. U ovim planinama mogu da sustignem svakog jelena. Mogu da obiđem čitav Mars ako budem morao. Pokaži mi kako, deda. Vodi me.
     Džejmi se setio amajlije, zavučene u džep kombinezona. Poželeo je da nekako izvuče ruku iznutra i posegne u džep kako bi je dodirnuo. Znao je da bi ga njena moć ugrejala i dala mu snagu.
     Kabl se iznenada zategao, cimnuvši Džejmija. Pao je na leđa uz glasan udar.
     "Sranje", promrmljao je.
     "Šta?"
     "Šta je bilo? Šta ne valja?"
     Voznesenski u jednom uhu, Žoana u drugom.
     "Kabl se zaglavio", rekao je Džejmi. Podigao se na kolena i trgao kabl. "Isuse, kao da je..." morao je da duboko udahne, "kao da se motor čekrka zamrzao."
     "To ne bi smelo da se desi", obrecnuo se Voznesenski.
     "Aha. Pričaj mi o tome." Džejmi je ponovo trgao kabl, vukući ga čitavom težinom. Malo je popustio, potom se opet zaglavio, a onda se naglo sasvim oslobodio. Džejmi se komično zateturao unazad, mašući rukama da povrati ravnotežu, a iz usta mu se oteo niz prostakluka kakve nije izgovorio još od vremena studija.
     "Džejmi!" Žoanin glas bio je piskav od strepnje, gotovo nalik na vrisak.
     "Dobro je... dobro sam..." dahtao je. "Opet se oslobodilo."
     "Motor čekrka se sam zagreva", rekao je Voznesenski, kao da dokazuje kako se ono što se desilo, zapravo, nije desilo.
     "Tačno", rekao je Džejmi. Spustio je pogled da se pribere, a onda je ponovo pošao, pazeći da mu pesak bude na desetak koraka zdesna.
     Naravno, motor se sam zagreva. Do koje temperature? Pedeset ispod nule? Stotinu? Sto pedeset? Džejmi nije želeo da ponovo pogleda termometar. Brojke ne bi imale značaja. Bilo je hladno. Osećao je kako mu životna toplota polako ističe u retki, oštri, noćni vazduh. Brojke. Utrnulost. Hladnoća, smrzavanje, utrnulost.
     Stopala više nije osećao. Hladnoća i utrnulost. Nastavljao je napred; barem su ga noge još slušale. Oslonio se o vezove, vukući kabl za sobom. Ako motor čekrka otkaže, zaista sam gotov. Prokleti kabl suviše je težak da bih ga vukao čitavim putem bez pomoći motora.
     U slušalicama je začuo brujanje, gotovo ritmično i stalno.
     "Šta je... to?"
     "Pesma burlaka na Volgi", ozbiljno mu je iz tame odgovorio Voznesenski. "Stolećima su je koristili ljudi koji su vukli šlepove uz reku Volgu. Pomislio sam da bi ti možda pomoglo."
     "Zvuči kao... posmrtni marš."
     Voznesenski je prestao da mumla. "Ako ti se moja muzika ne dopada, onda mi pričaj. Hoću da te čujem."
     "Nemam daha za priču."
     "Nađi ga! Hoću da znam da si pri svesti i da napreduješ."
     "Čuješ me kako dahćem, zar ne?"
     "Da, ali... čekaj! Vidim tvoje svetlo! Džejmi, prišao si dovoljno blizu da vidim svetlo na tvojoj kacigi! Gde je taj dvogled? Da! To je tvoja svetiljka na kacigi! Približavaš se!"
     Voznesenski je bio smešan. Kakvo drugo svetlo bi uopšte mogao da vidi na ovoj smrznutoj, praznoj padini?
     "Samo nastavi, Džejmi." Glas Tonija Rida. "Ne zaustavljaj se."
     "Ne zaustavljaj se", ponovio je Voznesenski, još grozničavijim glasom.
     "Šta biste... radili... kad bih stao? Izišli... po mene?"
     "Kad bi mi obe noge radile", rekao je Ivšenko, "rado bih ti izišao u susret."
     Džejmi je odmahnuo glavom, znajući da ne bi mogli da vide taj pokret ni da stoje kraj njega pod punom podnevnom svetlošću. Ivšenko ne može da hoda, a Mihail ne može ni da ustane, koliko je čuo.
     "Džejmi", javila se Žoana, "pričaj sa mnom, molim te. Pričaj mi o svom domu u Novom Meksiku. Nikada nisam bila tamo."
     "Nije mi to dom. Ja nemam... dom. Ni u Novom Meksiku... ni igde... drugde. Osim ovde. Možda ovde. Mars je moj dom."
     "Onda mi pričaj šta ćemo raditi kada se vratimo na Zemlju", rekla je.
     "Pričaću ti o Kojotu."
     "O kojotu?"
     "O varalici. On uvek izaziva nevolje."
     "Da", rekla je Žoana. "Pričaj mi."
     "Poznaješ li... oblike u zvezdama? Sazvežđa?"
     Nije bilo odgovora. Džejmi je išao dalje, dahćući, sve dok nije u slušalicama ponovo začuo Žoanu. "Nastavi."
     "Prvi Muškarac i Prva Žena... stavili su zvezde na njihova mesta", rekao je. "Nosili su... sve zvezde... u ćebetu. Želeli su... da ih stave... na prava mesta... na nebu. Sklad je lepota. Red i... sklad."
     Kabl je opet zapinjao; bilo je sve teže vući ga. Džejmi je upro u vezove svom težinom.
     "Šta je onda bilo?" upitala je Žoana.
     "Naišao je matori Kojot... video je šta rade. Zgrabio je... ćebe... i zavitlao ga... u krug i u krug... a onda je bacio čitavo ćebe... puno zvezda... u nebo. Tako je nastao... Mlečni Put."
     "Oh", rekla je Žoana.
     "Kojot je uništio... sklad na nebu. On uvek... zabrlja stvari."
     "Kosmološki mit", rekao je Voznesenski.
     "Valjda." Džejmi se pitao kako je Kojot prevario Tvorca Čoveka da načini Mars tako hladan. Tako strašno, prokleto hladan. Onda je shvatio da je Kojot prevario i njega, sve njih, i naveo ih da dođu na ovaj mrtav svet. Na svet smrti.
     Ali nije mrtav, reklo je nešto u njegovom umu. Našli ste život na njemu.
     Džejmi je žmirkao da ukloni znoj iz očiju. Čudno, naći život na svetu gde ćemo svi umreti, pomislio je. Čudno, znojiš se dok umireš od smrzavanja.
     Zateturao se još nekoliko koraka, a onda je pao na kolena. Noge ga više nisu držale. Ruke kao da su mu bile okovane ledom. Daleko napred video je sićušne farove drugog rovera. Dovoljno blizu da ih vidi. Dovoljno blizu da ih dosegne.
     Džejmi je pokušao da se odupre i ustane, ali nije imao snage za to. Ledeno smrznuto utrnulo. Puzao je na sve četiri, slušajući glas upozorenja svog prvog instruktora na obuci. "Čak i najmanja pukotina u rukavicama, najsitniji otvor u šavu ili zglobu, na površini Marsa će vas ubiti za nekoliko minuta."
     Potpuno iscrpljen, pružio se na tvrdo stenovito tle. Uz poslednji ogroman napor uspeo je da se okrene na bok i pokuša da nekako sedne.
     Nije uspeo.
     Ležeći na boku, napola poduprt rancem i vezovima, Džejmi je podigao pogled ka hladnim, ozbiljnim zvezdama koje su svetlucale u tami. Pomislio je da je tamo gore primetio Kojota, kako se smeje kraj Lovca.
     "Žao mi je", dahnuo je. "Ne mogu... dalje. Gotov sam..."
     "Džejmi!" vrisnula je Žoana. "Moraš nastaviti! Moraš! Zbog mene! Zbog svih nas! Molim te!"
     "Pokušao sam..." bol se povlačio. Čitavo telo mu je polako trnulo, lebdeći u ništavilu nalik na nirvanu.
     Čuo je Žoanino jecanje i prigušene glasove ostalih.
     "Slušajte..." rekao je, a glas mu je bio slab i dalek, čak i samom sebi. "Recite im... da nije važno. Nije važno... što sam umro. Što smo svi umrli. Svi umiru. Nije bitno. Toliko smo naučili... i treba još toliko... da se sazna."
     "Ne smeš umreti, Džejmi! Ne smeš!"
     Nije osećao bol. Obuzelo ga je opšte osećanje prihvatanja, kao da mu je oduvek bilo suđeno da se nađe ovde. Setio se kako mu je deda pričao o poglavici Sijetla, koji je odavno rekao da Zemlja ne pripada čoveku, nego čovek pripada Zemlji. Pripadamo i Marsu, shvatio je sada. Sada mu pripadamo. Sada mu pripadamo. I suncu i svim svetovima, svim zvezdama. Zato želimo da ih sve vidimo, da ih sve istražimo. Oni su naše nasledstvo. Naši su po pravu rođenja. Vredelo je umreti za to.
     Razumem, nemo je rekao, diveći se jasnoći vizije. Konačno razumem ko sam.
     Čitava Vaseljena zvezda lebdela je na tamnom, svetlucavom noćnom nebu i zurila u sitnu, krhku priliku čoveka koja je ležala, bespomoćna i sama, na smrznutoj i vetrovitoj padini drevne lavine na Marsu.
     Iz velike, velike daljine čuo je glasove, ali oni mu nisu ništa značili. Stopili su se sa tišinom večnosti.
     Sada je razumeo da su Tvorac Čoveka i Uzimač Života jedno isto, samo dva različita oblika jednog tvorca. Spreman sam, nemo je rekao. Učinio sam najbolje što sam mogao. Sad sam spreman za tebe. Čuo je Kojota kako se smeje u kristalnoj tami ledene noći.









SOL 40: PONOĆ
     Nešto mu je tiho brujalo u ušima. Sve je bilo mračno, nije ništa mogao da vidi. Telo mu je bilo utrnulo, zarobljeno u ledu. Ali odnekuda je dopiralo to tiho brujanje.
     Kapci su mu bili slepljeni. Suviše umoran da bi i pokušao da podigne glavu ili pomeri ruke, Džejmi je upotrebio svaki atom snage volje da otvori oči. Pred njim je lebdela razmazana zbrka sive boje. Trepnuo je nekoliko puta. To je bila tavanica rovera. Brujanje je poticalo od generatora. Ležao je poleđuške na jednom od ležaja. Na donjem ležaju, ustanovio je, još trepćući i usmeravajući pogled. Gornji ležaj bio je podignut u dnevni položaj.
     Nad njim se pojavio Voznesenski, sa neobično nežnim izazom na mesnatom licu. Izgužvani zeleni kombinezon visio je na njemu, kao da je naglo smršao.
     Džejmi je pokušao da nešto kaže, ali grlo mu je bilo suviše suvo. Uspeo je samo da promuklo zaječi.
     "Samo mirno, prijatelju", šapnuo je Voznesenski. "Ne pokušavaj da se naprežeš. Evo..."
     Rus je pridigao Džejmijevu glavu i prineo mu do usana šolju nečega toplog. "Polako... samo gutljaj."
     Džejmiju se napitak učinio strašno vreo. I dobar. Topao čaj, pun koncentrovanog limuna. Otpio je nekoliko gutljaja. Zagrejao ga je čitavim putem do želuca.
     Voznesenski mu je polako spustio glavu, a onda se ćutke zagledao u njega tamnim, ozbiljnim očima. Džejmi je shvatio da Rus ne stoji, nego sedi na ležaju preko puta. Iz pilotske kabine čuo je Ivšenka kako govori na engleskom; podnosi izveštaj kupoli ili možda dr Liju.
     "Izišao si", zastenjao je Džejmi. "Izišao si po mene."
     Rus je odmahnuo glavom. "Rid je izišao."
     "Toni? Toni me je doneo ovamo?"
     Voznesenski je klimnuo glavom.
     Džejmi je ležao, shvatajući da su ga izvukli iz skafandra. Zavukao je ruku u džep gde mu je bila amajlija; bila je čvrsta, topla, umirujuća. Toni je izišao i doneo me, rekao je u sebi. Toni nije obučen za vanbrodske misije, ali je izišao napolje u mrak i dovukao me ovamo.
     Čuo je lupanje čizama i pred očima mu se pojavio Rid, još u žutom skafandru; samo je skinuo kacigu. Izgledalo je kao da je u zabavnom parku pozirao iza slike sa otvorom za proturanje glave.
     "Imao si veliku sreću, Džejmse", tiho je rekao Englez. "Nema promrzlina. Doneli smo te na vreme."
     "Spasao si mi život."
     Rid je porukeneo. "Nismo te mogli ostaviti da se smrzneš tamo napolju, zar ne?"
     "Naš lekar je postao junak", rekao je Voznesenski, ali bez osmeha.
     "Trebalo je imati mnogo hrabrosti da se iziđe napolje u noć", rekao je Džejmi. "Mars ti je dao hrabrost."
     Rid je pogledao Voznesenskog. "Nije to junaštvo. Mihail Andrejevič bi me zadavio da nisam izišao", rekao je. "Zapravo, spasavao sam sopstveni život."
     "Ne verujem ti. Bilo je potrebno mnogo hrabrosti. Kukavica bi ostala unutra ma koliko Mihail pretio."
     "Bio si gotovo tu", rekao je Rid. "Pao si na svega par stotina metara od rovera. Nismo mogli da ostanemo unutra i pustimo te da umreš. To bi ubilo i ostalo troje iz tvoje grupe, zar ne?"
     "Ali ipak..."
     Voznesenski se namrštio na Džejmija. "Posle svega što si učinio, u stanju u kakvom si bio, mali izlazak našeg lekara je nebitan."
     Džejmi mu je uzvratio osmeh. "Osim jednog sitnog detalja - bez tog malog izlaska, sve što sam učinio ne bi imalo nikakvog značaja."
     Ridu je odjednom postalo strašno neprijatno. Voznesenski je slegnuo ramenima i polako ustao, teško se oslanjajući o metalne držače gornjeg ležaja.
     "Trebalo bi da pokušaš da spavaš", rekao je Voznesenski.
     "Da", brzo se složio Rid. "Odmaraj se. Zaslužio si."
     "Dmitrij je u kontaktu sa Konorsom i ženama. Čim Sunce iziđe, poći ću duž kabla do njihovog vozila i pomoći ću im da se obuku. Onda ćemo ih prevući ovamo."
     Džejmi je klimnuo glavom. Oči su mu se već sklapale.
     "Dobro", rekao je. "Dobro."
     Poslednje što je pomislio bilo je da Rid izgleda kao plašljivi junak. Bog zna čime mu je Mihail pripretio. No, Toni je izišao. To je najvažnije. Toni je izišao kada je bilo potrebno.

     Glavni kontrolor sedeo je za stolom, sam u svojoj kancelariji u Kalinjingradu ako se ne računa šef britanske grupe. Pred jedinim prozorom pljuštala je ledena kiša. Prvi nagoveštaj jeseni i hladne zime.
     Ekran na zidu upravo se isključio. Poslednjih petnaestak minuta njih dvojica gledala su i slušala snimak najnovijeg izveštaja dr Lija. Komandant ekspedicije čitao je pripremljen tekst, a lice mu je predstavljalo nepokretnu masku koja nije odavala nikakva osećanja.
     Sada se ekran zatamnio. Lijev snimak bio je gotov. Sneg napolju prigušio je uobičajene ulične zvuke. Kancelarija je utonula u potpunu tišinu.
     Glavni kontrolor odsutno je gladio rukav ofucane jakne. "Pa", rekao je na engleskom, "šta mislite?"
     Šef britanske ekipe u 'Projektu Mars' bio je škotski inženjer koji je od tehničara postao administrativac. Bio je to mršav čovek, prosede tamne kose i opreznog pogleda, čak i kada bi trebalo da bude opušten.
     "To je ozbiljan udarac", rekao je. "Lekar je trebalo ranije da shvati simptome i da preduzme korake da sredi problem."
     "Ali na kraju je ipak našao rešenje", rekao je glavni kontrolor.
     "Da, ali tek kad su svi već bili blizu smrti."
     "Kako da sprečimo da novinari saznaju za ovo?" mrmljao je kontrolor.
     "Nikako", mirno je rekao Škot. "Pogotovo sad kad Brumado priča sa svim novinarima u Hjustonu."
     "Onda moramo sprečiti da Brumado sazna za ovo."
     "Jeste li spremni da držite čitavu ekipu izolovanu sve do završetka misije? Budite razumni. To se ne može izvesti."
     Glavni kontrolor je odmahnuo glavom. "Morali bismo da ih nateramo da ćute do kraja života, zar ne?" Opet je počeo da čupka jaknu.
     "Znam šta mislite. Drugo je ako udesimo da samo političari saznaju za ovo. Možemo im sve podrobno objasniti i uveriti ih da je u pitanju neizbežna nezgoda. Ali ako novinari saznaju i lansiraju vest, političari će morati da reaguju na ono što kažu mediji, a ne na ono što im kažemo mi."
     "Tako je. A to bi značilo kraj 'Projekta Mars'. Neće biti naredne misije."
     "Gadan problem."
     Glavni kontrolor se zagledao kroz prozor u sve gušći sneg. "Šteta što ih ne možemo sve zadržati na Marsu zauvek."
     Škot se mračno nasmešio.

     Kad se Džejmi probudio, potpuno se razdanilo. Ivšenko je bio u kabini; Voznesenski se već obukao i izišao kroz vazdušnu komoru kako bi prešao uz pomoć čekrka preko nepozudanog peska do zaglavljenog rovera. Upravo je prodorno zujanje čekrka trglo Džejmija iz sna.
     Čim je shvatio da je Džejmi budan, Rid mu je doneo poslužavnik sa toplim doručkom i šest želatinoznih kapsula kraj plastične čaše soka od pomorandže.
     "Ridov recept za oporavak", rekao je Englez kad ga je Džejmi upitno pogledao. "Dovoljno vitamina da podignu konja na orbitu."
     Džejmi je još bio slab i sve ga je bolelo, ali bilo mu je bolje nego juče. Shvatio je da su to popustili ne fizički simptomi nego ogroman strah koji je skrivao duboko u sebi. Telo će se izlečiti, znao je, čim je um poverovao da je izlečenje moguće. Prava agonija se odvija u umu, kao i uvek.
     Duboko je uzdahnuo. Grudi ga više nisu bolele. Raščistila mu se i zbrka u glavi. Sve je izgledalo drugačije, jasnije nego ranije. Kao da je gledao svet kroz koprenu. Do sada.
     Prvi put u životu Džejmi je osetio unutrašnju smirenost i sigurnost. Osećao se smiren i čvrst kao drevne planine. O ovome mi je deda Al govorio. Našao sam svoju ravnotežu, svoje mesto u poretku stvari. Sada znam ko sam. Znam gde pripadam. Ono kroz šta sam prošao noćas sve je izmenilo. Kad jednom prihvatiš smrt, ništa drugo ne može da ti naudi. Sada mogu da se suočim sa svime. Svime. Nasmešio se u sebi. Ne ovog puta, Uzimaču Života. Ne još.
     "Hoću da ti se opet zahvalim, Toni..."
     Rid se namrštio. "Toga je bilo dosta. Više bih voleo da to više ne pominjemo, ako ti ne smeta."
     Džejmi je seo i preuzeo poslužavnik iz Ridovih ruku. "Gde je Mihail?" upitao je.
     "Izišao je da pomogne tvojim zaglavljenim saputnicima."
     "Sam? Je li dovoljno snažan?"
     "Spavao je sedam sati", rekao je Rid. "Jutros se osećao mnogo bolje. Vitamini deluju na njega."
     Ivšenko im se obratio iz pilotske kabine. "Mihail je stigao do njihovog rovera. Pomaže Konorsu da obuče skafander."
     "Treba i ja da se spremim", promrmljao je Rid. "Zadužen sam da dočekam goste na ulazu u vazdušnu komoru."
     "Pomoći ću ti", rekao je Džejmi.
     "Ti lezi", strogo je odgovorio Rid. "Dovoljno si uradio. Mi ćemo obaviti ostalo."
     Rid je otišao do vazdušne komore. Džejmi je progutao rekonstituisana jaja i čaj sa limunom, a onda pošao napred. Ivšenko mu se nasmešio kad je ušao u pilotsku kabinu. Kosmonautova leva noga bila je zatvorena u čvrsti plastični gips koji je neobično štrčao. Džejmi je pazio da ga ne dodirne dok je sedao na suvozačko sedište.
     Kroz ispupččeni prozor Džejmi je video zategnuti kabl kako se pruža do zaglavljenog rovera, sa druge strane prašinom zatrpanog kratera.
     "Konors je potpuno spreman", rekao je Ivšenko.
     "A šta je sa Žoanom i Ilonom?" upitao je Džejmi dok je nameštao slušalice.
     "Dr Malater je, izgleda, suviše bolesna da bi i ustala iz kreveta bez pomoći. Dr Brumado je naizgled u nešto boljem stanju od nje, ali ne mnogo."
     "Možda bi trebalo da odem i pomognem im."
     "Ni slučajno", odlučno je rekao Ivšenko. "Mihail Andrejevič je izdao stroga naređenja. On će obaviti posao."
     Džejmi je osetio da mu je telo napeto od mešavine osujećenosti i krivice. Želeo je da pomaže, da bude aktivan, a ne da sedi kao gledalac. No, nešto u njemu je ponavljalo: nisi u stanju da ponovo izlaziš. Uradio si svoj deo. Ne možeš sam sve. Neka i ostali pomognu. Napetost je popustila.
     Oklevajući, prihvatio je situaciju i ostao da sedi u pilotskoj kabini, slušajući razgovor koji se vodio u drugom roveru. Žoana je odbila da iziđe bez svojih kutija za uzorke, u kojima su se nalazili dragoceni primerci marsovskog lišaja. Džejmi je preko radija slušao njihovu raspravu. Žoanin glas bio je slab, iscrpljen, zadihan. No, volja joj je bila snažnija od najčvršćeg čelika. Jednostavno je odbijala da napusti rover i ostavi uzorke.
     Voznesenski je iznenada prebacio problem na Džejmija. "Votermene, ti si naučni vođa. Šta preporučuješ?"
     Ivšenko je preko kabine pogledao Džejmija.
     "Razlog zbog koga smo došli čak ovamo bio je da vidimo ima li na Marsu života", rekao je Džejmi. "Zar ne možeš da prikačiš kutije za kabl i pošalješ ih zajedno sa ljudima?"
     Duga pauza, a onda je Voznesenski promrmljao: "Vrlo dobro."
     "Hvala", javio se Žoanin glas, kao iz velike daljine.
     Spoljašnja kamera na roveru bila je uperena napred, duž zategnutog kabla koji se pružao između dva vozila, i podešena na najveće uvećanje. Na ekranu u središtu kontrolne ploče Džejmi je video kako se vazdušna komora napola zatrpanog rovera naglo otvara. Na ulazu je stajala Žoana, oklopljena u svoj narandžasti skafander, sa blistavo crvenim Voznesenskim kraj sebe. Kosmonaut joj je pomogao da navuče planinarske vezove, a onda ih je prikačio za kabl i čekrk.
     "Spremni smo", čuo je Džejmi u slušalicama. "Pokreni čekrk."
     Motor je počeo da zuji. Žoana nije ostala na nogama, nego je krenula ka Džejmiju klatareći se u vezovima, sa đonovima čizama na nekoliko centimetara iznad ustalasanog peska. Voznesenski je iza nje prikačio četiri kabaste kutije: bio-sanduke, u kojima su se na bezbednom nalazili uzorci marsovskog lišaja.
     Žoana je ćutala dok je prelazila preko jezera peska. Džejmi je čuo Voznesenskog i Konorsa kako govore preko interkoma, gunđajući i dahćući od napora dok su navlačili skafander napola svesnoj Iloni. Žoanina prilika je promakla ispred kamere, stežući kabl rukama u rukavicama i landarajući nogama kao da je u nesvesti. Ili mrtva.
     Dobro joj je, pomislio je Džejmi. Samo ne zna kako treba da se drži. Zaboravila je šta su nam na obuci pokazali, kako se treba kretati sigurnosnim kablom u slučaju da nastupi neki kvar na šatlu. Biće joj dobro.
     Ipak, kao da je prošao čitav sat pre nego što je čuo kako se iza njega otvaraju vrata vazdušne komore. Džejmi se brzo okrenuo u sedištu i ugledao Žoanu kako umorno ulazi u odeljak, još u drečavom skafandru, sa Ridom u žutom skafandru koji je pridržava. Ličili su na robote koji se međusobno pomažu. Oboje su stigli do sredine odeljka, gde se Žoana srušila na jednu od sklopljenih klupa.
     Džejmi se izvukao iz sedišta i oteturao do nje, čudeći se koliko je još slab.
     "Možeš li da se postaraš za nju?" Ridov glas bio je prigušen zbog kacige. "Kutije sa uzorcima stižu, a Mihail već galami da ih skinem sa kabla."
     "Naravno, preuzeću je", rekao je Džejmi drhtavim glasom.
     Pomogao je Žoani da podigne kacigu. Bledo mu se nasmešila. Nežno ju je pomerio tako da napola legne, oslonjena leđima o bok rovera, a onda je pokušao da joj skine čizme prekrivene prašinom. Zadah ozona gotovo mu je prijao, oživljujući ga, kao mirišljave soli.
     "Mislim da ostalo mogu sama", rekla je Žoana čim joj je skinuo čizme.
     Džejmi se skljokao na klupu kraj nje, a onda se malo okrenuo kako bi mogao da joj dosegne ranac.
     "Pomoći ću ti."
     "Bojala sam se... da si umro tamo napolju."
     "I ja sam se toga bojao."
     "Učinio si vrlo hrabru stvar."
     Pokušao je da se nasmeje. Više je ličilo na stenjanje. "Hrabrost je samo druga strana straha. Bojao sam se da ćemo svi umreti."
     "Ti si nas spasao. Spasao si me."
     "Mene je spasao Toni. Toni i Mihail. Ovde ima dovoljno junaštva za svakoga."
     Otkopčao je poslednju kopču na rancu i skinuo ga. Bio je težak, teži nego što se sećao. Pružio je ruku i spustio ga na klupu preko puta. Potom je počeo da joj pomaže da otkopča gornji deo skafandra.
     "Molim te, Džejmi", rekla je Žoana. "Sada mogu i sama. Ti bi trebalo da se spremiš da pomogneš Iloni. Ona je stvarno u lošem stanju."
     Klimnuo je glavom. "U redu."
     No, pre nego što je stigao da ustane sa klupe, Žoana je pružila ruku ka njegovom obrazu i privukla mu lice tik uz svoje. Nežno ga je poljubila.
     "Hvala ti", šapnula je.
     Stegao ju je jednom rukom ispod potiljka, osećajući svilastu mekoću njene guste, tamne kose, i poljubio je.
     Pre nego što je stigao da smisli šta bi rekao, oboje su začuli trupkanje u vazdušnoj komori.
     "Ilona", rekla je Žoana. "Trebaće joj pomoć."
     Džejmi je ustao i prišao vratima komore. Ilona je jedva bila pri svesti i uopšte nije bila u stanju da stoji pod težinom skafandra. Džejmi i Rid su je položili na klupu preko puta Žoane i skinuli joj kacigu i ranac.
     Izgleda napola mrtva, pomislio je Džejmi. Oči su joj bile otvorene, prazne, staklaste i podlivene krvlju, sa dubokim, tamnim podočnjacima. Obrazi su joj bili upali, dah je zaudarao.
     Ali naterala je sebe da se nasmeši kad je videla Džejmija. "Muškarac nikad... ne bi smeo... da vidi ženu... odmah ujutro."
     "Ovo jutro se ne računa", rekao je Džejmi.
     "U redu... ali samo... ovaj put."
     Kablom preko jezera peska stigao je Konors, pa na kraju i Voznesenski. Kad se približilo podne, svi su već skinuli skafandre i Voznesenski je sedeo za kontrolama u pilotskoj kabini, široko se smešeći.
     "Sada se vraćamo pod kupolu", rekao je. "A odatle za nekoliko dana na orbitu."
     "A sa orbite natrag na Zemlju", rekao je Konors, zavaljen na klupi.
     Ivšenko je bio u pilotskoj kabini sa Voznesenskim. Džejmi je sedeo na klupi između Žoane i astronauta. Rid je stajao kraj kuhinje, leđima okrenut ulazu u vazdušnu komoru. Spustili su donji ležaj sa suprotne strane kako bi Ilona mogla da legne. Izgledalo je da spava kad je rover krenuo.
     "Spasao si nam glave, čoveče", rekao je Konors.
     "Ne ja", odgovorio je Džejmi. "Toni..."
     Ali Žoana ga je prekinula, položivši mu ruku na butinu. "Ti si nas spasao. I ne samo nas. Spasao si naše marsovske uzorke."
     Džejmi je pogledao njeno lice siročeta, upalo i bledo. Je li me zato poljubila? Zato što sam spasao njen prokleti lišaj?









ZEMLJA
     Alberto Brumado umorno se smešio pod bleštavim svetlima. Pomislio je da sada zna koliko mora da su iscrpljeni istraživači na Marsu; on se osećao isto tako. Izgubio je račun o tome koliko je sati sedeo pred reflektorima, kamerama i novinarima, odgovarajući na pitanja, snabdevajući ih vestima o zaglibljenoj ekipi čim su mu dospevale.
     Malo predvorje hotela brzo se pokazalo pretesno za Brumadovu improvizovanu konferenciju za štampu, pa su se preselili - novinari, snimatelji, svetla i sve ostalo - u najveću salu za konferencije u hotelu i začas je ispunili od zida do zida, čak i hodnik koji je vodio do dvostrukih vrata.
     Službenici 'Projekta Mars' u Džonsonovom svemirskom centru bili su besni, u početku, što Brumado ide naruku novinarima. Ali posle prvih sat-dva i posle žurnih telefonskih razgovora sa Vašingtonom i Kalinjingradom, glavešine projekta ponudile su Brumadu njihovu prostranu salu za konferencije u Džonsonovom centru.
     Niko od novinara nije želeo da prekine radi selidbe u centar, sve dok su imali pred sobom Brumada koji uživo vodi maratonsku predstavu. I tako, progutavši ponos, ljudi iz Džonsona počeli su da prenose Brumadu podatke čim bi pristigli sa Marsa.
     Brumado je sedeo na sklopivoj stolici za malim stolom, na improvizovanoj platformi koja je brzo podignuta u dnu sale. Oznojen, raščupan, zarozan, odavno bez kravate, uzeo je novi list papira iz Editine ruke, brzo ga pogledao, a onda se nasmešio u kamere.
     "Bezbedni su", rekao je - dve najčudesnije reči koje je ikada izgovorio. "Dr Votermen je preneo kabl do drugog rovera, a kosmonaut Voznesenski je preveo ostale u svoje vozilo. Krenuli su nazad ka kupoli."
     Nije video novinare zbog uključenih reflektora, ali čuo je kako glasno uzdišu, a onda počinju da pljeskaju. Brumada je to iznenadilo; potom se upitao da li pljeskaju lepim vestima ili njegovoj veštini. Vestima, naravno. Žoana je bezbedna. Preživeće. Ustao je, jedva se držeći na drhtavim nogama, i podigao obe ruke.
     "Ako biste me izvinili, voleo bih da napravimo pauzu. Sada se možete osloniti na osoblje Džonsonovog centra, ukoliko budete ljubazni da odete tamo."
     Ponovo su zapljeskali, opet ga iznenadivši. Ovog puta je znao da je to upućeno njemu. Alberto Brumado se dečački nasmešio i istog časa je shvatio da mu se strašno žuri u toalet.
     Edit, koja je stajala kraj platforme, znala je da će Brumado želeti da odmah razgovara sa kćerkom. Nameravala je da prisustvuje tome. To će joj biti prilika da vidi Džejmija.
     Bezbedan je, rekla je u sebi. I postao je junak. Bila je ponosna na njega. I na Alberta, koji je nešto blizu propasti pretvorio u trijumf pred svim medijima sveta.
     Tek tada, posle skoro dvanaest časova bez prekida, Edit je počela da razmišlja o tome kako bi mogla da iskoristi ovaj događaj za svoju karijeru.









SOL 45: JUTRO
     Svi su tako prokleto srećni što odlazimo, pomislio je Džejmi. Zašto nisam i ja?
     Spakovali su svoje uzorke i kompjuterske diskove u uzletne odeljke dva S/UV-a. Sva laboratorijska oprema i ono što im je preostalo od zaliha bilo je pažljivo pokriveno i zapečaćeno, spremno da ga upotrebe naredni istraživači - ako bude bilo druge ekspedicije na Mars.
     Džejmi se osećao kao da napušta dom u kome je proveo čitav život. Setio se šupljeg osećanja, gotovo nalik na strahovanje, koje ga je obuzelo kada je sa roditeljima otišao iz Santa Fea, kako bi se preselili u Berkli. Tada je imao pet godina. Čudno šta sve čovek pamti, pomislio je.
     Kupola je sada prazno odjekivala. To ga je činilo tužnioi potišteno.
     "Stiže poruka za tebe", rekao mu je Oli Ciman, trgavši ga iz zamišljenosti. Astronaut je opsluživao komunikacioni pult dok je poslednje S/UV spremano za polazak.
     Džejmi je pošao za njim do komunikatora i seo pred glavnu konzolu. Iznenadio se kad je na ekranu ugledao Editino lice.
     Izgledala je veoma umorno, kao da danima nije spavala. Ali bila je srećna.
     "Džejmi, već pet dana pokušavam da te nađem. Ljudi iz projekta su me konačno pustili da vam svima pošaljem ličnu poruku. Mi - Alberto i ja - gotovo bez prekida smo bili na TV, pokušavajući da nekako kontrolišemo ono što je pretilo da postane propast projekta. Alberto ih je korak po korak izveštavao o vašem spasavanju, a ja sam se starala da njegova verzija događaja bude emitovana pre nego što iko stigne da pusti svoju."
     Džejmi joj se nasmešio. Ma šta radila u privatnom životu, Edit je postala deo 'Projekta Mars'.
     "Sada su mi dali samo minut svog dragocenog vremena emitovanja, pa imam vremena da kažem samo jedno - čekaću te u Vašingtonu kada se vratiš. Biću dopisnik iz svemira za kablovske vesti i očekujem da dobijem privatan i ekskluzivan intervju od tebe. Nije važno da li ćeš razgovarati sa još nekim, ako me razumeš. Hoću da te intervjuišem. Razumeš li me?"
     Gledala je sa ekrana, očekujući. Džejmi je preko ramena pogledao Cimana, koji se pažljivo pretvarao da ne prisluškuje.
     "Važi", rekao je Džejmi, znajući da će trebati više od dvanaest minuta da njegove reči stignu do Edit. "Potpun i ekskluzivan intervju. Kao onda u Galvestonu, kada sam saznao da sam odabran za ekipu na tlu. Možda možeš udesiti da nas dočekaš u svemirskoj postaji. Nulta gravitacija može da bude veoma zabavna."
     Osetio je da iza njega stoji još neko. Okrenuo se u stolici i ugledao Žoanu kako ga posmatra sa neobičnim, zagonetnim osmehom na usnama. Raširila je prste obeju ruku da mu pokaže. Devet prstiju. Putovaćemo devet meseci, preveo je Džejmi njenu poruku.
     Žoana se udaljila, još nasmešena. A Džejmi je shvatio da mu je rekla kako će putovanje kući biti sasvim drugačije nego putovanje ka Marsu.

     "Vreme je za oblačenje", rekao je Voznesenski.
     Poslednji put, pomislio je Džejmi. Poslednji sat uvlačenja u skafandre, a onda ćemo se nalaziti na svemirskom brodu, spremni da pođemo kući. Svi su se uputili ka vazdušnoj komori i policama sa skafandrima koji su ih čekali.
     Ciman i dr Jang ušli su sa Tonijem Ridom. Sićušna Kineskinja išla je ispred Engleza, a astronaut na kraju. Kao zatvorenik pod stražom, pomislio je Džejmi. Već su ga okrivili za izbijanje skorbuta. Na Zemlji će im trebati žrtveni jarac, i odlučili su da to bude Toni.
     Rid je bio bled i povučen, ali kada je video Džejmija vratio mu se onaj sarkastični osmeh. "Pobogu, Džejmse, izgledaš sasvim ojađeno. Zar ne želiš da ideš kući?"
     "Naravno da želim." Ali Džejmi je znao da je to samo delimično istina.
     "Želiš da dalje istražuješ Mars, zar ne?" upitao je Rid.
     "A ti ne?"
     "Ne, hvala", grozničavo je odvratio Rid. "Dosta mi je ove hrpe prašine. Jedva čekam Englesku i kišu i cvetne bašte."
     Džejmi je pomislio na pustinju gde su živeli njegovi Navaho preci. Koliko liči na Mars, a koliko je ipak drugačija.
     "Ako si toliko melanholičan", bocnuo ga je Rid, "možda bi trebalo da ostaneš ovde."
     "Voleo bih da mogu", priznao je Džejmi.
     Rid je podigao obrve.
     "Kako si, Toni?" upitao je Džejmi.
     "Sasvim dobro. Ne brini za mene."
     "Razgovaraću sa dr Lijem čim stignemo na orbitu. I sa kontrolom misije."
     "Mene radi?"
     "Tačno."
     "Ne trudi se."
     "Naravno da ću se truditi", tiho i odlučno je rekao Džejmi. "Ići ću sve do dirketora projekta, ako budem morao."
     "Ne budi smešan", rekao je Rid. "I nemoj opet početi sa onim kako sam ti spasao život."
     "Ali oni hoće da te isture kao žrtvu zbog svega što je išlo naopako!"
     Ridov osmeh postao je gorak. "Pa šta? Misiji treba žrtveno jagnje, zar ne? Jedan čovek je poginuo na orbiti. Čitava ekipa na tlu umalo nije pomrla zbog glupe greške. Ti možeš da budeš junak misije, Džejmse. Ja ću biti jarac."
     "To nije pravo. Nije pošteno."
     Ridov osmeh postao je kiseo. "Možda bi onda zaista trebalo da ostaneš, junački prijatelju moj. To je jedini način da detaljnije ispitaš ovu bednu zarđalu kuglu. Čim se vratimo kući i kad počnu sa disekcijom svih naših grešaka, druge ekspedicije na Mars neće biti. Nikada."
     Džejmi je primetio da su se ostali okupili oko njih, sa upitnim izrazima lica. Čak i Voznesenski je delovao sumnjičavo i zabrinuto se mrštio. Stigli su do niza ormanića, gde su prašinom prekriveni skafandri čekali kao iznošeni oklopi vitezova u potrazi za Svetim Gralom.
     Džejmi se okrenuo da pogleda Rida. "Niko od nas neće biti žrtveni jarac", mirno i tiho je rekao. "Niko od nas. Mi smo ekipa. Čak i kada se vratimo na Zemlju, bićemo ekipa. Bez junaka i bez žrtava."
     "Voleo bih da je to tačno, Džejmi", rekao je Rid, sa istinskom čežnjom u glasu.
     "I biće."
     "Ne može biti. Direktori projekta nikada mi više neće verovati. Ljubazno će se rukovati sa mnom i ispratiće me u privatnu praksu. A pomisli šta čeka Mihaila. Naš otmeni vođa ekipe prekršio je svako postojeće pravilo i isplazio jezik i Liju i kontroli misije. Mihailova karijera je gotova."
     Voznesenski je počeo da gunđa. "Pa, idem u penziju. Ostvario sam svoj san. Bio sam prvi čovek na Marsu. Neću se vratiti. Mislim da se niko neće vratiti na Mars. Toni je u pravu. Neće biti narednih ekspedicija."
     "Koliko dugo?" upitao je Džejmi. "Duže od mog života? Stotinu godina? Hiljadu? Ne mislim tako. Ali čak i ako tako bude, pa šta? Jednog dana ćemo se vratiti na Mars, sigurno kao što Sunce izlazi."
     "Stvarno?"
     "Da! Zato što moramo. Ljudska rasa mora. Mi smo istraživači, Toni. Svi mi. Čak i ti; to te je dovelo ovamo. Ugrađeno nam je u krv, u mozak. Zato postoji nauka. Ljudska bića moraju da uče, moraju da tragaju i istražuju. To nam je potrebno, baš kao što su cveću potrebni voda i svetlo. Zato su naši preci pošli iz Afrike i raširili se po čitavoj Zemlji. Sada se širimo Sunčevim sistemom, a jednog dana zaći ćemo među zvezde. Ne možeš to prekinuti, Toni. Niko ne može. To nas čini ljudima."
     Rid je ustuknuo za korak, a onda podigao bradu malo više. "Lep govor, Džejmi. Ali većinu ljudske rase boli briga za Mars i za sve drugo osim za njihove bedne, male pohlepe. Oni će zatvoriti 'Projekat Mars', Džejmi. Oni će ga ubiti."
     "Znam da će pokušati. Učiniće sve što mogu da nas prekinu. A i ja ću učiniti sve što mogu. Jer neću se smiriti dok ovamo ne krene druga ekspedicija. Makar golim rukama, vratiću nas na Mars."
     Džejmi je zavukao ruku u džep kombinezona i izvukao medveda-amajliju. Podigao je ruku i spustio ga na policu kraj svoje sive kacige.
     "A da bih to dokazao, ostaviću ovog momka ovde da me dočeka kad se vratim."
     Svi su zurili u amajliju. Džejmi je vodio računa o tome da je niko ranije ne vidi.
     "Moj deda mi je rekao da je puna moćne magije", kazao im je Džejmi. "Ali prava magija je u nama. Mi pokrećemo stvari. Vratićemo se nazad na Mars - svi koji to žele."
     Rid je huknuo. "Lep gest."
     "Simbol", ispravio ga je Džejmi.
     "Kad je već reč o gestovima", rekla je Ilona, probivši se kroz grupu da bi stala između Džejija i Voznesenskog, "Nameravala sam da ovo obavim u četiri oka, kada se budemo našli u svemirskom brodu."
     Iz džepa na grudima izvukla je izgužvanu fotografiju koju je držala zalepljenu nad krevetom. Ozbiljno zagledana u Voznesenskog, Ilona je pažljivo iscepkala sliku na komadiće.
     "Mihaile, pogrešno sam procenila i tebe i sve Ruse u ovoj misiji. Izvinjavam se. Spasao si nam živote, i pogrešila sam što sam jed od pre pedeset godina upravila na tebe lično."
     Voznesenski, potpuno iznenađen, premeštao se sa noge na nogu. "Pa... pretpostavljam..." počeo je da muca.
     Ilona ga je zagrlila oko vrata i poljubila ga toliko sočno da je Voznesenski pocrveneo i postao nalik na svoj skafander. Svi su se nasmejali. Čak i Rid.
     Džejmi je pogledao ostale članove ekspedicije na Mars. Jednog po jednog, od Abelovog iscerenog žabljeg lica do Ivšenka, oslonjenog na štake od nerđajućeg čelika. Mihail je bio u pravu, pomislio je. Mars nas je isprobao. Svakog od nas. Niko više nije ista osoba kao onda kada smo došli ovamo.
     Poslednju je pogledao Žoanu, koja je stajala malo po strani od ostalih, snažna i ponosna. Oči su joj blesnule kad je uhvatila njegov pogled.
     Ovo će biti zanimljivo putovanje kući, pomislio je Džejmi. Veoma zanimljivo.









SOL 45: PODNE
     Jedan za drugim, tri uzletna modula podigla su se sa površine Marsa na stubovima svetlucavog plamena. Njihovi raketni motori podigli su minijaturne peščane oluje preko predela dok su urlali kao demoni, ostavljajući donji deo svakog S/UV da čuči prazan, nepotpun, na crvenom i prašnjavom tlu.
     Na Mars se vratila tišina. Vetar je uzdisao kao da je tužan što je opet sam. Planeta je postala ista kao od postanka. Ponegde, u natočitim nišama na ledeno hladnom malom svetu opstajao je život, upijajući Sunčevo svetlo i ono malo vlage što bi mogao da nađe.
     Pala je noć, a potom je ponovo izišlo daleko, bledo Sunce. Prolazili su novi dani i noći i ništa se nije menjalo na crvenoj površini Marsa. Konačno, jednog vedrog jutra, nova dvostruka zvezda zakratko je planula na ružičastom nebu i potom nestala. Dva povezana svemirska broda koja su bila na orbiti oko planete, neobični dvostruki veštački mesec sa drugog sveta, počela su dugo putovanje ka Zemlji.
     Mars je ponovo bio sam. Nije ostalo ništa od radoznalih posetilaca sa Zemlje. Osim njihove rasute opreme, sada mrtve i nepomične, i kupolaste baze, koja je čekala naredne istraživače. Pod kupolom, sedeći na praznoj polici, čekala je mala kamena figura medveda sa sićušnim kamenim vrhom strele i orlovim perom, sa ljubavlju privezanim kožnom vrpcom.
     Marsovski vetar nežno je gladio kupolu, takođe čekajući.

     Visoko na zaravnjenom vrhu mese gde su Drevni izgradili svoj grad pre hiljadu godina, Edit Elgin i Al Votermen koračali su pod vedrim, plavim nebom. Oboje su imali čvrste, udobne čizme, kožne jakne i šešire sa širokim obodom.
     "Sad su na putu kući", rekla je Edit Džejmijevom dedi. "Trebalo bi da stignu do proleća."
     Al je klimnuo glavom i začkiljio ka blistavom nebu. "Nadam se da ću još biti tu."
     Edit ga je oštro pogledala. "Zašto? Jeste li bolesni?"
     "Još ne", odgovorio joj je. "Ali imam ono osećanje u kostima, znaš."
     "Džejmi mi je reko da ste pomalo mistični."
     Al se nasmejao. "Pa, valjda jesam."
     Neko vreme su ćutke hodali. Vetar je jačao, podižući im okovratnike. Sve što je ostalo od drevnog grada bila je grupica zgrada od cigle, gotovo skrivena divljom travom.
     "Znaš", rekao je Al, "on će želeti da se što pre vrati tamo."
     Edit je klimnula glavom. "Možda. Biće teško navesti sve da se slože sa narednom misijom."
     "Ne, neće biti teško kao što misliš. Džejmi je našao svoj put; postao je junak. Niko neće moći da ga spreči da se vrati na Mars. Čak ni predsendik Sjedinjenih Država, ko god to bio dogodine."
     "Mislite da je tako jak?"
     "Svakako." Al ju je upitno pogledao. "On će biti vrlo loš muž, znaš, odsutan po više godina."
     Edit nije odgovorila.
     "Možda će se oženiti nekom ženom-naučnikom", rekao je Al.
     "A možda", Edit se široko nasmešila, "možda će jedna zaista vešta novinarka uspeti da se ubaci u narednu ekspediciju, pa će poći na Mars sa njim."
     Al joj je uzvratio osmehom. "To bi zaista bilo nešto, zar ne?"
     "Da", rekla je Edit. "To bi bilo naprosto savršeno."

     Mars je čekao.
     Ogromni vulkani uzdizali su svoje masivne kupe u retkoj atmosferi. Dugačka dolina kanjona zaklanjala je uporne lišaje. Neobična stena na kojoj se nalazilo nešto nalik ljudskom licu strpljivo je počivala, kao što je počivala tokom bezbrojnih milenijuma. Okean vode smrznute ispod površine čekao je toplije vreme, kada će moći da oslobodi svoju životodavnu vlagu i ponovo obnovi crveni svet.
     Mrtvi gradovi uklesani u drevne litice čuvali su svoje tajne, čekajući, čekajući decu plavog sveta da se vrate i otkriju ih.
     Mars nas čeka.




