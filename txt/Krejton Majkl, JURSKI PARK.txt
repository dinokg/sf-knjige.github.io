


UVOD
     'Ingen incident'
     Poslednje godine dvadesetog veka svedok su naučne potere za zlatom zapanjujućih razmera - strmoglave i pomahnitale jurnjave da se komercijalizuje genetički inženjering. Ovaj poduhvat odvija se tako brzo - sa toliko malo spoljašnjih tumačenja - da njegove razmere i posledice gotovo da se i ne shvataju.
     Biotehnologija obećava najveću revoluciju u istoriji ljudskog roda. Do kraja ove decenije ona će, po osnovu uticaja na svakodnevni život, prevazići atomsku energiju i kompjutere. Po rečima jednog posmatrača: "Biotehnologija će preobraziti sve vidove naših života: našu medicinsku negu, našu ishranu, našu zabavu, sama naša tela. Ništa više neće biti isto. On će bukvalno promeniti lice naše planete."
     Međutim, biotehnološka revolucija po tri značajna pitanja razlikuje se od prethodnih naučnih preobražaja.
     Prvo, ona ima široku osnovu. Amerika je ušla u atomsko doba radom jedne jedine istraživačke institucije, u Los Alamosu. Ušla je u kompjutersko doba naporima dvanestak kompanija. Međutim, biotehnološka istraživanja danas se obavljaju, samo u Americi, u više od dve hiljade laboratorija. Pet stotina korporacija troše pet milijardi dolara godišnje na ovu tehnologiju.
     Drugo, mnoga istraživanja su besmislena ili bezvredna. Napori da se stvori bleđa pastrmka koja bi se bolje videla u brzacima, kvadratno drvo koje bi se lakše rezalo ili mirisne ćelije koje bi se mogle injekcijama unositi da biste uvek mogli da mirišete na vaš omiljeni parfem mogu se činiti kao šala, ali to nisu. Zaista, činjenica da se biotehnologija može primenjivati u industijama koje su po tradiciji podložne kapricima mode, kao što su kozmetika ili zabavne delatnosti, povećava zabrinutost zbog mušičavog korišćenja ove moćne nove tehnologije.
     Treće, rad na tome niko ne kontroliše. Niko ga ne nadgleda. Nijedan državni zakon ga ne reguliše. Nema nikakve koherentne vladine politike, ni u Americi, niti bilo gde drugde u svetu. A pošto se produkti biotehnologije kreću od lekova, do useva ili veštačkog snega, neka inteligentna politika i nije moguća.
     Međutim, najviše uznemirava činjenica da ni među samim naučnicima ne postoje psi-čuvari. Zanimljivo je da je gotovo svaki naučnik koji istražuje genetiku uključen i u komercijalizaciju biotehnologije. Nema nezavisnih posmatrača. Svi su u igri.
     Komercijalizacija molekularne biologije jedan je od najzanimljivijih etičkih događaja u istoriji nauke i on se zbio zapanjujućom brzinom. Tokom četiri stotine godina od Galileja, nauka se uvek razvijala kao otvorena i slobodna potraga po delima prirode. Naučnici su uvek zanemarivali nacionalne granice i držali se iznad prolaznih interesa politike, pa čak i rata. Naučnici su se uvek bunili protiv tajnosti istraživanja i čak su se mrštili na patentovanje svojih otkrića, jer su videli sebe kao ljude koji rade za dobrobit celog čovečanstva. I tokom mnogih generacija, otkrića naučnika zaista su imala svojstvenu nesebičnu vrednost.
     Kada su 1953. godine u Engleskoj dva mlada istraživača, Džejms Votson i Frensis Krik, razotkrili strukturu DNK, njihov rad dočekan je kao trijumf ljudskog duha, kraj vekovne potrage za razumevanjem vaseljene putem nauke. Pouzdano se verovalo da će njihovo otkriće biti nesebično razrađeno za dobrobit čovečanstva.
     Pa ipak, to se nije dogodilo. Trideset godina kasnije, gotovo svi nučnici - kolege Votsona i Krika - bili su umešani projekat potpuno drugačije vrste. Istraživanje u molekularnoj genetici postalo je beskrajan, komercijalan poduhvat od više milijardi dolara, a njegovi koreni ne sežu do 1953. godine, već do aprila 1976.
     To je bio datum sada već čuvenog sastanka kada je Robert Svenson, smeli kapitalista, prišao Herbertu Bojeru, biohemičaru na Kalifornijskom univerzitetu. Dvojica ljudi su se saglasili da osnuju komercijalnu kompaniju da iskoriste Bojerovu tehniku spredanja gena. Njihova nova kompanija, Genenteh, ubrzo je postala najveća i najuspešnija od novajalija na polju genetskog inženjeringa.
     Iznenada se činilo kao da svako želi da se obogati. Nove kompanije osnivale su se gotovo svake nedelje, a naučnici su se okupljali da iskoriste genetička istraživanja. Do 1986. godine, barem 362 naučnika, uključujući 64 člana Nacionalne akademije, sedelo je u savetodavnim odborima bioteh preduzeća. Broj onih koji su imali funkciju pridruženih članova ili konsultanata bio je nekoliko puta veći.
     Neophodno je naglasiti od kolike je istinske važnosti bio ovaj pomak u stavu. U prošlosti, čisti naučnici snobovski su gledali na biznis. Na jurenje za novcem gledali su kao na nešto intelektualno nezanimljivo, nešto što priliči samo trgovcima. A istraživanje za industriju, čak i za prestižne Bel ili IBM laboratorije, bilo je namenjeno samo onima koji nisu mogli da dobiju mesto na univerzitetu. Stoga je stav čistih naučnika bio u osnovi kritički prema radu primenjenih naučnika, a i prema industriji uopšte. Njihov dugotrajni antagonizam čuvao je univerzitetske naučnike od zagađujućih industrijskih veza i kad god bi se povela rasprava o tehnološkim stvarima nezavisni naučnici mogli su da rasprave pitanja na najvišem nivou.
     Međutim, to više nije slučaj. Postoji jako malo molekularnih biologa i jako malo istraživačkih institucija bez komercijalnih veza. Stari dani su nestali. Genetička istraživanja se nastavljaju, tempom žešćim nego ikad. Međutim, obavljaju se u tajnosti, u žurbi i zbog profita.
     U ovoj komercijalnoj klimi, verovatno je bilo neizbežno da se razvije kompanija tako ambiciozna kao Internacionalne genetičke tehnologije, Inc. iz Palo Altoa. Jednako ne čudi što je genetička kriza koju je stvorila ostala nezabeležena. Na kraju krajeva, istraživanja Ingena obavljala su se u tajnosti; dotični incident zbio se u najudaljenijoj oblasti Centralne Amerike i manje od dvadesetoro ljudi je bilo tamo da posvedoči o tome. Od njih samo je šačica preživela.
     Čak i na kraju, kada su Internacionalne genetičke tehnologije podnele zahtev za zaštitu po članu 11 Sudu za bankrot Sjedinjenih Država u San Francisku, 5. oktobra 1989. godine, ono što se dalje desilo nije privuklo mnogo pažnje štampe. Delovalo je tako prirodno; Ingen je bilo treće američko malo bioinženjersko preduzeće koje je propalo te godine, a sedmo od 1986. Malo sudskih dokumenata je obelodanjeno, jer su kreditori bili japanski investitorski konzorcijumi, kao što su Hamaguri i Densaka, kompanije koje po tradiciji izbegavaju publicitet. Da bi se izbeglo suvišno odavanje podataka, Danijel Ros iz Kouvana, Svejna i Rosa, zastupnik Ingena, takođe je zastupao i japanske investitore. A iza zatvorenih vrata čulo se i za prilično neuobičajenu peticiju potkonzula Kostarike. Stoga ne čudi što su, za manje od mesec dana, problemi Ingena sređeni tiho i na opšte zadovoljstvo.
     Učesnici u tom poravnjanju, uključujući i znamenito savetničko veće naučnika, potpisalo je saglasnost o neodavanju podataka i da niko od njih neće progovoriti o onome što se dogodilo; međutim, mnoge ključne ličnosti 'Ingen incidenta' nisu potpisali i bili su voljni da raspravljaju o neobičnim događajima koji su doveli do tih poslednjih dva dana u avgustu 1989. godine na zabitom ostrvu blizu zapadne obale Kostarike.









PROLOG: UJED RAPTORA
     Tropska kiša padala je u obliku mokrih čaršava, dobovala po talasastom limu krova kliničke zgrade, tutnjala niz metalne oluke i u bujicama pljuskala na zemlju. Roberta Karter je uzdahnula i zagledala se kroz prozor. Iz klinike gotovo da i nije mogla da vidi plažu ili okean iza nje, obavijen niskom maglom. Ovo nije bilo ono što je očekivala kada je došla u ribarsko selo Baja Anasko, na zapadnoj obali Kostarike, da provede dva meseca kao lekar-gost. Bobi Karter je očekivala sunce i odmor, posle dve iscrpljujuće godine provedene na prijemu u hitnoj pomoći u Majklu Risu u Čikagu.
     Sada je već bila tri nedelje u Baja Anasku. A kiša je padala svaki dan.
     Sve ostalo je bilo dobro. Sviđala joj se usamljenost Baja Anaska i druželjubivost njegovih ljudi. Kostarika ima jedan od dvadeset najboljih medicinskih sistema na celom svetu, pa čak i u ovom zabitom priobalnom selu klinika je bila u dobrom stanju i bogato opremljena. Njen pomoćnik, Manuel Aragon, bio je inteligentan i dobro obučen. Bobi je bila u stanju da obavlja praksu na istom medicinskom nivou kao u Čikagu.
     Ali kiša! Neprestana, beskrajna kiša!
     Sa druge strane sobe za ispitivanje, Manuel je naherio glavu. "Slušajte", reče on.
     "Čujem, veruj mi", reče Bobi.
     "Ne. Slušajte."
     A onda ga je i ona uhvatila, jedan drugi zvuk stopljen s kišom, dublje mumlanje koje se pojačavalo i izdvajalo dok nije postalo jasno: ritmično tutnjanje helikoptera. Pomislila je: Nemoguće da lete po ovakvom vremenu.
     Ali zvuk se neprestano pojačavao, a onda je helikopter izbio nisko iz okeanske magle i protutnjao iznad, napravio krug i vratio se. Videla je kako helikopter pravi okret iznad vode, blizu ribarskih čamaca, zatim se polako kreće bočno do trošnog drvenog mola, a onda nazad prema plaži.
     Tražio je mesto gde će da sleti.
     Bio je to Sikorski velikog trupa sa plavom prugom sa strane i rečima 'Ingen građevine'. Bilo je to ime građevinskog preduzeća koje je gradilo novo odmaralište na jednom od ostrva udaljenih od obale. Pričalo se da je odmaralište spektakularno i veoma složeno; mnogi meštani bili su zaposleni na gradnji koja je trajala već više od dve godine. Bobi ga je mogla da zamisli - jedno od onih ogromnih američkih odmarališta sa bazenima i teniskim igralištima, gde gosti mogu da se igraju i ispijaju svoje daikirije, a da ne dođu ni u kakav dodir sa stvarnim životom zemlje u kojoj se nalaze.
     Bobi se pitala šta je to na tom ostrvu tako hitno da natera helikopter da leti po ovakvom vremenu. Kroz vetrobran videla je kako je pilot s olakšanjem odahnuo kada se helikopter spustio na vlažni pesak plaže. Ljudi u uniformi iskočili su napolje i širom otvorili velika bočna vrata. Čula je uzbuđene povike na španskom i Manuel ju je lagano gurnuo laktom.
     Tražili su doktora.
     Dvojica crnaca članova posade nosili su ka njoj mlitavo telo, dok je belac izvikivao naređenja. Belac je imao žut nepromočiv mantil. Riđa kosa provirivala je oko ivica njegove bejzbol kape Metsa.
     "Ima li ovde doktora?" viknuo joj je kad je dotrčala.
     "Ja sam doktorka Karter", reče ona. Kiša je padala u teškim kapljicama i tukla joj po glavi i ramenima. Riđokosi čovek joj se namršti. Nosila je isečene farmerke i gornji deo kupaćeg kostima. Imala je stetoskop oko ramena, slušalica već zarđalih od slanog vazduha.
     "Ed Redžis. Doktorka, ovde imamo jednog jako bolesnog čoveka."
     "Onda ga bolje odvedite do San Hozea", poče ona. San Hoze je bila prestonica, samo dvadeset minuta daleko vazduhom.
     "Rado, ali po ovakvom vremenu ne možemo preko planina. Morate mu ovde pomoći."
     Bobi je kaskala pored povređenog čoveka dok su ga nosili u kliniku. Bio je još dete, ne stariji od osamnaest godina. Kada je podigla krvlju natopljenu košulju, videla je veliku posekotinu duž ramena, i još jednu na nozi.
     "Šta mu se dogodilo?"
     "Nesreća prilikom građenja", viknu Ed. "Pao je. Raonik je prešao preko njega."
     Dečak je bio bled, u groznici, bez svesti.
     Manuel je stajao pored jarkih, zelenih vrata klinike i mahao rukom. Ljudi su uneli telo i spustili ga na sto u središtu sobe. Manuel je uključio intravenoznu liniju, a Bobi je nadnela svetlo iznad dečaka i sagla se da prouči rane. Smesta je videla da neće izići na dobro. Dečak će gotovo sigurno umreti.
     Velika razjapljena razderna rana vodila je od ramena niz torzo. Na ivici rane meso je bilo rascepkano. U središtu, rame je bilo pomereno, blede kosti izložene. Druga razderotina vodila je kroz jake mišiće bedra, dovoljno duboko da otkrije pulsiranje femoralne arterije. Njen prvi utisak bio je da mu je noga rastrgnuta.
     "Ponovite mi kako je došlo do povrede", reče ona.
     "Ja nisam video", reče Ed. "Rekli su mi da ga je raonik vukao."
     "Zato što izgleda gotovo kao da je rastrgnut", reče Bobi Karter, istražujući ranu. Kao i većina lekara na prijemu u hitnoj pomoći, mogla je do detalja da se priseti svakog pacijenta koga je videla, čak i posle više godina. Videla je dva slična slučaja. Jedan je bio dvogodišnji dečak koga je napao rotvajler. Drugi je bio pijani cirkuski poslužitelj koji je imao susret s bengalskim tigrom. Obe povrede su bile slične. Postojao je karakterističan izgled napada životinja.
     "Rastrgnut?" reče Ed. "Ne, ne. Bio je to raonik, verujte mi." Ed je oblizivao usne dok je govorio. Bio je napet; ponašao se kao da je nešto pogrešno uradio. Bobi se pitala zašto. Ako koriste neiskusne lokalne radnike prilikom gradnje odmarališta, mora da im se sve vreme dešavaju nezgode.
     Manuel reče: "Hoćete li pranje?"
     "Da", reče ona. "Pošto zaustaviš krvarenje."
     Nagnula se još niže i prstima istraživala ranu. Da je mašina koja pomera zemlju prešla preko njega, prljavština bi se duboko zarila u ranu. Međutim, prljavštine nije bilo; samo skliska, sluzava pena. A rana je odavala čudan miris, nalik na zadah truleži, smrad smrti i raspadanja. Nikada ništa slično nije osetila.
     "Pre koliko se ovo odigralo?"
     "Jedan sat."
     Ponovo je primetila da je Ed Redžis napet. Bio je jedan od onih žestokih, nervoznih ljudi. I nije ličio na predradnika na gradilištu. Više na izvršitelja. Očigledno nije bio u svojim vodama.
     Bobi Karter se vratila povredama. Nekako nije verovala da vidi mehaničke ozlede. Narosto nije tako delovalo. Nije bilo zagađenja zemljištem s mesta povrede, nije bilo komponente udara. Mehaničke ozlede bilo koje vrste - automobilske nesreće, povreda u fabrici - gotovo uvek imaju neku komponentu udara. Međutim, ovde nje nije bilo. Umesto toga, čovekova koža je bila rascepljena - razderana - preko ramena, a zatim i preko bedra.
     Zaista je delovalo kao da je rastrgnut. S druge strane, veći deo tela bio je bez tragova, što je neobično kod napada životinje. Ponovo je pogledala glavu, ruke, šake...
     Šake.
     Prošla ju je jeza kad je pogledala dečakove šake. Na oba dlana imao je kratke posekotine i modrice na zglavcima i podlakticama. Dovoljno dugo je radila u Čikagu da bi saznala šta to znači.
     "U redu", reče ona. "Sačekajte napolju."
     "Zašto?" reče Edi, uznemiren. Nije mu se to sviđalo.
     "Hoćete li da mu pomognem, ili ne?" reče ona, izgura ga kroz vrata i zatvori mu ih ispred lica. Nije znala šta se događa, ali joj se ništa nije sviđalo. Manuel je oklevao. "Nastavljam da perem?"
     "Da", reče ona. Posegnula je za svojim malim Olimpusom 'idiotom'. Napravila je nekoliko fotografija povrede, pomerajući se pomalo da ima bolji pogled. Zaista liči na ujede, pomisli ona. Onda je dečak zaječao i ona je odložila aparat i nagnula se nad njega. Usne su mu se pomerale, jezik bio odebljao.
     "Raptor", reče on. "Lo so raptor..."
     Na te reči Manuel se sledi, zakorači unazad zastrašen.
     "Šta to znači?" reče Bobi.
     Manuel odmahnu glavom. "Ne znam, doktorka. 'Lo so raptor' - no es espa±ol."
     "Nije?" Zvučalo joj je kao španski. "Onda, molim te, nastavi da ga kupaš."
     "Ne, doktorka." Nabrao je nos. "Loše miriše." I on se prekrsti.
     Bobi ponovo pogleda ljigavu penu koja se pružala duž rane. Dodirnula ju je, protrljala između prstiju. Delovala je gotovo kao pljuvačka...
     Usne povređenog dečaka se pomeriše. "Raptor", prošapta on.
     Zastrašenim glasom, Manuel reče: "Ujeo ga je."
     "Ko ga je ujeo?"
     "Raptor."
     "Šta je to raptor?"
     "To znači hupia."
     Bobi se namrštila. Kostarikanci nisu preterano praznoverni, ali već ranije je čula da u selu pominju hupia. Oni tvrde da su to noćni duhovi, vampiri bez lica koji kradu malu decu. Prema verovanju, hupia su nekad živeli u planinama Kostarike, ali sada nastanjuju priobalna ostrva.
     Manuel je uzmicao, mrmljajući i krsteći se. "Nije normalan, taj miris", reče on. "To je hupia."
     Bobi se spremala da mu naredi da se vrati na posao, kada je povređeni mladić otvorio oči i podigao se u sedeći položaj. Manuel zastrašeno uzviknu. Povređeni dečak je ječao i okretao glavu; gledao je levo-desno širom otvorenih očiju, a onda izbljuvao krv u mlazu. Smesta je počeo da se grči, telo mu je treperelo i Bobi ga je ščepala, ali on se strovalio sa stola na betonski pod. Ponovo je povratio. Svuda je bilo krvi. Ed je otvorio vrata i upitao: "Šta se, kog vraga, dešava?" a kada je video krv, okrenuo se s rukom na ustima. Bobi je pokušala da dohvati štap ne bi li ga stavila u dečakove stisnute čeljusti, ali još dok je to radila znala je da nema svrhe; uz poslednji grčevit trzaj on se opustio i ostao da leži.
     Sagla se da pokuša usta-na-usta, ali Manuel ju je snažno zgrabio za rame i povukao unazad. "Ne", reče on. "Hupia će preći."
     "Manuel, pobogu..."
     "Ne", streljao ju je pogledom. "Ne. Vi to ne razumete."
     Bobi pogleda telo na zemlji i shvati da i nije važno, da ga ne mogu oživeti. Manuel je pozvao ljude koji su ušli i odneli telo. Ed se pojavio, obrisao usta nadlanicom i promrmljao: "Siguran sam da ste uradili sve što ste mogli", a onda je posmatrala kako ljudi odnose telo nazad do helikoptera i uz grmljavinu dižu u nebo.
     "Bolje je tako", reče Manuel.
     Bobi je razmišljala o dečakovim rukama. Bile su prekrivene posekotinama i modricama u karakterističnom obrascu odbrambenih rana. Bila je prilično sigurna da nije poginuo u incidentu prilikom građenja; bio je napadnut i rukama se branio od napadača. "Gde se nalazi ostrvo sa koga su došli?" upita ona.
     "Na okeanu. Možda sto, sto dvadeset milja od obale."
     "Prilično daleko za odmaralište", reče ona.
     Manuel je gledao helikopter. "Nadam se da se nikada neće vratiti."
     Pa, pomisli ona, barem imam slike. Ali kada se okrenula nazad prema stolu, shvatila je da joj je aparat nestao.
     Kiša je na posletku stala u toku noći. Sama u spavaćoj sobi iza klinike, Bobi je preturala po svom pohabanom džepnom rečniku španskog. Dečak je rekao 'raptor' i, uprkos Manuelovom pobijanju, ona je pretpostavljala da je reč španska. Naravno, našla ju je u rečniku. Značila je: 'otimač' ili 'oskrnavitelj'.
     Tu je zastala. Bilo je sumnjivo što se smisao gotovo poklapao sa značenjem reči hupia. Naravno, ona nije bila praznoverna. Nikakvi duhovi nisu isekli te ruke. Šta je dečak pokušavao da joj kaže?
     Iz susedne sobe začula je stenjanje. Jednoj od seljanki počinjao je porođaj i Elena Morales, lokalna primalja, pratila ju je. Bobi je ušla u kliničku sobu i pokazala Eleni da iziđe na trenutak.
     "Elena..."
     "Si, doktorka."
     "Znaš li ti šta je to raptor?"
     Elena je bila sedokosa šezdesetogodišnjakinja, jaka žena praktičnog, svrsishodnog duha. U noći, pod zvezdama, namrštila se i rekla: "Raptor?"
     "Da. Znaš li tu reč?"
     "Si." Elena je klimnula glavom. "To znači... osoba koja dolazi noću i odnosi decu."
     "Otimač?"
     "Da."
     "Hupia?"
     Njeno celokupno držanje se promenilo. "Ne govorite tu reč, doktorka."
     "Zašto ne?"
     "Ne govorite sad o hupia", reče Elena kruto, klimajući glavom prema stenjanju porodilje. "Nije mudro sada govoriti tu reč."
     "Ali da li raptor grize i razdire svoje žrtve?"
     "Grize i razdire?" zbunjeno upita Elena. "Ne, doktorka. Raptor je čovek koji uzima novorođenu bebu." Činilo se da razgovor nervira Elenu, da jedva čeka da ga završi. Krenula nazad prema klinici.
     "Doktorka, zvaću vas kad bude spremna. Mislim za sat ili možda dva."
     Bobi podiže pogled prema zvezdama i oslušnu kako talasi spokojno zapljuskuju obalu. U tami, videla je obrise ribarskih brodova ukotvljenih na pučini. Cela scena bila je mirna i tako normalna, da se osetila budalastom što priča o vampirima i otetim bebama.
     Bobi se vratila u svoju sobu i prisetila kako je Manuel navaljivao da to nije španska reč. Iz znatiželje, pogledala je u mali engleski rečnik i, sa iznenađenjem, našla je i tamo:
     raptor im. (izv. iz lat. raptor razbojnik, fr. raptus) ptica grabljivica









PRVA ITERACIJA
     U najranijim crtežima fraktalne krive može se videti malo ključeva za otkrivanje njene matematičke strukture.

     Jan Malkolm









GOTOVO RAJ
     Majk Bouman veselo je zviždukao dok je vozio landrover kroz Biološki rezervat Kabo Blanko na zapadnoj obali Kostarike. Bilo je predivno julsko jutro, a put pred njim veličanstven: prijanjao je uz rub litice, nadnoseći se nad džunglu i plavi Pacifik. Prema vodičima, Kabo Blanko bio je nedirnuta divljina, gotovo raj. Sada kada ga je gledao, Bouman je osećao da odmor ponovo poprima pravi tok.
     Bouman, tridesetogodišnji službenik na razvoju nekretnina iz Dalasa, došao je u Kostariku sa ženom i ćerkom na dvonedeljni odmor. Putovanje je, u stvari, bila ideja njegove žene; nedeljama mu je Elen punila uši pričama o predivnim nacionalnim parkovima Kostarike i kako će Tini dobro doći da ih vidi. A onda, kada su stigli, ispostavilo se da je Elen imala zakazano kod jednog plastičnog hirurga u San Hozeu. Tada je Majk Bouman prvi put čuo za odličnu i jeftinu pastičnu hirurgiju u Kostarici i raskošne privatne klinike u San Hozeu.
     Naravno, grdno su se posvađali. Majk je osećao da ga je slagala, što i jeste bio slučaj. On se usprotivio tom aranžmanu s plastičnom hirurgijom. U svakom slučaju, bilo je to smešno. Elen je imala tek trideset godina i bila predivna žena. Boga mu, bila je izabrana za lepoticu kad su bili apsolventi na Rajsu, a tome nije bilo ni deset godina. Međutim, Elen je naginjala nesigurnosti i brigama. A činilo se da se poslednjih godina najviše brinula da ne izgubi dobar izgled.
     To, i sve ostalo.
     Landrover je upao u rupu i blato je pljusnulo. Sa sedišta pored njegovog Elen reče: "Majk, jesi li siguran da smo na pravom putu? Satima nismo nikog sreli."
     "Pre petnaest minuta prošao je jedan auto", podsetio ju je. "Sećaš se, onaj plavi?"
     "U drugom smeru..."
     "Draga, želela si napuštenu plažu", reče on, "i to ćeš i dobiti."
     Elen je sumnjičavo odmahnula glavom. "Nadam se da si u pravu."
     "Aha, tata, nadam se da si u pravu", reče Kristina sa stražnjeg sedišta. Imala je osam godina.
     "Verujte mi, u pravu sam." Jedan tren vozio je u tišini. "Predivno je, zar ne? Vidi taj pogled. Predivno je."
     "Dobro je", reče Tina.
     Elen je izvadila pudrijeru i pogledala se u ogledalce, pritiskujući se ispod očiju. Uzdahnula je i sklonila pudrijeru.
     Put je počeo da se spušta i Majk Bouman se usredsredio na vožnju. Iznenada, mali crni oblik prolete preko puta i Tina uskliknu: "Vidi! Vidi! Zatim je nestao, u džunglu.
     "Šta to bi?" upita Elen. "Majmun?"
     "Možda veveričasti majmun", reče Bouman.
     "Mogu li da ga računam?" reče Tina i izvadi olovku. Kao školski zadatak pravila je spisak životinja koje je videla na putovanju.
     "Ne znam", sumnjičavo reče Majk.
     Tina je proveravala fotografije u vodiču. "Mislim da to nije veveričasti majmun", reče ona. "Mislim da je to samo još jedan drekavac." Već su na putovanju videli nekoliko majmuna drekavaca.
     "Hej", reče ona veselije. "Ovde piše da 'plaže Kabo Blanka vrve od divljih životinja, uključujući drekavce, belolike majmune, troprste lenjivce i koatimundise. Tata, misliš li da ćemo videti troprstog lenjivca?"
     "Kladim se da hoćemo."
     "Stvarno?"
     "Samo se pogledaj u ogledalo."
     "Jako smešno, tata."
     Put se spuštao ka džungli, ka okeanu.
     Majk Bouman osećao se kao heroj kada su konačno stigli na plažu, polumesec od dve milje belog peska, potpuno prazan. Parkirao je landrover u senci palmi koje su oivičavale plažu i izvadio lanč-pakete. Elen se presvukla u kupaći kostim i rekla: "Iskreno, na znam kako ću da smršam."
     "Srce, super izgledaš." U stvari, mislio je da je previše mršava, ali je naučio da to ne pominje.
     Tina je već trčala niz plažu.
     "Ne zaboravi na kremu", doviknu joj Elen.
     "Kasnije", viknu Tina preko ramena. "Idem da vidim ima li lenjivaca."
     Elen Bouman je pogledala oke sebe prema plaži i drveću. "Misliš li da sme?"
     "Dušo, miljama unaokolo nema nikoga", reče Majk.
     "A šta je sa zmijama?"
     "O, pobogu", reče Majk Bouman. "Na plaži nema zmija."
     "Pa, možda ima..."
     "Dušo", kruto reče on. "Zmije su hladnokrvne. One su gmizavci. One ne mogu da kontrolišu svoju telesnu temperaturu. Na pesku ima devedeset stepeni. Ako bi izišle, skuvale bi se. Veruj mi. Na plaži nema zmija." Posmatrao je kćerku kako odmiče plažom, tamna mrlja na belom pesku. "Pusti je. Neka se zabavlja."
     Stavio je ruku ženi oko struka.
     Tina je trčala sve dok se nije umorila, a zatim se bacila na pesak i radosno otkotrljala do ivice vode. Okean je bio topao i gotovo da i nije bilo talasa. Sedela je tako neko vreme da dođe do daha, a zatim pogledala nazad prema roditeljima i kolima da vidi koliko je daleko.
     Majka joj je mahnula da se vrati. Tina je veselo odmahnula i napravila se da ne razume. Tina nije želela da se namaže kremom. I nije želela da se vrati i sluša kako njena majka priča o mršavljenju. Želela je da ostane tu gde je i možda vidi lenjivca.
     Tina je videla lenjivca dva dana ranije u zoološkom vrtu u San Hozeu. Ličio je na lutku iz Mapeta i delovao bezopasno. U svakom slučaju, nije mogao da se brzo kreće; lako je mogla da pobegne.
     Sada ju je njena majka dozivala i Tina je rešila da se skloni sa sunca, dalje od vode, u senku palmi. Na ovom delu plaže palme su nadvišavale čvornovate zamršaje korenja mangrova koji su sprečavali svaki pokušaj da se prodre u unutrašnjost. Tina je sedela na pesku i šutirala osušeno lišće mangrova. Primetila je mnoštvo tragova ptica u pesku. Kostarika je čuvena po svojim pticama. Vodiči su tvrdili da u Kostariki ima triput više ptica nego u celoj Americi i Kanadi.
     Neki od troprstih tragova ptica u pesku bili su mali i tako bledi da su se jedva primećivali. Drugi tragovi bili su veliki i dublje usečeni u pesak. Tina je dokono gledala u tragove, kada je čula čavrljanje koje je pratilo šuštanje u gustišu mangrova.
     Da li lenjivci čavrljaju? Tina je sumnjala, ali nije bila sigurna. Čavrljala je verovatno neka okeanska ptica. Čekala je u tišini i nije mrdala; ponovo se začulo šuškanje i na kraju je ugledala uzročnika zvukova. Nekoliko jardi dalje, jedan gušter izišao je iz korenja mangrova i zagledao se u nju.
     Tini je zastao dah. Nova životinja na spisku! Gušter je stajao na stražnjim nogama, držeći ravnotežu na debelom repu, i netremice je posmatrao. Kada je tako stajao, bio je visok gotovo stopu; tamnozelen sa smeđim prugama preko leđa. Majušne prednje noge završavale su mu se gušterastim prstićima koji su micali tamo-amo po vazduhu. Gušter je naherio glavu dok ju je gledao.
     Tina je mislila da je sladak. Neka vrsta velikog daždevnjaka. Podigla je ruku i počela i sama da miče prstima tamo-amo.
     Gušter se nije uplašio. Prišao joj je, hodajući uspravljen na stražnjim nogama. Jedva da je bio veći od pileta i, kao i piletu, dok je hodao glava mu se micala gore-dole. Tina je pomislila da bi bio prekrasan kućni ljubimac.
     Primetila je da gušter ostavlja troprste tragove koji su potpuno ličili na ptičje. Gušter je prišao bliže Tini. Ona se nije mrdala da ne uplaši malu životinju. Čudila se što joj je i toliko prišao, ali se setila da je ovo nacionalni park. Sve životinje u parku znaju da su zaštićene. Ovaj gušter verovatno je pitom. Možda čak očekuje da ga nahrani. Na žalost, nije imala ništa. Polako, Tina je ispružila ruku, otvorenog dlana, da pokaže da nema ništa za jelo.
     Gušter je zastao, klimnuo glavom i začavrljao.
     "Žao mi je", reče Tina. "Nemam baš ništa."
     A onda, bez upozorenja, gušter je skočio na njenu ispruženu ruku. Tina je osetila kako je njegove nožice bockaju po koži dlana i iznenadila se što težina tela životinje potiskuje njenu ruku naniže.
     A onda se gušter uzverao uz njenu ruku, ka licu.
     Samo da mi je da je vidim", reče Elen Bouman, dok je žmirkala prema suncu. "Samo to. Samo da je vidim."
     "Siguran sam da je dobro", reče Majk i poče da pretura po lanč-paketu iz hotela. Bilo je tu pečeno pile koje nije budilo apetit i neka vrsta peciva sa mesom. Nešto što Elen neće ni pipnuti.
     "Misliš da neće otići sa plaže?"
     "Ne, srce. Neće."
     "Osećam se ovde tako usamljenom", reče Elen.
     "Mislim da si to i htela", reče Majk Bouman.
     "Jesam."
     "E, pa, onda, u čemu je problem?"
     "Samo da mi je da je vidim", reče Elen.
     A onda, iz daljine, čuli su glas njihove kćerke, donet vetrom. Vrištala je.









PUNTARENAS
     "Mislim da joj je sad dosta dobro", reče doktor Kruz i spusti plastični poklopac kiseoničkog šatora oko Tine dok je spavala. Majk Bouman je sedeo pored kreveta, blizu kćerke. Majk je mislio da je doktor Kruz verovatno jako sposoban; govorio je odličan engleski, što je bilo rezultat prakse u medicinskim centrima Londona i Baltimora. Doktor Kruz je zračio kompetencijom, a Klinika Santa Marija, moderna bolnica u Puntarenasu, bila je besprekorana i delotvorna.
     Ali, čak i tako, Majk Boumen je osećao nervozu. Nije se mogla zaobići činjenica da je njegova kćerka ozbiljno bolesna i da se nalaze daleko od kuće.
     Kada je Majk prvi put prišao Tini, ona je histerično vrištala. Cela njena leva ruka bila je krvava i prekrivena obiljem malih ugriza koji je svaki bio veličine otiska palca. A na njenoj ruci nalazile su se mrljice lepljive pene, nalik na penastu pljuvačku.
     Poneo ju je niz plažu. Gotovo u trenu, njena ruka je počela da crveni i otiče. Majk dugo neće zaboraviti mahnitu vožnju nazad u civilizaciju, kako landrover sa pogonom na četiri točka proklizava i vrda sa blatnjavog puta koji vodi gore u brda, dok njegova kćerka vrišti od straha i bola, a njena ruka postaje sve podbulija i crvenija. Davno pre nego što su sigli do granica parka, otok joj se proširio na vrat, a onda su počeli problemi sa disanjem...
     "Sada će joj biti dobro?" upita Elen, zagledana kroz plastični kiseonički šator.
     "Ja verujem da hoće", reče doktor Kruz. "Dao sam joj još jednu dozu steroida i sada lakše diše. A vidite da se i edem na ruci u najvećoj meri povukao."
     Majk Bouman reče: "A ti ugrizi..."
     "Još ih nismo identifikovali", reče doktor. "Ja lično nikada ranije nisam video takve ugrize. Ali, primetićete da nestaju. Već ih je teško razaznati. Srećom, napravio sam fotografije za identifikaciju. A obrisao sam joj ruku da prikupim neke uzorke lepljive pljuvačke - jedan da ga ovde analiziramo, drugi da pošaljemo u laboratorije u San Hozeu, a treći ćemo držati zamrznut, za svaki slučaj. Imate li slike koje je napravila?"
     "Da", reče Majk Bouman. Pružio je doktoru skicu koju je Tina nacrtala kao odgovor na pitanja prihvatnog osoblja.
     "Ovo je životinja koja ju je izgrizla?" upita doktor Kruz, gledajući u sliku.
     "Da", reče Majk Bouman. "Rekla je da je to bio zeleni gušter, veličine pileta ili vrane."
     "Ne znam za takvog guštera", reče doktor. "Nacrtala ga je kako stoji na stražnjim nogama..."
     "Tako je", reče Majk Bouman. "Rekla je da je hodao na stražnjim nogama."
     Doktor Kruz se namrštio. Netremice je gledao u sliku još neko vreme. "Ja nisam stručnjak. Tražio sam da nas poseti doktor Guitierez. On je stariji istraživač u Biološkom rezervatu Karare, koji se nalazi preko puta zaliva. Možda će nam on moći da prepozna životinju."
     "Zar nema nikoga iz Kabo Blanka?" upita Bouman. "Tu je izgrižena."
     "Na žalost, nema", reče doktor Kruz. "Kabo Blanko nema stalno osoblje, a već neko vreme nijedan istraživač tamo nije radio. Vi ste verovatno bili prvi ljudi koji su posle više meseci hodali tom plažom. Ali siguran sam da ćete se složiti da je doktor Guitierez kompetentan."
     Ispostavilo se da je doktor Guitierez bradat čovek u kaki šorcu i košulji. Iznenađenje se sastojalo iz toga da je on bio Amerikanac. Predstavili su ga Boumanovima, a on je rekao blagim južnjačkim naglaskom: "Gospodine i gospođo Bouman, kako ste, drago mi je da smo se upoznali", a onda objasnio da je on terenski biolog sa Jeila koji u Kostariki radi poslednjih pet godina. Marti Guitierez pomno je ispitivao Tinu; nežno joj je podizao ruku, uz pomoć svetiljke veličine nalivpera zagledao svaki ugriz, a onda ih merio malim, džepnim lenjirom. Posle nekog vremena, Guitierez se povukao i klimao glavom sam sebi, kao da je nešto shvatio. Onda je proučio polaroide i postavio nekoliko pitanja o pljuvački, za koju mu je doktor Kruz rekao da se još ispituje u laboratoriji.
     Na kraju, okrenuo se Majku Boumanu i njegovoj ženi koji su napeto iščekivali. "Mislim da će Tina biti dobro. Samo želim da raščistim nekoliko detalja", reče on, praveći zabeleške razgovetnim rukopisom. "Vaša kćerka kaže da ju je ujeo zeleni gušter, velik približno stopu, koji je uspravljen došetao na plažu iz močvare mangrova?"
     "Da, tako je."
     "I gušter je ispuštao nekakve glasove?"
     "Tina je rekla da je čavrljao ili cijukao."
     "Kao miš, rekli biste?"
     "Da."
     "E, pa", reče doktor Guitierez, "onda znam koji je to gušter." Objasnio je da od šest hiljada vrsti guštera na svetu, ne više od tuce vrsta hoda uspravno. Od tih vrsta, samo četiri živi u Latinskoj Americi. A po boji, gušter može biti samo jedan od ta četiri. "Siguran sam da je taj gušter bio Basiliscus amoratus, prugasti bazilisk gušter, koji živi ovde u Kostariki, a takođe i u Hondurasu. Kada stoje na stražnjim nogama, ponekad su visoki i celu stopu."
     "Jesu li otrovni?"
     "Nisu, gospođo Bouman. Uopšte nisu." Guitierez je objasnio da je otok na Tininoj ruci posledica alergijske reakcije. "Prema literaturi, četrnaest procenata ljudi izuzetno je alergično na gmizavce", reče on, "a izgleda da je vaša kćerka jedna od njih."
     "Vrištala je, kazala je da je jako boli."
     "Verovatno da jeste", reče Guitierez. "Pljuvačka gmizavaca sadrži serotonin koji izaziva strašnu bol." Okrenuo se Kruzu. "Krvni pritisak joj je pao od antihistaminika?"
     "Da", reče Kruz. "Odjednom."
     "Serotonin", reče Guitierez. "Nema sumnje." Elen Bouman je, i dalje bila nervozna. "Ali zašto bi je uopšte gušter ujeo?"
     "Gušteri često ujedaju", reče Guitierez. "Hranioce u zoološkim vrtovima sve vreme grizu. A prekjuče sam čuo da je gušter ugrizao bebu u jaslama u Amaloji, oko šezdeset milja daleko od mesta na kom ste bili. Znači, ujedi nisu retki. Jedino nisam siguran zašto je vaša kćerka toliko puta ujedena. Šta je radila u to vreme?"
     "Ništa. Rekla je da je sedela prilično mirno, jer nije želela da ga uplaši i otera."
     "Sedela prilično mirno", reče Guitierez, namršten. Odmahnuo je glavom. "Dobro. Mislim da ne možemo da baš tačno kažemo šta se dogodilo. Divlje životinje su nepredvidljive."
     "A šta je sa onom penastom pljuvačkom na njenoj ruci?" upita Elen. "Neprestano razmišljam o besnilu..."
     "Ne, ne", reče doktor Guitierez. "Gmizavci ne prenose besnilo, gospođo Bouman. Vaša kćerka je imala alergijsku reakciju na ujed guštera baziliska. Ništa ozbiljnije."
     Majk Bouman je zatim pokazao Guitierezu Tinin crtež. Guitierez je klimnuo glavom. "Ovo mogu da prihvatim kao crtež guštera baziliska", reče on. "Naravno, neki detalji su pogrešni. Vrat je predug, a na zadnjim nogama nacrtala je tri prsta umesto pet. Rep je predebeo i previše visoko uzdignut. Ali, po svemu ostalom, to je savršeno prihvatljiv gušter vrste o kojoj govorimo."
     "Ali Tina je naglasila da mu je vrat bio dug", navaljivala je Elen Bouman. "I rekla je da je imao tri prsta na stopalu."
     "Tina dosta dobro zapaža", reče Majk Bouman.
     "Siguran sam da je tako", reče Guitierez, nasmejan. "Ali i dalje mislim da je vašu kćerku ujeo obični Basiliscus amoratus i da je imala žestoku herpetološku reakciju. Ako je lečena, ona obično traje dvanaest sati. Ujutro će biti sve u redu."
     U modernoj laboratoriji u suturenu Kinike Santa Marija, proneo se glas da je doktor Guitierez identifikovao životinju koja je ugrizla malu Amerikanku kao bezopasnog bazilisk guštera. Smesta je prekinuta analiza pljuvačke, iako je preliminarna fragmentacija pokazala prisustvo nekoliko belančevina izuzetno visoke molekularne težine i nepoznate biološke aktivnosti. Međutim, noćni tehničar bio je zauzet i ostavio je uzorke pljuvačke na polici frižidera.
     Sledećeg jutra, dnevni službenik pregledao je policu i uporedio uzorke sa imenima otpuštenih pacijenata. Kada je video da je predviđeno da BOUMAN, KRISTINA L. bude otpuštena tog jutra, bacio je uzorke pljuvačke. U poslednjem trenutku, primetio je da se na jednom uzorku nalazi crvena etiketa, ćto je označavalo da ga treba proslediti univerzitetskoj laboratoriji u San Hozeu. Izvadio je epruvetu iz kante za otpatke i poslao je njenim putem.
     "Hajde. Kaži hvala doktoru Kruzu", reče Elen Bouman i pogura Tinu napred.
     "Hvala, doktore Kruz", reče Tina. "Sad mi je mnogo bolje." Pružila je ruku i rukovala se sa doktorom. Onda je rekla: "Imate drugu košulju."
     Za trenutak, doktor Kruz se zbunio, a zatim se nasmešio. "Tako je, Tina. Kada cele noći radim u bolnici, ujutro promenim košulju."
     "Ali ne i kravatu?"
     "Ne. Samo košulju."
     Elen Bouman reče: "Majk vam je rekao da dobro zapaža."
     "Naravno da zapaža." Doktor Kruz se nasmešio i ozbiljno se rukovao s devojčicom. "Uživaj u ostatku odmora u Kostariki, Tina."
     "Hoću."
     Porodica Bouman se spremala da ode kada je doktor Kruz rekao: "Tina, izvini, sećaš li se guštera koji te je ujeo."
     "A-ha."
     "Sećaš li se njegovih nogu?"
     "A-ha."
     "Je li imao prste?"
     "Jeste."
     "Koliko je imao prstiju?"
     "Tri", reče ona.
     "Otkud znaš?"
     "Zato što sam pogledala", reče ona. "Znate, sve ptice na plaži ostavljale su otiske u pesku s tri prsta, ovako." Podigla je ruku i raširila tri srednja prsta. "A i gušter je ostavljao takve otiske u pesku."
     "Gušter je ostavljao otiske kao ptica?"
     "A-ha", reče Tina. "I hodao je kao ptica. Trzao je glavom ovako, gore-dole." Napravila je nekoliko koraka, dižući i spuštajući glavu.
     Kada su Boumanovi otišli, doktor Kruz je odlučio da o ovom razgovoru obavesti Guitiereza u njegovoj biološkoj stanici.
     "Moram da priznam da je devojčicina priča zbunjujuća", reče Guitierez. "I ja sam nešto proveravao. Više nisam siguran da ju je ujeo bazilisk. Uopšte nisam siguran."
     "A šta je to moglo da bude?"
     "E, pa", reče Guitierez, "da ne nagađamo pre vremena. Uzgred, jeste li u bolnici čuli za još neke ujede guštera?"
     "Ne, zašto?"
     "Prijatelju, obavestite me ako čujete."









PLAŽA
     Marti Guitierez sedeo je na plaži i posmatrao kako se popodnevno sunce spušta na nebu, dok nije oštro zaiskrilo po vodi zaliva, a njegovi zraci dosegli ispod palmovog drveća, do mesta gde je sedeo među mangrovom, na plaži Kabo Blanko. Koliko je najbolje mogao da odredi, sedeo je blizu mesta gde se pre dva dana nalazila mala Amerikanka.
     Iako je prilično tačno, kao što je i rekao Boumanovima, da gušteri često ujedaju, Guitierez nikad nije čuo da je bazilisk nekoga ujeo. A sasvim sigurno nije čuo da je neko dospeo u bolnicu zato što ga je gušter ugrizao. A zatim, i prečnik ujeda na Tininoj ruci delovao je malo prevelik za baziliska. Kada se vratio u stanicu Karara, proverio je u tamošćnjoj maloj istraživačkoj biblioteci, ali nije našao nikakav podatak u ujedima guštera baziliska. Zatim je proverio Međunarodni servis bionauka, kompjutersku bazu podataka u Americi. Međutim, nije našao nikakvih podataka o ujedima baziliska, niti o bolničkom lečenju usled ugriza guštera.
     Onda je pozvao medicinskog službenika u Amaloji koji je potvrdio da je bebu od devet dana, dok je spavala u jaslama, ugrizla za stopalo životinja za koju je njena baka - jedina osoba koja je životinju zaista videla - tvrdila da je gušter. Kasnije, noga je otekla i dete umalo nije umrlo. Baka je opisala da je gušter bio zelen sa smeđim prugama. Ugrizao je dete nekoliko puta pre nego što ga je žena uplašila i oterala.
     "Čudno", rekao je Guitierez.
     "Ne, baš kao i ostali", odvratio je medicinski službenik i dodao da je čuo i za ostale slučajeve ugriza: jedno dete u Vaskezu, sledećem selu uz obalu, izgriženo je na spavanju. I još jedno u Puerta Sotreru. Svi ti slučajevi dogodili su se u poslednja dva meseca. I uvek je u pitanju bilo dete ili beba na spavanju.
     Jedan takav nov i prepoznatljiv obrazac naveo je Guitiereza da posumnja da je u pitanju ranije nepoznata vrste guštera. Ovo se posebno moglo očekivati u Kostariki. Samo sedamdeset pet milja široka na najužoj tački, ova zemlja manja je od države Mejn. Pa ipak, unutar tog ograničenog prostora, Kostarika ima značajnu raznolikost biloških habitata: obale i na Atlantiku i na Pacifiku, četiri odvojena planinska venca, sa dvanaest hiljada stopa visokim vrhovima i aktivnim vuklanima, kišne šume, oblačne šume, temperaturne zone, močvare i neplodne pustinje. Takva ekološka raznolikost podržava zapanjujuću raznolikost biljnog i životinjskog sveta. Kostarika ima triput više vrsta ptica od cele Severne Amerike. Više od hiljadu vrsta orhideja. Više od pet hiljada vrsta insekata.
     Nove vrste otkrivane su sve vreme, tempom koji je iz tužnih razloga ubrzan poslednjih godina. Kostarika ostaje bez šuma i vrste iz džungle gube svoje habitate, sele se u druga područja i ponekad menjaju i ponašanje.
     Tako da su nove vrste savršeno moguće. Ali uz uzbuđenje zbog novih vrsta ide i zabrinjavajuća mogućnost novih bolesti. Gušteri prenose virusne bolesti, uključujući i neke od kojih se i čovek može razboleti. Najopasnija je centralni saurijanski encefalitis, ili CSE, koji uzrokuje neku vrstu spavaće bolesti kod ljudi i konja. Guitierez je osećao da je važno da pronađe ovog novog guštera, makar samo da ga testira na bolest.
     Dok je sedeo na plaži, posmatrao je kako sunce pada i uzdisao. Možda je Tina Bouman videla novu životinju, a možda i nije. Sasvim sigurno, Guitierez nije. U ranu zoru, uzeo je vazdušni pištolj, napunio šaržer ligaminskim strelicama i, pun nade, uputio se na plažu. Ali dan je bio protraćen. Uskoro će morati da pođe sa plaže; nije želeo da po mraku vozi uzbrdo tim putem.
     Guitierez je ustao i pošao nazad na plažu. Nešto dalje, ugledao je taman lik majmuna drekavca koji je trupkao ivicom močvare mangrova. Gutierez se sklonio, krećući ka vodi. Ako je tu bio jedan drekavac, verovatno su gore u drveću i drugi, a drekavci vole da mokre na uljeze.
     Ali ovaj majmun drekavac kao da je bio sam i hodao je polako; često je zastajao da sedne na bedra. Majmun je imao nešto u ustima. Kad se Guitierez približio, video je da jede guštera. Rep i stražnje noge visile su iz majmunovih čeljusti. Čak i izdaleka, Guitierez je mogao da vidi smeđe pruge na zelenom.
     Guitierez se spustio na zemlju i naciljao pištolj. Drekavac, naviknut na život u rezervatu, znatiželjno je gledao u njega. Nije pobegao čak ni kad je prva strelica bezopasno prozujala pored njega. Kada mu se druga strelica zabola duboko u stegna, drekavac je besno i iznenađeno kriknuo, i ispustio ostatke obeda dok je bežao u džunglu.
     Guitierez je ustao i polako prišao. Nije bio zabrinut zbog majmuna; doza omamljivača bila je mala da bi ostavila nekakve druge posledice osim par minuta ošamućenosti. Već je razmišljao šta da uradi sa otkrićem. Sam će napisati preliminarni izveštaj, ali ostaci, naravno, moraju da u Sjedinjene Države na konačnu pozitinu identifikaciju. Kome da ih pošalje? Priznati stručnjak bio je Edvard H. Simpson, počasni profesor zoologije na Kolumbija univerzitetu u Njujorku. Eleganti stariji čovek, zalizane sede kose, Simpson je bio vodeći svetski autoritet za klasifikaciju guštera. Verovatno će, pomisli Marti, poslati svog guštera doktoru Simpsonu.









NJUJORK
     Doktor Ričard Stoun, upravnik Laboratorije za tropske bolesti Medicinskog centra Kolumbija univerziteta, stalno je tvrdio da njeno ime priziva neko veće mesto od onoga što je u stvari bila. Početkom dvadesetog veka, kada je laboratorija zauzimala ceo četvrti sprat Zgrade biomedicinskih istraživanja, gomile tehničara radile su na uklanjanju epidemija žute groznice, malarije i kolere. Ali uspesi medicine - kao i istraživačke laboratorije u Najrobiju i Sao Paolu - načinile su od Laboratorije za tropske bolesti mesto koje više nije imalo nekadašnji značaj. Sada samo delić nekadašnje veličine, zapošljavala je samo dva stalna tehničara, a i oni su, u prvom redu, bili zaduženi da dijagnosticiraju bolesti Njujorčana koji su putovali u inostranstvo. Ustaljena svakodnevica laboratorije nije bila spremna za ono što su dobili tog jutra.
     "Ah, baš lepo, reče tehničarka u Laboratoriji za tropske bolesti, dok je čitala etiketu. "Delimično sažvakani ostaci neidentifikovanog kostarikanskog guštera." Naborala je nos. "Ovaj je vaš, doktore Stoun."
     Ričard Stoun je prešao preko laboratorije da prouči pridošlicu. "Je li to materijal iz laboratorije Eda Simpsona?"
     "Da", reče ona. "Ali ne znam zašto su nama poslali guštera."
     "Nazvala je njegova sekretarica", reče Stoun. "Simpson leto provodi na terenu na Borneu, a pošto je kod ovog guštera možda u pitanju prenosiva bolest, zamolila je našu laboratoriju da proveri. Dajte da vidimo šta smo dobili."
     Beli plastični cilindar bio je veličine kontejnera za mleko od pola galona. Imao je metalne kvačice i navojni čep. Bio je označen kao 'Međunarodni kontejner bioloških uzoraka' i oblepljen nalepnicama i upozorenjima na četiri jezika. Upozorenja je trebalo da spreče da znatiželjni carinici otvaraju cilindar.
     Očigledno, upozorenja su imala ploda; kad je Ričard Stoun nadneo veliko svetlo, video je da su pečati nedirnuti. Stoun je uključio kondicioner vazduha i navukao plastične rukavice i masku za lice. Najzad, laboratorija je u poslednje vreme identifikovala uzorke zaražene venecuelanskom konjskom groznicom, japanskim encefalitisom B, kjasanurskim šumskim virusom, lagantovim virusom i majarom. Onda je odvrnuo vrh.
     Čulo se šuštanje gasa koji je utekao i beli dim je ispario. Ispostavilo se da je cilindar ledeno hladan. Unutra je našao plastičnu vrećicu za sendviče sa rajsferšlusom u kojoj se nalazilo nešto zeleno. Stoun je raširio hirurško platno na sto i istresao sadržaj vrećice. Komad zamrznutog mesa tupo je tresnuo o sto.
     "Uh", reče tehničarka. "Deluje pojedeno."
     "Da, deluje", reče Stoun. "Šta od nas hoće?" Tehničar je pogledao u priloženu dokumentaciju. "Gušter ujeda lokalnu decu. Pitaju za identifikaciju vrste i zabrinuti su zbog bolesti koje se prenose ujedom. Pokazala je dečju sliku, s potpisom TINA na vrhu. "Jedno dete je nacrtalo guštera."
     Stoun je bacio pogled na crtež. "Očigledno, mi ne možemo da potvrdimo vrstu", reče Stoun. "Ali lako možemo da proverimo za bolesti, ako iz ovog delića uspemo da dobijemo malo krvi. Kako zovu ovu životinju?"
     "'Basiliscus amoratus sa troprstom gentskom anomalijom'"", pročita ona.
     "Dobro", reče Stoun. "Hajde da počnemo. Dok čekate da se otkravi, uradite rendgenski snimak i polaroide za evidenciju. Kada dobijemo krv, počnite testove antitela dok ne dobijemo neka poklapanja. Obavestite me ako bude problema."
     Pre ručka, laboratorija je imala odgovore na svoja pitanja: krv guštera nije pokazivala značajniju reakciju na bilo koji virusni ili bakterijski antigen. Uradili su i profile toksičnosti i naišli na samo jedno poklapanje: krv je bila blago reaktivna na otrov indijske kraljevske kobre. Ali takva uzejamna reaktivanost bila je uobičajena među gmizavcima i doktor Stoun nije smatrao za shodno da je uključi u faks koji je te iste večeri njegova tehničarka poslala doktoru Martiju Guitierezu.
     Ni za trenutak se nije postavlilo pitanje identifikacije guštera; to će čekati na povratak doktora Simpsona. On je trebalo da dođe tek za nekoliko nedelja i njegova sekretarica je zamolila Laboratoriju za tropske bolesti da u međuvremenu pričuvaju ostatak guštera. Doktor Stoun ga je vratio u vrećicu sa rajsferšlusom i nabio u zamrzivač.
     Martin Guitierez je pročitao faks iz Kolumbija Medicinskog centra/Laboratorije za tropske bolesti. Bio je kratak:

     PREDMET: Basiliscus amoratus sa genetskom anomalijom (upućeno iz kancelarije doktora Simpsona)
     MATERIJALI: stražnji segment, ? delimično pojedena životinja
     IZVRŠENI POSTUPCI: rendgensko zračenje, mikroskopija, imunološki RTX za virusne, parazitske, bakteriološke bolesti
     NALAZI: U ovom uzorku Basiliscus amoratusa nema histoloških ili imunoloških dokaza za bilo koju bolest prenosivu na čoveka.
     (potpis)

     dr Ričard A. Stoun, direktor

     Guitierez je na osnovu ove beleške načinio dve pretpostavke. Prvo, da je njegova identifikacija guštera kao baziliska potvrđena od strane naučnika sa Kolumbija univerziteta. I drugo, da odsustvo prenosivih bolesti znači da nedavne epizode sporadičnih ugriza guštera ne predstavljaju nikakavu značajniju zdravstvenu opsnost po Kostariku. Čak nasuprot, osetio je da su njegove osnovne pretpostavke bile tačne: da su primerci guštera isterani iz šuma u nov habitat i da dolaze u dodir sa seljacima. Guitierez je bio siguran da će se za nekoliko nedelja gušteri smiriti i da će epizode sa ujedima prestati.
     Tropska kiša padala je u obliku mokrih čaršava, dobovala po talasastom limu krova klinike u Baja Anasku. Približavala se ponoć; u oluji nestalo je struje i primalja Elena Morales je radila pod svetlošću baterijske lampe kada je čula cijukav, čavrljajući zvuk. Pošto je pomislila da je u pitanju pacov, brzo je stavila oblogu na čelo majke i ušla u susednu sobu da proveri novorođenče. Kad je rukom dotakla loptastu kvaku, ponovo je začula čavrljanje i opustila se. Očigledno je to bila samo ptica, koja je doletela na prozor da se skloni od kiše. Kostarikaci kažu da kad ptica doleti da poseti novorođenče, donosi sreću.
     Elena je otovrila vrata. Beba je ležala u pletenoj ležaljci, povijena u lako ćebe, i videlo joj se samo lice. Oko ivice ležaljke čučala su tri guštera, kao gargojle. Kada su ugledali Elenu, naherili su glave i zabuljili se u nju, ali nisu pobegli. Na svetlosti baterijske lampe videla je kako krv kaplje iz njigovih gubica. Blago čavrljajući, jedan gušter se sagnuo i brzim trzajem glave otkinuo iskrzano parče mesa sa bebe.
     Elena je pojurila napred, vrišteći, i gušteri šmugnuše u tamu. Ali davno pre nego što je stigla do ležaljke znala je da je dete sigurno mrtvo. Gušteri su se razbežali u kišnu noć, čavrljajući i cijučući; za sobom su ostavljali samo krvave, troprste tragove, nalik na ptičije.









OBLIK PODATAKA
     Kasnije, kada se smirila, Elena Morales je odlučila da ne prijavljuje napad guštera. Uprkos stravičnom prizoru koji je videla, počela je da se brine da je ne optuže što je bebu ostavila samu. Tako da je majci rekla da je beba umrla usled asfiksije i u obrascima koje je poslala u San Hoze napisala da je smrt posledica SIDS (sindroma iznenadne dečje smrti). To je sindrom neobjašnjive smrti jako male dece; nemoguće ga je proveriti i njen izveštaj je prošao bez ispitivanja.
     Univerzitetska laboratorija u San Hozeu koja je analizirala uzorke pljuvačke sa ruke Tine Bouman načinila je nekoliko značajnih otkrića. Bilo je, kao što se i očekivalo, puno serotinina. Međutim, među belančevinama iz pljuvačke bio je i jedan pravi monstrum: molekulske mase 1 900 000; jedna od najvećih poznatih belančevina. Biološka aktivnost se i dalje proučavala, ali činilo se da je u pitanju neurotoksični otrov sličan otrovu kobre, iako primitivnije strukture.
     Laboratorija je, takođe, detektovala tragove gama-amino-metionin hidrolaze. Pošto ovaj enzim ukazuje na genetički inženjering, jer se ne nalazi kod divljih životinja, tehničari su pretpostavili da je u pitanju laboratorijsko zagađenje i nisu ga spomenuli kada su pozvali doktora Kruza, zaduženog lekara u Puntarenasu.
     Delovi guštera ležali su u zamrzivaču u zamrzivača na Kolumbija univerzitetu i čekali povratak doktora Simpsona, koji je trebalo da stigne tek za mesec dana. I stvari bi ostale takve, da nije tehničarka po imenu Elis Levin ušla u Laboratoriju za tropske bolesti, videla crtež Tine Bouman i rekla: "O, čije je dete nacrtalo dinosaurusa?"
     "Šta?" upita Ričard Stoun i polako se okrete prema njoj.
     "Dinosaurusa. Zar to nije to? Moj klinac ih sve vreme crta."
     "Ovo je gušter", reče Stoun. "Iz Kostarike. Neka devojčica ga je nacrtala."
     "Nije", reče Elis Levin, odmahujući glavom. "Pogledaj. Jasno je. Velika glava, dug vrat, stoji na stražnjim nogama, debeo rep. To je dinosaurus."
     "Nemoguće. Bio je visok samo stopu."
     "Pa šta? Bilo je tad i malih dinosaurusa", reče Elis. "Veruj mi, znam ja. Imam dvojicu dečaka, stručnjak sam. Najmanji dinosaurus bio je manji od stope. Tinisaurus, ili tako nekako, ne znam. Ta imena su nemoguća. Ako imaš više od deset godina, nikad ih nećeš naučiti."
     "Ne razumeš", reče doktor Stoun. "Ovo je crtež savremene životinje. Poslali su nam deo te životinje. Sad je u zamrzivaču." Stoun je otišao, izvadio ga i istresao iz vrećice.
     Elis Levin posmatrala je zamrznut komad noge i repa, i slegla ramenima. Nije ga dodirnula. "Ne znam", reče ona. "Ali meni to liči na dinosaurusa."
     Stoun odmahnu glavom. "Nemoguće."
     "Zašto?" upita Elis Levin. "Možda je ostatak ili relikt, ili kako ih već zovu."
     Stoun je nastavio da vrti glavom. Elis je bila neiformisana; ona je bila samo tehničarka koja je radila u bakteriološkoj laboratoriji, niže niz hodnik. I imala bujnu maštu. Stoun se prisetio vremena kada je mislila da je prati jedan od dežurnih na hirurgiji...
     "Znaš, Ričarde", reče Elis Levin, "ako bi ovo zaista bio dinosaurus, bila bi to velika stvar."
     "To nije dinosaurus."
     "Je li neko proverio?"
     "Nije", reče Stoun.
     "E, pa, odnesi ga u Muzej istorije prirode, ili tako negde", reče Elis Levin. "Stvarno bi trebalo."
     "Bilo bi me sramota."
     "Hoćeš li da to ja uradim umesto tebe?" upita ona.
     "Ne", reče Ričard Stoun. "Neću."
     "Nećeš ništa da učiniš?"
     "Baš ništa." Stavio je vrećicu natrag u zamrzivač i zalupio vrata. "To nije dinosaurus, to je gušter. A i šta je da je, može da sačeka da se doktor Simpson vrati sa Bornea da ga identifikuje. To je zadnja, Elis. Gušter ne ide nigde."









DRUGA ITERACIJA
     U svakom narednom crtežu fraktalne krive mogu se pojaviti iznenadne promene.

     Jan Malkolm









OBALA UNUTRAŠNJEG MORA
     Alan Grant je čučao, nosa nekoliko palaca od zemlje. Temperatura je bila viša od sto stepeni. Kolena su ga bolela, uprkos pantalonama s jastučićima koje je nosio. Pluća su mu gorela od oštre alkalne prašine. Sa čela mu je kapao znoj na zemlju. Međutim, Grant je bio navikao na neudobnost. Celokupna pažnja bila mu je usredsređena na kvadrat zemlje od šest palaca ispred njega.
     Rađeći pažljivo četkicom za zube i slikarskom četkicom od kamilje dlake, otkrio je majušni delić vilične kosti u obliku slova L. Bio je palac dugačak i ne širi od njegovog malog prsta. Zubi su predstavljali niz tačkica i bili karakteristično koso postavljeni. Parčići kosti ljuštili su se dok ga je iskopavao. Grant na trenutak zastade da obloži kost gumenim cementom pre nego što nastavi da je otkopava. Bila je to, bez sumnje, vilična kost bebe dinosaurusa mesoždera. Njen vlasnik umro je pre sedamdeset devet miliona godina, u dobu od oko dva meseca. Ako bude imao sreće, Grant će možda pronaći i ostatak skeleta. Ako to bude slučaj, biće to prvi potpuni skelet bebe mesoždera...
     "Hej, Alane!"
     Alan Grant podiže pogled i začkilji od sunca. Spustio je naočari za sunce i nadlanicom obrisao čelo.
     Čučao je na erodiranom brdu u pustarama blizu Zmijske Vode, u Montani. Ispod velike plave činije neba zaravnjena brda, izbili slojevi zdrobljenog krečnjaka, pružali su se miljama na sve strane. Nije bilo ni drveta, ni žbuna. Ničega osim gole stene, vrelog sunca i zavijanja vetra.
     Posetioci su smatrali da su pustare depresivno sumorne, ali kada je Grant posmatrao ovaj pejzaž, on je video nešto sasvim drugo. Ova gola zemlja bila je podsetnik na jedan drugi, jako različit svet, koji je nestao pre osamdeset miliona godina. Okom uma, Grant je video sebe tamo nazad u toplom, močvarnom rukavcu koji je oblikovao obalnu liniju velikog unutrašnjeg mora. Ovo unutrašnje more bilo je široko hiljadu milja i pružalo se od novoizdignutih Stenovitih planina, pa sve do oštrih, goletnih vrhova Apalača. Ceo američki Zapad bio je pod vodom.
     U to vreme, gore na nebu nalazili su se tanušni oblaci, zatamnjeni dimom obližnjih vulkana. Atmosfera je bila gušća, bogatija ugljen-dioksidom. Biljke su brzo rasle duž obala. U tim vodama nije bilo riba, ali bilo je školjaka i zmija. Pterosaurus se obrušavao da zagrebe alge sa površine. Nekoliko dinosaurusa mesoždera šunjalo se močvarnim obalama jezera, među palmama. A na pučini nalazilo se ostrvce, veliko oko dva jutra. Ovičeno gustom vegetacijom, ovo ostrvo tvorilo je zaštićeno utočište gde su krda biljoždernih kljunastih dinosaurusa polagala jaja u zajednička legla i podizala mladunce koji su pištali.
     Tokom miliona godina koje su sledile, bledozeleno alkalno jezero postalo je pliće i na kraju nestalo. Izložena zemlja nabirala se i pucala pod žegom. I ostrvo na pučini sa jajima dinosaurusa postalo je erodirana brdska padina u severnoj Montani, na kojoj je Alan Grant sada vršio iskopavanja.
     "Hej, Alane!"
     Ustao je; četrdesetogodišnjak širokih grudi, bradat. Začuo je štektanje portabl-generatora i udaljen klepet malog automatskog čekića koji je sekao jedru stenu sledećeg brda. Video je da mlađarija radi oko čekića i sklanja u stranu velike komade stene pošto bi proverili da u njima nema fosila. U podnožju brda video je šest vigvama svog kampa, lepršav šator kantine i prikolicu koja je služila kao poljska laboratorija. Video je i Eli kako mu maše iz senke poljske laboratorije.
     "Posetilac!" viknula je i pokazala na istok.
     Grant je ugledao oblak prašine i plavi ford sedan kako im prilazi, poskakujući po izrovanom putu. Bacio je pogled na sat: tačno na vreme. Na drugom brdu, mlađarija je sa zanimanjem posmatrala. U Zmijsu Vodu stizalo je malo posetilaca i bilo je mnogo nagađanja zbog čega bi pravnik iz Agencije za zaštitu životne sredine želeo da se sretne s Alenom Grantom.
     Međutim, Grant je znao da paleontologija, nauka o istrebljenom životu, poslednjih godina poprima neočekivani značaj za savremeni svet. Savremeni svet se brzo menja i izgleda da je na preka pitanja o klimi, uništavanju šuma, globalnom otopljavanju ili ozonskom omotaču moguće, barem delimično, dati odgovor na osnovu informacija iz prošlosti. Informacija koje mogu pružiti paleontolozi. U poslednjih nekoliko godina njega su dvaput zvali da svedoči kao stručnjak.
     Grant je krenuo nizbrdo da se sretne s kolima.
     Bela prašina naterala je posetioca na kašalj dok je zatavrao vrata kola. "Bob Moris, Agencija za zaštitu čovekove sredine", reče on, pružajući ruku. "Ja sam iz ogranka u San Francisku."
     Grant se predstavio i rekao: "Delujete kao da vam je vrućina. Hoćete pivo?"
     "Isuse, 'oću." Moris se bližio tridesetoj, nosio kravatu i pantalone iz poslovnog odela. Nosio je aktovku. Špicaste cipele krckale su mu po kamenju dok je išao ka prikolici.
     "Kada sam prešao preko brda, pomislio sam da je ovo indijanski rezervat", reče Moris i pokaza na vigvame.
     "Nije", reče Grant. "Samo je najbolji način da se ovde živi." Grant je objasnio da su se 1978, prve godine iskopavanja, pojavili sa najmodernijim okrtaedarskim Nort Sloup šatorima. Međutim, šatore je neprestano odnosio vetar. Pokušali su sa ostalim vrstama šatora, sa istim rezultatom. Na kraju, počeli su da grade vigvame, koji su veći iznutra, udobniji i stabilniji na vetru. "Ovo su vigvami Crnih Stopala, podignuti oko četiri stuba", reče Grant. "Vigvami Sijuksa imaju tri stuba, ali ovo je bilo područje Crnih Stopala, pa smo mislili..."
     "Aha", reče Moris. "Baš prikladno." Žmirnuo je prema pustom pejzažu i odmahnuo glavom. "Koliko ste već ovde?"
     "Oko šezdeset pakovanja", reče Grant. Pošto je Moris delovao zbunjeno, on je objasnio: "Mi merimo vreme u pivu. Počnemo u junu sa sto pakovanja. Već smo dogurali do oko šezdeset." "Šezdeset tri, da budemo tačni", reče Eli Setler, kad su prišli prikolici. Granta je zabavljalo da posmatra Morisa kako zuri u nju. Eli je nosila sečene farmerke i radnu košulju vezanu preko stomaka. Imala je dvadeset četiri godine i bila jako preplanula. Plava kosa bila joj je vezana pozadi.
     "Eli nas održava", reče Grant, predstavljajući je. "Ona je jako dobra u svom poslu."
     "Čime se bavi?" upita Moris.
     "Paleobotanikom", reče Eli. "A takođe obavljam i standardne terenske pripreme." Otvorila je vrata i ušla unutra.
     Erkondišn u prikolici spustio je temperaturu samo na osamdeset pet stepeni, ali i to se činilo hladnjikavim posle podnevne žege. U prikolici nalazio se niz dugačkih drvenih stolova, sa brižljivo položenim majušnim uzorcima kostiju, prikačenim i obeleženim. Nešto dalje, nalazile su se keramičke posude i ćupovi. Osećao se jak miris kiseline.
     Moris je bacio pogled na kosti. "Mislio sam da su dinosaurusi bili veliki", reče on.
     "Bili su", reče Eli. "Ali sve što ovde vidite potiče od beba. Zmijska Voda je prvenstveno značajna zbog broja legla dinosaurusa. Dok mi nismo počeli naša istraživanja, gotovo da se i nije znalo za mladunce dinosaurusa. Znalo se za samo još jedno leglo u pustinji Gobi. Mi smo otkrili dvanaest različitih legla, sa sve jajima i kostima mladunaca."
     Dok je Grant prilazio frižideru, ona je pokazala Morisu kupke sa sirćetnom kiselinom koje su koristili da rastvaranjem uklone krečnjak sa tananih kostiju.
     "Liče na kosti pileta", reče Moris, zagledan u keramičke posude.
     "Da", reče ona. "One jako liče na ptičje."
     "A šta je s ovima?" upita Moris, pokazujući napolje kroz prozor prikolice na gomilu velikih kostiju zamotanih u tešku plastiku.
     "Otpaci", reče Eli. "Kosti suviše rasparčane u trenutku kad smo ih izvadili iz zemlje. Pre bismo ih naprosto bacili, ali danas ih šaljemo na genetičko ispitivanje."
     "Genetičko ispitivanje?" upita Moris.
     "Evo", reče Grant i gurnu mu pivo u ruku. Eli je dao drugo. Ona zaloka svoje, zabacujući dugačak vrat. Moris je buljio.
     "Ovde se prilično ležerno ponašamo", reče Grant. "Hoćete li u moju kancelariju?"
     "Naravno", reče Moris. Grant ga je poveo do kraja prikolice, gde su se nalazili pocepan ležaj, ulegnuta stolica i pohaban niski stočić. Grant se spustio na ležaj, koji je zaškripao i izbacio oblak kredaste prašine. Zavalio se i nabio čizme na stočić. "Raskomotite se."
     Grant je bio profesor paleontologije na Denverskom univerzitetu i jedan od najistaknutijih istraživača u svojoj oblasti, ali nikad se nije srodio s društvenim normama. Sebe je smatrao čovekom za napolje i znao je da se sav važan rad u okviru paleontologije obavlja napolju, spostvenim rukama. Grant nije imao mnogo strpljenja za akademike i kustose muzeja, one koje je zvao 'čajnim lovcima na dinosauruse'. A i sam se trudio da se oblačenjem i ponašanjem razlikuje od 'čajnih lovaca na dinosauruse', pa je, čak, i predavanja držao u farmerekama i patikama.
     Grant je posmatrao kako Moris prvo briše sedište stolice pre nego što će da sedne. Moris je otvorio aktovku, preturao po papirima, a zatim bacio pogled na Eli, koja je na drugom kraju prikolice pincetom vadila kosti iz kupki, ne obraćajući pažnju na njih. "Verovatno se pitate zašto sam ovde."
     Grant je klimnuo. "Dug je put dovde, gospodine Moris."
     E, pa", reče Moris, "onda da odmah pređem na stvar. Agencija za zaštitu životne sredine je zainteresovana za aktivnosti Hamondove zadužbine. Vi od njih primate neku pomoć."
     "Trideset hiljada dolara godišnje", reče Grant, klimajući glavom. "Poslednjih pet godina."
     "Šta znate o zadužbini?" upita Moris.
     Grant slegnu ramenima. "Hamondova zadužbina je cenjeni izvor akademske pomoći. Oni potpomažu istraživanja širom sveta, uključujući i nekoliko istraživača dnosaurusa. Znam da potpomažu Boba Kerija, tamo kod Tajlera u Alberti, kao i Džona Velera na Aljaski. Verovatno još njih."
     "Znate li zašto Hamondova zadužbina toliko pomaže istraživanje dinosaurusa?" upita Moris.
     "Naravno. Zato što je stari Džon Hamond lud za dinosaurusima."
     "Jeste li se sreli s Hamondom?"
     Grant slegnu ramenima. "Jednom ili dvaput. On nas nakratko obiđe. Znate, prilično je mator. I ekscentričan, kako to bogati ljudi ponekad znaju da budu. Ali uvek jako poletan. Zašto?"
     E, pa", reče Moris, "Hamondova zadužbina je, u stvari, jedna prilično tajanstvena organizacija." Izvadio je fotokopiranu kartu sveta, obeleženu crvenim tačkicama, i pružio je Grantu. "Ovo su iskopavanja koja je zadužbina prošle godine finansirala. Primećujete li nešto čudno u vezi njih? Montana, Aljaska, Kanada, Švedska... Sva mesta su na severu. Nema ničega ispod četrdeset pete paralele." Moris je izvadio još karata. "Iz godine u godinu je isto. Dinosauruski projekti na jugu, u Juti, Koloradu ili Meksiku nikad ne dobijaju novac. Hamondova zadužbina pomaže jedino iskopavanja u hladnim klimatskim zonama. Želeli bismo da saznamo zašto."
     Grant je brzo prelistao karte. Ako je zaista istina da zadužbina pomaže samo iskopavanja u hladnim klimatskim zonama, onda je to čudno ponašanje, jer najbolji istraživači dinosaurusa rade u toplim klimatskim zonama, a..."
     "Postoje i druge zagonetke", reče Moris. "Na primer, kakva je veza između dinosaurusa i ćilibara?"
     "Ćilibara?"
     "Da. To je ona tvrda žuta smola od isušenog drvenog so..."
     "Znam šta je", reče Grant. "Ne znam zašto to pitate?"
     "Zato što je", reče Moris, "u poslednjih pet godina Hamond kupio ogromne količine ćilibara u Americi, Evropi i Aziji, uključujući i veći broj dragulja muzejske vrednosti. Zadužbina je potrošila sedamnaest miliona dolara na ćilibar. Sada, od privatnika, imaju najveću zalihu ovog materijala na svetu."
     "Ne shatam", reče Grant.
     "Ni bilo ko drugi", reče Moris. "Koliko znamo, to nema nikakvog smisla. Ćilibar se lako može sintetisati. On nema nikakvu komercijalnu ili odbrambenu vrednost. Nema razloga sakupljati ga. Međutim, Hamond to već godinama čini."
     "Ćilibar", reče Grant, odmahujući glavom.
     "A šta je s njegovim ostrvom u Kostariki?" nastavio je Moris. "Pre deset godina Hamondova zadužbina zakupila je od vlade Kostarike jedno ostrvo. Tobože da napravi biološki rezervat."
     "O tome ne znam ništa", reče Grant, namršten.
     "Nisam mmogao da mnogo toga otkrijem", reče Moris. Ostrvo je udaljeno sto milja od zapadne obale. Jako je krševito i nalazi se u delu okeana gde je zbog kombinacije vetrova i struja gotovo neprestano prekriveno maglom. Zovu ga Maglovito ostrvo. Isla Nublar. Očigledno je da su Kostarikanci bili zapanjeni što ga neko traži." Moris je nešto tražio po aktovci. "To sam pomenuo", reče on, "zato što vam je, prema podacima, plaćen honorar za savetničke usluge u vezi ovog ostrva."
     "Je li?"
     Moris je Grantu pružio list papira. Bila je to fotokopija čeka koga je Ingen Inc., Faralon roud, Palo Alto, Kalifornija, izdala marta 1984. godine. Naslovljenog na ime Alana Granta, na iznos od dvanaest hiljada dolara. U donjem uglu, ček je bio označen SAVETNIČKE USLUGE/KOSTARIKA/HIPERPROSTOR MLADUNČADI.
     "A, da, naravno", reče Grant. "Sećam se toga. Bilo je đavolski čudno, ali sećam se toga. Međutim, to nije imalo nikakve veze sa nekim ostrvom."
     Alan Grant je 1979. godine u Montani otkrio prvu skupinu jaja dinosaurusa, a u sledeće dve godine još njih; međutim, sve do 1983. nije stigao da objavi svoja otkrića. Članak, zajedno sa izveštajem o krdu od deset hiljda dinosaurusa kljunaša koji su živeli duž obala beskrajnog unutrašnjeg mora, pravili zajednička legla jaja u blatu i podizali krda svojih mladunčadi, proslavio je preko noći Granta. Pominjanje majčinskih nagona kod divovskih dinosaurusa - i crteži ljupkih beba kako guraju njuške iz jaja - naišli su na odziv u svetu. Grant je bio obasut zahtevima za intervjue, predavanja, knjige. On ih je, što je svojstveno za njega, sve odbio, jer je jedino želeo da nastavi svoja iskopavanja. Ali, tokom tih mahnitih dana sredinom osamdesetih, korporacija Ingen ponudila mu je savetničke usluge.
     "Jeste li pre toga čuli za Ingen?" upita Moris.
     "Nisam."
     "Kako su stupili u vezu s vama?"
     "Telefonom. Bio je to čovek po imenu Đenaro ili Đenino, nešto tako."
     Moris klimnu glavom. "Donald Đenaro", reče on. "On je pravni zastupnik Ingena."
     "Bilo kako bilo, želeo je da sazna čime su se dinosaurusi hranili. I ponudio mi je honorar da mu napišem izveštaj." Grant je ispio pivo i spustio limenku na pod. "Đenara su posebno zanimali mladi dinosaurusi. Bebe i mladunčad. Šta su jeli. Pretpostavljam da je mislio da ja to znam."
     "A jeste li?"
     "Ne baš. Rekao sam mu to. Mi smo našli puno skeletnog materijala, ali jako malo podataka i ishrani. Međutim, Đenaro je rekao da zna da nismo sve objavili i da želi sve što imamo. Ponudio je jako veliki honorar. Pedeset hiljada dolara."
     Moris je izvadio kasetofon i spustio ga na stočić. "Nemate ništa protiv?"
     "Ne. Samo nastavite."
     "Pa", reče Grant. "Vidite ovu našu operaciju. Pedeset hiljada dolara dovoljno je za dva leta iskopavanja. Rekao sam mu da ću učiniti sve što mogu."
     "Znači, pristali ste da mu pripremite izveštaj."
     "Da."
     "O ishrani mladunčadi dinosaurusa?"
     "Da."
     "Sreli ste se s Đenarom?"
     "Ne. Samo preko telefona."
     "Da li je Đenaro rekao zašto su mu potrebne te informacije?"
     "Jeste", reče Grant. "Planirao je muzej za decu i želeo je da prikaže bebe dinosaurusa. Rekao je da je unajmio jedan broj akademskih savetnika i naveo njihova imena. Bilo je paleontologa poput mene, jedan matematičar iz Teksasa po imenu Jan Malkolm i par ekologa. Jedan sistem-analitičar. Dobra grupa."
     Moris je klimao glavom i beležio. "I tako ste prihvatili ulogu savetnika?"
     "Jesam. Složio sam se da im pošaljem sažet prikaz našeg rada: šta smo saznali o navikama hadrosaurusa kljunaša koje smo otkrili."
     "Kakve ste im informacije poslali?" upita Moris.
     "Sve: ponašanje u leglu, opsezi teritorija, ponašanje pri ishrani, ponašanje u zajednici. Sve."
     "A kako je Đenaro na to odgovorio."
     "Nastavio je da zove i zove. Ponekad usred noći. Da li bi dinosaurusi jeli ovo? Da li bi jeli ono? Da li da u bi u prikaz trebalo uključiti ovo? Nikako nisam mogao da razumem čemu panika. I ja mislim da su dinosaurusi značajni, ali nisu toliko značajni. Mrtvi su već šezdeset pet miliona godina. Nema razloga zbog koga poziv ne bi mogao da sačeka zoru."
     "Shvatam", reče Moris. "A pedeset hiljada dolara?"
     Grant odmahnu glavom. "Umorio sam se od Đenara i otkazao stvar. Našli smo se na dvadeset hiljada. To mora da je bilo negde sredinom '85."
     Moris je pribeležio. "A Ingen? Neki drugi ugovor s njima?"
     "Ništa od 1985."
     "A kada je Hamondova zadužbina počela da pruža novčanu pomoć za vaša istraživanja?"
     "Moraću da pogledam", reče Grant. "Ali bilo je to tu negde. Sredinom osamdesetih."
     "I Hamonda znate samo kao bogatog zaluđenika za dinosauruse?"
     "Da."
     Moris je načinio još jednu belešku.
     "Vidite", reče Grant, "ako Agenciju za zaštitu prirodne sredine toliko zanima Džon Hamond i njegovi poslovi - iskopavanja dinosaurusa na severu, kupovina ćilibara, ostrvo u Kostariki - zašto ga naprosto ne upitate o tome?"
     "U ovom trenutku ne možemo", reče Moris.
     "Zašto ne možete?"
     "Zato što nemamo nikakav dokaz da nešto nezakonito radi", reče Moris. "Ali, ja lično mislim da je očigledno da Džon Hamond krši zakon."
     "Prvo je sa mnom stupilo u kontakt", obajsnio je Moris, "Odeljenje za transfer tehnologije. OTT prati slanje američke tehnologije koja bi mogla da ima vojni značaj. Nazvali su da kažu da Ingen radi na dva područja mogućeg ilegalnog transfera tehnologije. Prvo, Ingen je poslao tri Kreja XMP u Kostariku. Ingen je to nazvao kao transfer unutar granica korporacije i tvrdio da oni nisu namenjeni daljoj prodaji. Ali OTT ne može ni da zamisli čemu bi, kog đavola, nekom u Kostariki bila potrebna tolika snaga."
     "Tri Kreja", reče Grant. "Je li to neka vrsta kompjutera."
     Moris klimnu glavom. "Jako moćnih superkompjutera. Da to slikovito prikažem, nijedna privatna kompanija u Americi nema jaču kompjutersku moć od ta tri Kreja. A Ingen je poslao mašine u Kostariku. Morate se zapitati zašto?"
     "Predajem se. Zašto?" upita Grant.
     "Niko ne zna. A Hudovi predstavljaju još veću brigu", nastavi Moris. "Hudovi su automatski sekvenceri gena - mašine koje same izračunavaju genetički kod. One su tako nove da još nisu dospele na listu zabranjenih. Ali svaka laboratorija za genetički inženjering verovatno će nabaviti jednu, ako bude mogla da odvoji pola miliona dolara." Preleteo je po beleškama. "Pa, čini se da je Ingen poslao dvadeset četiri Hudova sekvencera na svoje ostrvo u Kostariki.
     Oni, opet, kažu da je to transfer unutar odeljaka, a ne izvoz", reče Moris. "OTT tu ne može mnogo toga da uradi. Njih po dužnosti ne zanima njihova upotreba. Ali Ingen očigledno osniva jednu od najmoćnijih svetskih ustanova za genetički inženjering u jednoj mutnoj centralnoameričkoj državi. Državi bez propisa. To se već događalo."
     Već je bilo slučajeva da se američke kompanije za bioinženjering premeštaju u druge zemlje da im ne bi stajali na putu razni propisi i zakoni. Najočitiji, objašnjavao je Moris, bio je slučaj Biosinovog besnila.
     Godine 1986, Genetička Biosin korporacija iz Kupertina testirala je na jednoj farmi u Čileu vakcinu protiv besnila. O tome nisu obavestili vladu Čilea, a ni farmere koji su u to bili uključeni. Naprosto su pustili vakcinu u promet.
     Vakcina se sastojala od živih virusa besnila, genetički tako oblikovanih da postanu nevirulentni. Ali virulentnost nije bila testirana; Biosin nije znao da li virus još može da izazove besnilo ili ne. Još gore, virus je bio izmenjen. Obično besnilo nije moguće dobiti ako vas ne ugize neka životinja. Ali Biosin je izmenio virus besnila tako da može da prođe kroz plućne alveole; moguće je bilo zaraziti se njegovim udisanjem. Osoblje Biosina donelo je dole u Čile te žive viruse besnila u ručnom prtljagu komercijalnim avionskim letom. Moris se često pitao šta bi se dogodilo da se tokom leta kapsula polomila. Svi u avionu mogli su da se zaraze besnilom.
     Bilo je to nečuveno. Bilo je to neodgovorno. Bilo je to kriminalno nemarno. Međutim, protiv Biosina nije pokrenut nikakav postupak. Čileanski farmeri koji su nesvesno rizikovali živote bili su neuki seljaci, vlada Čilea borila se protiv ekonomske krize, a američke vlasti nisu bile ovlašćene da bilo šta preduzmu. I tako Luis Dodžson, genetičar odgovoran za test, još radi kod Biosina. Biosin je i dalje bezobiran. A druge američke kompanije hitaju da otvore postrojenja u drugim državama koje malo znaju o genetičkim istraživanjima. Državama koje smatraju da je biološki inženjering isto što i bilo koji drugi vid visoke tehnologije, pa je, kao takav, dobrodošao u njihovu zemlju; države koje nisu svesne mogućih opasnosti.
     "Zato smo i počeli istragu o Ingenu", reče Moris. "Pre oko tri nedelje."
     "I šta ste, u stvari, otkrili?" upita Grant.
     "Malo toga", priznao je Moris. "Kad se vratim u San Francisko, verovatno ćemo morati da obustavimo istragu. A mislim da sam i ovde završio." Počeo je da pakuje aktovku. "Uzgred, što to zaista znači 'hiperprostor mladunčadi'?"
     "To je samo moderna etiketa za moj izveštaj", reče Grant. 'Hiperprostor' je termin za višedimenzionalni prostor " kao trodimenzionalni iks-oks. Ako hoćete da uzmete u obzir celokupno ponašanje neke životinje, njenu ishranu, kretanje i spavanje, morate da smestite životinju u višedimenzionalni prostor. Neki paleontolozi odnose se prema ponašanju neke životinje kao da se ono odigrava u ekološkom hiperprostoru. 'Hiperprostor mladunčadi' odnosilo bi se naprosto na ponašanje mladunčadi dinosaurusa " ako biste želeli da budete što je moguće pretenciozniji."
     Na drugom kraju prikolice zazvonio je telefon. Eli se javila. Rekla je: "Sad je na sastanku. Može li on vas da pozove?"
     Moris je škljocanjem zatvorio aktovku i ustao. "Hvala na pomoći i pivu", reče on.
     "Nema problema", reče Grant.
     Grant je hodao uz Morisa duž prikolice do vrata na drugom kraju. Moris reče: "Da li je Hamond ikada tražio od vas nekakav fizički materijal s vašeg mesta iskopavanja? Kosti, ili jaja, ili nešto slično?"
     "Ne", reče Grant.
     "Doktorka Satler je pomenula da ovde vršite nekakve genetičke poslove..."
     "Pa, ne baš", reče Grant. "Kada odbacimo fosile koji su slomljeni ili iz nekog drugog razloga nepodesni za muzejsko čuvanje, šaljemo kosti u laboratoriju koja ih melje i pokušava da za nas izvuče belančevine. Belančevine se onda identifikuju, a izveštaji se šalju nazad nama."
     "Koja je to laboratorija?" upita Moris.
     "Medicinski biološki servisi u Solt Lejku."
     "Kako ste ih izabrali?"
     "Na osnovu ponuda."
     "Ta laboratorija nema nikakve veze sa Ingenom?" upita Moris.
     "Koliko ja znam, nema", reče Grant.
     Došli su do vrata prikolice. Grant ih je otvorio i osetio nalet vrelog vazduha spolja. Moris je zastao da stavi naočari za sunce.
     "Još samo jedna stvar", reče Moris. "Pretpostavimo da Ingen, u stvari, ne pravi muzejsku postavku. Čemu bi još mogle da posluže informacije iz izveštaja koji ste im predali?"
     Grant se nasmejao. "Jasno. Mogli bi da nahrane bebu hadrosaurusa."
     I Moris se nasmejao. "Bebu hadrosaurusa. To bi bila prava stvar da se vidi. Koliko su bili veliki?"
     "Otprilike ovoliko", reče Grant i raširi ruke šest inča jednu od druge. "Kao veverica."
     "A koliko im je trebalo da postignu krajnju veličinu?"
     "Tri godine", reče Grant. "Manje-više."
     Moris je ispružio ruku. "E, pa, još jednom hvala na pomoći."
     "Srećan put", reče Grant. "Ne žurite." Za trenutak je posmatrao Morisa, koji je prilazio svojim kolima, a zatim zatvorio vrata prikolice.
     Grant reče: "Šta misliš?"
     Eli slegnu ramenima. "Naivko."
     "Je l' ti se svideo deo u kome je Džon Hamond glavni zloća", nasmeja se Grant. "Džon Hamond je opak baš kao i Volt Dizni. Uzgred, ko je zvao?"
     "O", reče Eli, "neka žena " Elis Levin. Ona radi u Kolumbija medicinskom centru. Znaš li je?"
     Grant odmahnu glavom. "Ne."
     "Pa, nešto je u vezi identifikacije nekakvih ostataka. Želi da joj se odmah javiš."









KOSTUR
     Eli Setler je sklonila pramen plave kose sa lica i upravila pažnju na kiselinske kupke. Imala ih je šest u nizu, molarne jačine od 5 do 30 postotaka. Morala je jače rastvore da drži na oku, jer bi progrizli krečnjak i počeli da erodiraju kosti. Kosti beba-dinosaurusa tako su krhke. Divila se što su uopšte bile sačuvane, posle osamdeset miliona godina.
     Dokono je slušala kako Grant priča: "Gospođica Levin? Ovde Alan Grant. Šta je to sa... Šta imate? Šta?" Počeo je da se smeje. "U to jako sumnjam, gospođice Levin... Ne, stvarno nemam vremena, žao mi je... Pa, mogu da pogledam, ali gotovo sigurno mogu da vam garantujem da je to gušter bazilisk. Ali... da, možete da to učinite. U redu. Pošaljite odmah." Grant je spustio slušalicu i odmahnuo glavom. "Ti ljudi."
     Eli upita: "O čemu je reč?"
     "Nekom gušteru koga pokušava da identifikuje", reče Grant. "Poslaće mi faksom rendgen." Prišao je faksu i sačekao da se prenos završi. "Uzgred, imam za tebe novo otkriće. Jedno dobro."
     "Da?"
     Grant klimnu. "Našao sam ga neposredno pre nego što se momak pojavio. Na Južnom brdu, četvrti horizont. Beba velociraptora: čeljust i celo zubalo, tako da nema sumnje o identitetu. A mesto deluje netaknuto. Možda bi mogli dobiti i ceo sklelet."
     "Fantastično", reče Eli. "Koliko je mlada?"
     "Mlada", reče Grant. "Dva, možda najviše četiri meseca."
     "I bez sumnje je velociraptor?"
     "Potpuno", reče Grant. "Možda se kolo sreće konačno okrenulo."
     Poslednje dve godine u Zmijskoj vodi, ekipa je iskopavala samo hadrosauruse kljunaše. Već su imali dokaza o bezbroznim krdima ovih dinosaurusa biljoždera, kako tutnje poljima krede u grupama od deset ili dvadeset hiljada, kao što će bizoni kasnije tutnjati."
     Međutim, sve češće se postavljalo pitanje: gde su grabežljivci?
     Naravno, očekivali su da će grabežljivci biti retki. Proučavanja populacija grabežljivci/plen u lovnim parkovima u Africi i Indiji sugerisala su da, grubo rečeno, na jednog grabežljivca mesoždera dolazi četiri stotine biljoždera. To znači da bi krdo od deset hiljada kljunaša opskrbljavalo samo dvadeset pet tiranosaurusa. Tako da je bilo malo verovatno da će naći ostatke velikog grabežljivca.
     Ali da li je bilo manjih grabežljivaca? Zmijska voda imala je desetine legala " na nekim mestima zemlja je bukvalno bila prekrivena delićima ljusaka od jaja dinosaurusa " a mnogi mali dinosaurusi jeli su jaja. Životinja kao Dromeosaurusa, Oviraptora, Velociraptora i Koelurusa " grabežljivaca visokih tri do pet stopa " moralo je ovde biti u izobilju.
     Međutim, do sada nisu otkrili nijednu.
     Možda je ovaj skelet velociraptora zaista značio da se kolo njihove sreće okrenulo. I to beba! Eli je znala da je jedan od Grantovih snova bio da proučava podizanje beba dinosaurusa mesoždera, kao što je to već učinio s biljožderima. Možda je ovo bio prvi korak ka tom snu. "Mora da si prilično uzbuđen", reče Eli.
     Grant nije odgovorio.
     "Rekla sam, mora da si uzbuđen", ponovila je Eli.
     "Bože", reče Grant. Buljio je u faks.
     Eli je pogledala preko Grantovog ramena rendgenski snimak i polako ispustila vazduh. "Misliš li da je to amasikus?"
     "Da", reče Grant. "Ili trijasikus. Skelet je tako lak."
     "Ali ovo nije gušter", reče ona.
     "Ne", reče Grant. "Ovo nije gušter. Već dve stotine miliona godina nijedan troprsti gušter nije hodao ovom planetom."
     Eli je u početku mislila da gleda neku podvalu " genijalnu, vešto izvedenu podvalu, ali svakako podvalu. Svaki biolog zna da je pretnja podvalom uvek prisutna. Najpoznatija podvala, piltdaunski čovek, nije otkrivena četrdeset godina, a njen počinitelj i dalje je nepoznat. U skorašnje vreme, ugledni astronom Fred Hojl je tvrdio da je fosilni krilati dinosaurus, Arheopteriks, izložen u Britanskom muzeju, prevara. (Ispostavilo se da je ipak pravi.)
     Suština uspešne podvale sastoji se u prikazivanju naučnicima onoga što očekuju da vide. A, Elinom oku, rendgenski snimak guštera bio je potpuno ispravan. Troprsto stopalo bilo je dobro uravnoteženo, sa najmanjom središnjom kandžom. Koštani tragovi četvrtog i petog prsta bili su smešteni blizu metatarzalnog zgloba. Golenica je bila jaka, i značajno duža nego bedrena kost. U kuku, acetabulum je bio ceo. Rep je imao četrdeset pet pršljenova. Bio je to mladi Prokompsognatus.
     "Može li rendgen da bude krivotvoren?"
     "Ne znam", reče Grant. "Ali gotovo da je nemoguće krivotvoriti rendgenski snimak. A Prokompsognatus je jedna opskurna životinja. Čak i ljudi koji poznaju dinosauruse nikad nisu čuli za njega."
     Eli je pročitala belešku. "Uzorak prikupljen na plaži Kabo Blanko, 16. jula... Očigledno je majmun drekavac jeo životinju, a ovo je sve što je preostalo. Oh... kaže da je gušter napao jednu devojčicu."
     "Sumnjam", reče Grant. "Ali, ko zna. Prokompsognatus je bio tako mali i lak da smo pretpostavljali da mora da je bio lešinar, da se hranio samo mrtvim stvorenjima. A vidi se da je do bokova imao..." na brzinu je odmerio... "oko dvadeset centimetara, ćto bi značilo da je cela životinja bila visoka oko stope. Kao pile. Čak bi i dete moralo da joj izgleda prilično zastrašujuće. Mogla bi da ugrize bebu, ali ne i dete."
     Eli se namrštila na rendgenski snimak. "Misliš li da bi ovo moglo da bude legitimno ponovno otkriće?" upita ona. "Kao celakant?"
     "Možda", reče Grant. Celakant je bila pet stopa duga riba za koju se mislilo da je izumrla pre šezdeset pet miliona godina, sve dok jedan primerak nije izvađen iz okeana 1938. godine. Ali bilo je i drugih primera. Australijski planinski pigmejski oposum bio je poznat samo na osnovu fosila sve dok jednog nisu pronašli u kanti za đubre u Melburnu. A deset hiljada godina star fosil voćnog šišmiša sa Nove Gvineje opisao je zoolog koji je nedugo zatim primio poštom živ primerak.
     "Ali da li je moguće da je stvaran?" bila je uporna. "Šta je sa starošću?"
     Većina ponovo otkrivenih životinja bili su prilično skorašnji dodaci fosilnim podacima: deset ili dvadeset hiljada godina stari. Neki su bili stari pola miliona godina; u slučaju celakanta, šezdeset pet miliona godina stari. Ali uzorak koji su posmatrali bio je mnogo, mnogo stariji od toga. Dinosauri su izumrli u periodu krede, pre oko šezdeset pet miliona godina. Procvat su doživeli i postali dominantan oblik života na planeti u juri, pre 190 miliona godina. A prvi put su se pojavili u trijasu, otprilike pre oko 220 miliona godina.
     Prokompsognatus je živeo u ranom trijasu - vremenu toliko dalekom da čak ni naša planeta nije izgledala isto. Svi kontinenti su bili spojeni u jednu kopnenu masu, zvanu Pangeja, koja se pružala od Severnog do Južnog pla - beskrajni kontinent paprati i šuma, sa nekoliko velikih pustinja. Atlantski okean bio je usko jezero između onoga što će postati Afrika i Florida. Vazduh je bio gušći. Zemljište je bilo toplije. Postojalo je na stotine aktivnih vulkana. I to je bilo okruženje u kome je Prokompsognatus živeo.
     "E, pa", reče Eli. "Znamo da su životinje preživele. Krokodili su, u suštini, životinje iz trijasa koje žive u sadašnjosti. Ajkule su iz trijasa. Tako da znamo da se to već događalo."
     Grant je klimnuo glavom. "A postavlja se pitanje", reče on, "kako bi se to drugačije moglo objasniti? Ili je to podvala - u šta sumnjam - ili je ponovno otkriće. Šta bi drugo moglo da bude?"
     Telefon je zazvonio. "Ponovo Elis Levin", reče Grant. "Hajde da vidimo može li nam poslati pravi uzorak." Javio se i iznenađeno pogledao Eli. "Da, sačekaću gospodina Hamonda. Da. Naravno."
     "Hamond? Šta on hoće?" upita Eli.
     Grant je odmahnuo glavom, a onda rekao u slušalicu: "Da, gospodine Hamond. Da, i meni je drago da vam čujem glas... Da... " Pogledao je Eli. "O? O, da? Je li tako?"
     Rukom je prekrio mikrofon i rekao: "Zaluđen je kao što je i bio. Moraš da čuješ ovo."
     Grant je pritisnuo dugme zvučnika i Eli je začula starački, hrapav glas kako brzo govori: "... đavolskih neprijatnosti sa nekim tipom iz Agencije za zaštitu životne sredine, koji, izgleda, na svoju ruku, napola sumanuto, šparta zemljom i obavlja razgovore; nešto muti. Pretpostavljam da kod vas u tu nedođiju niko nije dolazio?"
     "U stvari", reče Grant, "neko nas je posetio."
     Hamond je frknuo. "Toga sam se i plašio. Neki pametnjaković po imenu Moris?"
     "Da, zvao se Moris", reče Grant.
     "Namerava da se sretne sa svim našim savetnicima", reče Hamond. "Prekjuče je bio kod Jana Malkolma - znate, matematičara iz Teksasa? On je bio prvi za koga znam. Vraški se mučimo da iziđemo na kraj s tim; to je tipičan način na koji vlada radi - nema pritužbi, nema optužbi, samo maltretiranje od strane nekog momka koga niko ne nadgleda i koji na račun poreskih obveznika jurca unaokolo. Je li vas gnjavio? Prekinuo u poslu?"
     "Ne, ne, nije me gnjavio."
     "Pa, na neki način, to je šteta", reče Hamond, "jer da jeste, ja bih pokušao i uspeo da dobijem sudski nalog da ga zaustavim. Kako stvari sada stoje, moji pravnici zovu širom Agencije da otkriju gde je, kog vraga, zaškripalo. Upravnik tvrdi da ne zna ni za kakvu istragu. Procenite to. Sve je to prokleta birokratija. Do đavola, mislim da momak pokušava da dođe dole u Kostariku, pronjuška unaokolo, stigne na naše ostrvo. Znate da imamo ostrvo tamo dole?"
     "Ne", reče Grant i pogleda Eli. "Nisam znao."
     "O, da. Kupili smo ga i započeli našu operaciju pre, ovaj, četiri ili pet godina. Zaboravio sam tačno. Zove se Isla Nublar - veliko ostrvo, sto milja od obale. Postaće biološki rezervat. Predivno mesto. Tropska džungla. Znate, morate da ga vidite, doktore Grant."
     "Zvuči zanimljivo", reče Grant, "ali sada..."
     "Gotovo je završeno, znate", reče Hamond. "Poslao sam vam neke materijale o njemu. Jeste li dobili moje materijale?"
     "Ne, ali mi smo prilično daleko od..."
     "Možda će danas stići. Pregledajte ih. Ostrvo je upravo prekrasno. Ima svega. Izgradnja već traje trideset meseci. Možete da zamislite. Veliki park. Otvara se u septembru sledeće godine. Morate da ga vidite."
     "Zvuči predivno, ali..."
     "U stvari", reče Hamond, "insistiraću da ga vidite, doktore Grant. Znam da ćete zaključiti da se nalazi upravo na vašoj stazi. Da ćete biti oduševljeni njime."
     "Nalazim se usred..."
     "Vidite, znate šta", reče Hamond, kao da mu je ta ideja tek sada pala na pamet. "Ovog vikenda vodim dole neke ljude koji su nam pružali savetničke usluge. Provedite par dana i razgledajte ga. Naravno, na naš račun. Biće sjajno ako biste nam dali vaše mišljenje."
     "Nikako ne bih mogao", reče Grant.
     "O, pa samo za vikend", reče Hamond, uz nervirajuću, veselu upornost starog čoveka. "To je sve što želim. Ne bih voleo da prekidam vaš rad. Ja znam koliko je on važan. Verujte mi, znam to. Nikad ne prekidajte vaš rad. Ali mogli biste ovog vikenda da skočite dole i vratite se u ponedeljak."
     "Ne, ne bih mogao", reče Grant. "Upravo sam našao novi skelet i..."
     "Da, dobro, ali ipak mislim da bi trebalo..." reče Hamond, ne slušajući ga previše.
     "A upravo smo dobili nekakav dokaz o veoma zbunjujućem i značajnom otkriću. Izgleda da je u pitanju živi prokompsognatid."
     "Šta?" reče Hamond, usporavajući. "Nisam baš shvatio. Rekli ste, živi prokompsognatid?"
     "Tako je", reče Grant. "To je biološki uzorak, delić jedne životinje prikupljen u Centralnoj Americi. Žive životinje."
     "Ma nemojte reći", reče Hamond. "Žive životinje? Baš čudno."
     "Da", reče Grant. "I mi tako mislimo. Dakle, vidite, ovo nije vreme da idem..."
     "Centralnoj Americi, kažete?"
     "Da."
     "Znate li odakle iz Centralne Amerike?"
     "Sa jedne plaže po imenu Kabo Blanko. Ne znam tačno gde..."
     "Shvatam." Hamond je pročistio grlo. "I kad je taj, ah, uzorak dospeo u vaše ruke?"
     "Baš danas."
     "Danas, znači. Danas. Znači. Da." Hamond je ponovo pročistio grlo.
     Grant je pogledao Eli i ustima oblikovao: Šta se dešava?
     Eli odmahnu glavom. Zvuči uznemireno.
     Grant ustima oblikova: Vidi da li je Moris još tu.
     Prišla je prozoru i pogledala napolje, međutim, Morisovih kola nije bilo. Okrenula se nazad.
     Iz zvučnika dopro je Hamondov kašalj. "Ah, doktore Grant. Jeste li već nekom pričali o tome?"
     "Nisam."
     "Dobro. To je dobro. E, pa. Dobro. Da vam pravo kažem, doktore Grant, imam jedan mali problem u vezi s tim ostrvom. Ovo sa Agencijom dolazi baš u najgore vreme."
     "Kako to?" upita Grant.
     "Pa, imamo i mi naših problema i malih kašnjenja... da kažemo da sam ovde malo pritisnut i da bih voleo da za mene pogledate to ostrvo. Da mi date vaše mišljenje. Platiću vam uobičajenu savetničku tarifu za vikend od dvadeset hiljada dnevno. To će iznositi šezdeset hiljada za tri dana. A ako biste mogli da odvojite doktorku Satler, i ona bi išla po istoj tarifi. Potreban nam je botaničar. Šta kažete?"
     Eli je posmatrala Granta dok je govorio: "Pa, gospodine Hamond, toliko novca potpuno će pokriti sve troškove naše ekspedicije za sledeća dva leta."
     "Dobro, dobro", Hamond reče blagostivo. Sada se činio pometenim; misli su mu bile negde drugde. "Želeo bih da ovo bude lako... A sad ću poslati mlaznjak korporacije da vas pokupi na onom privatom aerodromu istočno od Šotoa. Znate na koji mislim? To je samo dva sata vožnje od mesta gde ste sad. Budite tamo sutra u pet popodne i ja ću vas sačekati. Odvešću vas pravo dole. Možete li vi i doktorka Satler da stignete na taj avion?"
     "Pretpostavljam da možemo."
     "Dobro. Nemojte puno stvari da nosite. Ne trebaju vam pasoši. Jedva čekam da se sretnemo. Vidimo se sutra", reče Hamond i on spusti slušalicu.









KAUEN, SVEJN I ROS
     Podnevno sunce strujalo je u pravničke kancelarije Kauena, Svejna i Rosa u San Francisku i davalo sobi veselost koju Donalad Đenaro nije osećao. Slušao je na telefonu i gledao u šefa, Danijela Rosa, koji je u crnom odelu sa sitnim prugama delovao hladno kao pogrebnik.
     "Razumem, Džone", reče Đenaro. "A Grant je pristao da dođe? Dobro, dobro... da, to mi odgovara. Čestitam, Džone." Spustio je slušalicu i okrenuo se prema Rosu.
     "Više ne možemo da verujemo Hamondu. Suviše je pritisnut. Agencija za zaštitu životne sredine ga proverava, kasni sa kostarikanskim odmaralištem, a investitori postaju nervozni. Suviše se šuška o problemima tamo dole. Previše radnika je umrlo. A sad i to sa tim živim prokompsit-kako se već zove na kopnu..."
     "Šta to znači?" upita Ros.
     "Možda ništa", reče Đenaro. "Ali Hamači je jedan od naših glavnih investitora. Prošle nedelje dobio sam izveštaj od Hamačijeog predstavnika u San Hozeu, prestonici Kostarike. Prema izveštaju, neka nova vrsta guštera ujeda decu na obali."
     Ros je zatrptao. "Novi gušter?"
     "Da", reče Đenaro. "Ne možemo više da se zajebavamo s tim. Moramo smesta da pregledamo to ostrvo. Zatražio sam od Hamonda da organizuje nezavisne obilaske terena svake nedelje u sledećih tri nedelja."
     "A šta Hamond kaže?"
     "On insistira da je sa ostrvom sve u redu. Tvrdi da je preduzeo sve mere predostrožnosti."
     "Ali mu ne veruješ", reče Ros.
     "Ne", reče Đenaro. "Ne verujem."
     Donald Đenaro je došao u Kauen, Svejn iz bankarskih investicija. Visokotehnološkim klijentima Kauena, Svejna često je bio potreban kapital i Đenaro im je pomagao da nađu novac. Jedan od prvih njegovih zadataka, još tamo 1982. godine, bio je da prati Džona Hamonda dok je starac, tada već sedamdesetogodišnjak, sklapao finansijsku konstrukciju da započne Ingen korporaciju. Na kraju su sakupili gotovo milijardu dolara, a Đenaro se sećao toga kao besomučne trke.
     "Hamond je sanjar", reče Đenaro.
     "Potencijalno opasan sanjar", reče Ros. "Nije trebalo da se umešamo u to. Kakav je naš finansijski položaj?"
     "Firma", reče Đenaro, "poseduje pet procenata."
     "Opšteg ili ograničenog?"
     "Opšteg."
     Ros je odmahnuo glavom. "Nije trebalo da to radimo."
     "U to vreme se činilo mudrim", reče Đenaro. "Do đavola, bilo je to pre osam godina. Uzeli smo to umesto nekih honorara. A, ako se sećaš, Hamondov plan bio je izuzetno spekulativan. On zaista ide do krajnjih granica. Niko nije ozbiljno mislio da on to može da postigne."
     "Ali očigledno jeste", reče Ros. "U svakom slučaju, slažem se da je inspekcija zakasnila. Šta je s tvojim terenskim stručnjacima?"
     "Počinjem sa stručnjacima koje je Hamond već unajmio kao savetnike, još na početku projekta." Đenaro je bacio spisak na Rosov sto. "Prvu grupu čine paleontolog, paleobotaničar i matematičar. Oni ovog vikenda idu dole. Ja idem s njima."
     "Hoće li ti reći istinu?" upita Ros.
     "Mislim da hoće. Niko od njihe nema puno veze s ostrvom, a jedan od njih - matematičar, Jan Malkolm - od početka otvoreno je neprijateljski nastrojen prema projektu. Neprestano je tvrdio da to neće uspeti, da ne može da uspe."
     "I ko još?"
     "Samo tehničko osoblje: kompjuterski sistem-analitičar. Da pregleda kompjutere parka i ispravi neke začkoljice. Trebalo bi da stigne tamo u petak ujutro."
     "Lepo", reče Ros. "Ti si se dogovarao?"
     "Hamond je zatražio da ih sam pozove. Mislim da želi da se pretvara da nema problema, da je to samo prijateljska poseta. Prikazivanje ostrva."
     "U redu", reče Ros. "Ali postaraj se da se to desi. Vodi to. Želim da se ta situacija u Kostariki razreši za nedelju dana." Ros je ustao i izišao iz sobe.
     Đenaro je okrenuo broj, čuo zavijajuće šuštanje radio-telefona. Onda je čuo glas: "Grant ovde."
     "Pozdrav, doktore Grant, ovde Donald Đenaro. Ja sam generalni zastupnik Ingena. Razgovarali smo pre nekoliko godina, ako se seĆate..."
     "Sećam se", reče Grant.
     "Dobro", reče Đenaro. "Upravo sam završio razgovor sa Džonom Hamondom koji mi je saopštio dobre vesti da idete dole s nama na naše ostrvo u Kostariki..."
     "Da", reče Grant. "Pretpostavljam da sutra idemo tamo dole."
     "E, pa, samo sam želeo da vam se još jednom zahvalim što sve ovo radite ovako na brzinu. Svi u Ingenu to cene. Zamolili smo i Jana Malkolma, koji je kao i vi bio jedan od prvih savetnika, da dođe dole. On je matematičar na Teksaškom univerzitetu u Ostinu."
     "Džon Hamond je to spomenuo", reče Grant.
     "E, pa, dobro", reče Đenaro. "U stvari, idem i ja. Uzgred, taj uzorak koji ste našli pro... prokom... šta je to?"
     "Prokompsognatus", reče Grant.
     "Da. Imate li taj uzorak kod sebe, doktore Grant? Stvarni uzorak?"
     "Ne", reče Grant. "Video sam samo rendgenski snimak. Uzorak je u Njujorku. Nazvala me je jedna žena s Kolumbija univerziteta."
     "Pa, pitam se da li biste mi mogli pružiti neke detalje o tome", reče Đenaro. "Onda bih mogao da uđem u trag tom uzorku za gospodina Hamonda, koji je jako uzbuđen zbog toga. Siguran sam da i vi želite da vidite stvari uzorak. Možda bih mogao da sredim da ga isporuče na ostrvo još dok ste svi tamo dole", reče Đenaro.
     Grant mu je dao informaciju. "E, pa dobro, gospodine Grant", reče Đenaro. "Pozdravite doktora Satlera. Jedva čekam da se sutra sretnem s vama i njim." I Đenaro spusti slušalicu.









PLANOVI
     "Ovo tek što je stiglo", sutradan reče Eli, dok je prilazila kraju prikolice sa debelim kovertom od smeđeg papira u rukama. "Jedan od momaka ga je doneo iz grada. Od Hamonda je."
     Dok je cepao kovertu, Grant je primetio plavo-beli logo Ingena. Unutra nije bilo propratnog pisma, samo povezan štos papira. Dok ga je vadio, otkrio je da su to planovi. Bili su smanjeni i činili debelu knjigu. Na korici je pisalo: GOSTINSKI OBJEKTI ODMARALIŠTA ISLA NUBLAR (CEO KOMPLET: SAFARI LOGOR).
     "Šta je ovo, kog đavola?" upita on.
     Kad je prelistao knjigu, iz nje je ispao list papira.

     Dragi Alane i Eli,
     Kao što pretpostavljate, mi još nemamo zvaničničnih promocionih materijala. Međutim, ovo bi moglo da vam pruži nekakvu predstavu o projektu Isla Nublar. Mislim da je jako uzbudljivo!"
     Jedva čekam da razgovaram sa vama o ovome! Nadam se da ćete moći da nam se pridružite!

     Pozdrav,
     Džon

     "Ne shvatam", reče Grant. Prelistao je papire. "Ovo su arhitektonski planovi." Okrenuo je prvu stranu:

     CENTAR ZA POSETIOCE/LOGORODMARALIŠTE ISLA NUBLAR
     KLIENT
     Ingen, Inc, Palo Alto, Kalif.
     ARHITEKTE
     Daning, Marfi i udruženi članovi, Njujork. Ričard Marfi, projektant saradnik; Teodor Čen, vodeći projektant; Šeldon Džejms, administrativni saradnik.
     INŽENJERI
     Harlou, Vitni i Filds, Boston, konstruktivni; A. T. Misikava, Osaka, mašinski.
     PEJZAŽ
     Šeperton Rodžers, London; A. Ašikiga, H. Iejacu, Kanazava.
     ELEKTRIKA
     N. V. Kobajaši, Tokio. A. R. Makasava, glavni savetnik.
     KOMPJUTER
     Integrisani kompjuterski sistemi, Inc, Kembridž, Mas. Denis Nedri, rukovodilac projekta

     Grant se okrenuo samim planovima. Na njima je bio pečat: INDUSTRIJSKA TAJNA NE KOPIRATI i POVERLJIV RADNI MATERIJAL - NE IZDAVATI. Svaki list bio je numerisan i na vrhu je pisalo: "Ovi planovi predstavljaju poverljivu kreaciju Ingena, Inc. Morate imati potpisan dokument 112/4A, ili rizikujete tužbu."
     "Deluje mi prilično paranoidno", reče on.
     "Možda ima razloga", reče Eli.
     Sledeća stranica bila je topografska karta. Prikazivala je Isla Nublar kao obrnutu suzu, sa ispupčenjem na severu i šiljkom na jugu. Ostrvo je bilo dugačko osam kilometara, karta ga je delila u nekoliko velikih odeljaka.
     Severni odeljak bio je označen kao PODRUČJE ZA POSETIOCE i sadržao je strukture označene 'Dolasci posetilaca', 'Centar za posetioce/Administracija', 'Energija/Desalinizacija/Podrška', 'Hamondova rez.' i 'Safari logor'. Grant je prepoznao obrise bazena za plivanje, pravougaonike teniskih terena i okrugle črčkarije koje su predstavljale sadnice i grmlje.
     "U redu, deluje kao odmaralište", reče Eli.
     Zatim su sledili detaljni planovi samog Safari logora. Na presecima, logor je izgledao dramatično: dugačka, niska zgrada sa serijom piramidalnih oblika na krovu. Ali bilo je malo toga o ostalim zgradama u području za posetioce.
     A ostatak ostrva bio je još tajanstveniji. Koliko je Grant mogao da vidi, većinom je to bio otvoreni prostor. Mreža puteva, tunela i udaljenih zgrada, i jedno dugaško, usko jezero koje je izgledalo kao delo ljudske ruke, sa betonskim branama i pregradama. Ali, većim delom, ostrvo je bilo podeljeno u velika zakrivljena područja sa vrlo malo ljudskog mešanja. Svako područje bilo je označeno šifrom:

     /P/PROK/V/2A, /D/TRIC/L/5(4A+1), /L/OTNI/C/4(3A+1) i /VV/HADR/X/11(6AQ+3+3DB).

     "Ima li negde objašnjenje šifara?" upita ona.
     Grant je brzo listao stranice, ali nije mogao da ga nađe.
     "Možda su ga izvadili", reče ona.
     "Kažem ti", reče on. "Paranoidno." Pogledao je velike zakrivljene delove, odvojene jedne od drugih mrežom puteva. Na celom ostrvu bilo je samo šest delova. A svaki deo bio je odvojen od puta betonskim mostom. Sa spoljne strane svakog šanca bila je ograda sa malim znakom munje pored nje. To ih je čudilo dok konačno nisu shvatili da su ograde elketrificirane.
     "To je neobično", reče ona. "Električne ograde u jednom odmaralištu?"
     "Milje njih", reče Grant. "Električne ograde i šančevi, zajedno. A obično i sa putem duž njih."
     "Baš kao u zoološkom vrtu", reče Eli.
     Vratili su se topografskoj karti i brižljivo proučili konturne linije. Putevi su bili postavljeni neobično. Glavni put je vodio pravcem sever-jug, pravo kroz središnja brda ostrva, uključujući i jedan deo puta koji je delovao kao da je bukvalno usečen u liticu iznad reke. Počinjalo je da deluje kao da je svesno obraćana pažnja da se od ovih otvorenih površina načine zabrani, odvojeni od puteva šančevima i električnim ogradama. A putevi su podizani iznad nivoa zemlje, da bi bilo moguće gledati preko ograda...
     "Znaš", reče Eli, "neke od ovih dimenzija su ogromne. Vidi ovo. Ovaj betonski šanac je širok trideset stopa. To je kao vojno utvrđenje."
     "A takve su i građevine", reče Grant. Primetio je da svaki otvoreni odeljak ima nekoliko građevina, obično smeštenih u zabitim uglovima. Ali građevine su sve od betona, sa debelim zidovima. Na poprečnim presecima izgledale su kao betonski bunkeri sa prozorčićima. Kao nacistički okrugli bunkeri iz starih ratnih filmova.
     U tom trenutku, začuli su prigušenu eksploziju i Grant skloni papire u stranu. "Nazad na posao", reče on.
     ""Pali!"
     Osetilo se blago podrhtavanje, a onda se žute konturne linije pojaviše se na ekranu kompjutera. Ovoga puta rezolucija je bila savršena i Alan Grant za trenutak pogledom uhvati skelet, predivno ocrtan, sa vratom povijenim unazad. Nije bilo sumnje da je u pitanju beba velociraptora, a delovalo je da je u savršenom..."
     Slika nestade s ekrana.
     "Mrzim kompjutere", reče Grant, žmirkajući u sunce. "Šta se sad dogodilo?"
     "Izgubio sam ulaz iz integratora", reče jedan od momaka. "Samo trenutak." Momak se sagao da pogleda splet žica koji je ulazio u poleđinu portabl kompjutera na baterije. Postavili su kompjuter na kutiju od piva na vrhu Brda Četiri, nedaleko od uređaja koga su zvali Lupko.
     Grant je seo na padinu i pogledao na sat. On reče Eli: "Moraćemo ovo da uradimo na stari način."
     Jedan od momak je to slučajno čuo. "O, Alene."
     "Vidi", reče Grant. "Moram da stignem na avion. A želim da fosil bude zaštićen pre nego što odem."
     Kada jednom počneš da otkopavaš fosil, moraš da nastaviš, ili postoji rizik da ćeš ga izgubiti. Posetioci zamišljaju da je pejzaž pustara nepromenljiv, ali, u stvari, on neprestano erodira, bukvalno pred vašim očima; celog dana mogu se čuti kamenčići kako se kotrljaju niz trošnu padinu. A uvek postoji i rizik od oluja; čak i blag pljusak može sprati tanani fosil. Zato je Grantov delimično izloženi skelet bio u opasnosti i morao se zaštiti do njegovog povratka.
     Zaštita fosila obično se sastojala od cerade preko mesta iskopavanja i rova oko obima da bi se kontrolisao oticaj vode. Pitanje je bilo koliko veliki rov zahteva fosil velociraptora. Da bi to odlučili, koristili su kompjuterski potpomognutu soničnu tomografiju, ili CAST. Ovo je bio nov postupak u kome je Lupko ispaljivao u zemlju mekane olovne naboje i proizvodio udarne talase koje je kompjuter očitavao i sabirao u neku vrstu rendgenskog snimka padine. Koristili su je celog leta, sa različitim rezultatima.
     Lupko je bio sada dvadeset stopa daleko, velika srebrna kutija na točkovima, sa kišobranom na vrhu. Ličio je na kolica za sladoled neprimerno parkirana na pustama. Lupko je imao dva mlađana poslužitelja koja su punila nov naboj mekanog olova.
     Do tada, CAST su uglavnom koristili da lociraju pružanje nalaza, što im je pomagalo da efikasnije kopaju. Ali klinci su tvrdili da će u nekoliko narednih godina biti moguće dobiti tako detaljnu sliku da će iskopavanje biti izlišno. Moći će da se dobije savršena slika, u tri dimenzije, što obećava potpuno novo razdoblje arheologije bez iskopavanja.
     Međutim, ništa se od toga još nije dogodilo. A oprema koja je u univerzitetskoj laboratoriji savršeno radila, pokazala se tužno tananom i prevrtljivom.
     "Koliko još?" upita Grant.
     "Imamo ga sad, Alane. Nije loše."
     Grant je prišao i pogledao ekran kompjutera. Video je kompletan skelet, ocrtan svetlo žutom bojom. Bio je to zaista mlad primerak. Ono što je Velociraptora izdvajalo od ostalih - jednoprsta šapa, koja je kod potpuno odrasle jedinke bila zakrivljena, šest palaca dugo oružje sposobno da raspori plen - kod ove bebe nije bio veće od trna u grmu ruže. Jedva se uopšte videlo na ekranu. A Velociraptor je i onako bio lagano građen dinosaurus, životinja kostiju tananih kao ptičije i, verovatno, isto toliko inteligentna.
     Ovde se skelet pokazao savršeno ispravnim, osim što su glava i vrat bili povijeni unazad, ka stražnjem delu tela. Takvo savijanje vrata bilo je toliko često kod fosila da su neki naučnici sačinili teoriju da ga objasne. Sugerisali su da su dinosaurusi izumrli zbog toga što su se otrovali aklaloidima u biljkama koji su se tada razvijali. Mislilo se da zabačen vrat označava samrtničku agoniju dinosaurusa. Grant je na kraju pokopao tu teoriju, pokazujući da kod mnogih vrsta ptica i gmizavaca posle smrti dolazi do kontrakcije stražnjih vratnih ligamenata, što zabacuje glavu unazad na karakterističan način. To nije ni u kakvoj vezi sa uzrokom smrti; vezano je za način na koji se truplo suši na suncu.
     Grant je primetio da je i ovaj skelet bočno povijen, tako da su desna noga i stopalo podignuti iznad kičme.
     "Izgleda nekako izobličeno", reče jedan od klinaca. "Ali mislim da to nije od kompjutera."
     "Nije", reče Grant. "Samo od vremena. Mnogo, mnogo vremena."
     Grant je znao da ljudi nisu kadri da zamisle geološko vreme. Ljudski život se odvija u savim drugačijoj vremenskoj skali. Jabuka postaje smeđa za nekoliko minuta. Srebrnina postaje crna za nekoliko dana. Hrpa đubriva raspada se za jedno godišnje doba. Dete odraste za deceniju. Ništa iz svakodnevnog iskustva ne priprema čoveka da bude sposoban da zamisli značenje osamdeset miliona godina - vremenskog razdoblja koje je proteklo otkako je ova životinjica uginula.
     U učionici, Grant je pokušao sa različitim poređenjima. Ako zamislite da se ljudski vek od šezdeset godina sažme u jedan dan, onda bi osamdeset miliona godina i dalje bilo 3652 godine - više od starosti piramida. Velociraptor je dugo bio mrtav.
     "Ne deluje naročito strašno", reče jedan od klinaca.
     "Nije ni bio", reče Grant. "Barem ne dok ne odraste." Ova beba je verovatno lešinarila, hranila se truplima životinja koje su odrasli zaklali, pošto bi se velike životinje nažderale i ostale da lenčare na suncu. Mesožderi u jednom obroku mogu da pojedu čak 25 procenata svoje telesne težine, što ih posle čini pospanim. Bebe bi čavrljale i pentrale se preko trpeljivih, dremljivih tela odraslih i štrpkale zajogajčiće sa mrtvih životinja. Bebe su verovatno bile slatke male životinjice.
     Ali jedan odrasli velociraptor bio je nešto potpuno drugo. Funtu po funtu, velociraptor je postajao najlakomiji dinosaurus koji je ikada živeo. Iako relativno mali - oko dve stotine funti, veličine leoparda - velociraptor je bio brz, inteligentan i opak, sposoban da napadne oštrim čeljustima, moćnim rukama sa kandžama i razornom kandžom na stopalu.
     Velociraptori su lovili u čoporima, a Grantu pade na pamet da je sigurno bio impresivan prizor videti tuce ovih životinja kako trče punom brzinom, skaču na leđa mnogo većeg dinosaurusa, paraju mu vrat i razdiru rebra i trbuh...
     "Nemamo mnogo vremena", reče Eli i vrati ga nazad.
     Grant je dao instrukcije u vezi rova. Sa kompjuterske slike znali su da skelet leži na relativno ograničenoj površini; jarak oko kvadrata dužine stranica dva metra biće dovoljan. U međuvremenu, Eli je pričvrstila ceradu koja je prekrila padinu. Grant joj je pomogao da pobije poslednje kočiće.
     "Kako je beba uginula?" upita jedan od klinaca.
     "Sumnjam da ćemo saznati", odvrati Grant. "Smrtnost mladunčadi u divljini je visoka. U afričkim parkovima, kod nekih mesoždera dostiže sedamdeset procenata. Moglo je to biti bilo šta - bolest, odvajanje od grupe, bilo šta. Čak i napad odrasle jedinke. Znamo da su te životinje lovile u čoporima, ali ne znamo ništa o njihovom društvenom ponašanju u grupi."
     Studenti su klimali. Svi oni su studirali ponašanje životinja i znali su da, na primer, kada novi mužjak preuzme lavlji čopor, prvo što uradi je da ubije svu mladunčad. Razlog je očito genetički: mužjak je stvoren da što je moguće šire poseje svoje gene, a ubijanjem mladunaca od dovodi sve ženke u raspaljeno stanje da bi mogao da ih oplodi. To takođe sprečava da ženke gube vreme u podizanju potomstva drugog mužjaka.
     Možda je lovnim čoporom velociraptora takođe upravljao dominantan mužjak. Znamo tako malo o dinosaurusima, pomisli Grant. Posle 150 godina istraživanja i iskopavanja širom sveta, i dalje gotovo da ništa nisu znali o tome kakvi su zaista bili dinosaurusi.
     "Moramo da krenemo", reče Eli, "ako želimo da do pet stignemo u Šoto."









HAMOND
     Đenarova sekretarica uletela je s novim koferom. Još je na sebi imao nalepnice iz trgovine. "Znate, gospodine Đenaro", strogo reče ona, "mislim da, čim ste zaboravili da se spakujete, ne želite baš puno da idete na ovo putovanje."
     "Možda ste u pravu", reče Đenaro. "Propuštam detetov rođendan." U subotu je Amandi rođendan i Elizabet je na njega pozvala dvadeset vrištavih četvorogodišnjaka, kao i Klovna Kepija i mađioničara. Njegova žena nije bila radosna kad je čula da Đenaro ide iz grada. Nije ni Amanda.
     "E, pa, ovo je najbolje što sam na brzinu mogla da uradim", reče sekretarica. "Tu su patike za trčanje, vaš broj, kaki šorc i košulje, i jedan pribor za brijanje. Par farmerki i dukserica, ako zahladni. Dole su kola da vas odvezu na aerodrom. Morate odmah da krenete da stignete na let."
     Otišla je. Đenaro pođe hodnikom, skidajući nalepnice sa kofera. Kad je prošao pored sobe za sastanke, cele u staklu, Den Ros napusti sto i iziđe napolje.
     "Srećan put", reče Ros. "Ali jedno nek ti bude jasno. Ja ne znam koliko je ova situacija zaista loša, Donalde. Ali ako ima neki problem na tom ostrvu, sravni ga sa zemljom."
     "Isuse, Dene... Govorimo o velikoj investiciji."
     "Nemoj se dvoumiti. Ne razmišljaj o tome. Naprosto uradi to. Čuo si me?"
     Đenaro klimnu. "Čuo sam te", reče on. "Ali Hamond..."
     "Zajebi Hamonda", reče Ros.
     "Dečače dragi, dečače dragi", reče poznati hrapavi glas. "Kako si mi, dečače dragi?"
     "Vrlo dobro, gospodine", odvrati Đenaro. Zavalio se u postavljenu kožnu fotelju mlaznjaka Galfstrim II dok je ovaj leteo na istok, prema Stenovitim planinama.
     "Više me ne zoveš", prekorno reče Hamond. "Nedostaješ mi, Donalde. Kako je tvoja ljupla ženica?"
     "Dobro je. Elizabet je dobro. Sad imamo devojčicu."
     "Divno, divno. Deca su prava radost. Poludeće za našim novim parkom u Kostariki."
     Đenaro je bio zaboravio koliko je Hamond nizak; kad je sedeo u fotelji, noge mu nisu dodirivale pod; mahao je nogama dok je govorio. U tom čoveku bilo je nečeg detinjastog, iako je Hamond morao da ima... koliko godina? Sedamdeset pet? Sedamdeset šest? Tako nekako. Izgledao je starije nego što ga se Đenaro sećao, ali, ipak, Đenaro ga nije video gotovo pet godina.
     Hamond je bio kaćiperan, rođeni zabavljač, a 1983. godine imao je jednog slona koga je svuda nosio sa sobom u malom kavezu. Slon je bio visok devet palaca, a stopu dugačak; bio je savršeno oblikovan, osim što su mu kljove bile zakržljale. Hamond je vodio slona sa sobom na sastanke za prikupljanje kapitala. Đenaro bi ga obično uneo u sobu, u kavezu prekrivenom malim čaršavom, kao poklopcem čajnika, i Hamond bi počeo sa ustaljenim govorom o perspektivama razvoja onoga što je zvao 'potrošačkom biologijom'. Onda bi, u dramskom trenutku, Hamond strgao čaršav i otkrio slona. I tražio bi novac.
     Ali dok je pričao o slonu, mnogo toga je ostavljao neizrečenog. Na primer, Hamond je započinjao genetičku kompaniju, ali majušni slon nije bio načinjen nikakvom genetičkom procedurom; Aterton je naprosto uzeo embrion patuljastog slona i podigao ga u veštačkoj materici uz hormonalne modifikacije. I to, samo po sebi, bio je pravi podvig, ali ni nalik onome što je Hamond nagoveštavao da je učinjeno.
     Takođe, Aterton nije mogao da ponovo stvori svog minijaturnog slona, iako se trudio. Prvo i prvo, svako ko je video slona poželeo je da ga ima. Onda, isto tako, slon je bio sklon prehladama, naročito preko zime. Kijanje koje je dopiralo iz surlice ispunjavalo je Hamonda stravom. A ponekad bi slon zaglavio kljove između šipki kaveza i iritirajuće frktao dok je pokušavao da se oslobodi; ponekad bi mu se inficiralo meso uz kljove. Hamond se stalno brinuo da slon ne ugine pre nego što Aterton stigne da odgoji zamenu.
     Hamond je, takođe, skrivao od mogućih investitora činjenicu da se u procesu miunijaturizacije ponašanje slona suštinski izmenilo. Malo stvorenje je možda ličilo na slona, ali se ponašalo kao opak glodar, brzih pokreta i zle ćudi. Hamond je govorio ljudima da ne maze slona, ne bi li izbegao ujede za prste.
     A, iako je Hamond samouvereno govorio da će već 1993. godišnji prihod dostizati sedam milijardi dolara, njegov projekt bio je izuzetno spekulativan. Hamond je imao viziju i entuzijazam, ali uopšte nije bilo sigurno da će se njegov plan ostvariti. Naročito zbog toga što je Norman Aterton, mozak projekta, imao rak u završnoj fazi - što je bila ključna činjenica koju je Hamond izbegavao da pomene.
     Čak i tako, uz Đenarovu pomoć, Hamond je sakupio novac. Između septembra 1983. i novembra 1985. Džon Alfred Hamond i njegov 'Debelokožni portofolio' prikupili su 870 miliona dolara osnivačkog kapitala za finansiranje predložene korporacije, Internacionalnih genetičkih tehnologija, Inc. A mogli su da prikupe i više da Hamond nije insistirao na potpunoj tajnosti i da nije nudio prvi povraćaj kapitala tek posle pet ili više godina. Uplašili su mnoge investitore. Na posletku, morali su da prihvate većinom japanske konzorcijume. Japanci su bili jedini strpljivi investitori.
     Dok je sedeo u kožnoj fotelji mlaznjaka, Đenaro je razmišljao o tome kako Hamond vrda. Starac je sada zanemarivao činjenicu da mu je Đenarova pravnička firma nametnula ovaj put. Umesto toga, Hamond se ponašao kao da polaze na obično druženje. "Šteta što sa sobom nisi poveo porodicu, Donalde", rekao je.
     Đenaro slegnu ramenima. "Kćerki mi je rođendan. Dvadeset klinaca dolazi. Torta i klovn. Znate kako je to."
     "Oh, razumem", reče Hamond. "Klinci su uvek srcem uz nešto."
     "Bilo kako bilo, da li je park spreman za posetioce?" upita Đenaro.
     "Pa, zvanično još nije", reče Hamond. "Ali hotel je gotov, tako da se ima gde odsesti..."
     "A životinje?"
     "Naravno, sve životinje su tamo. Sve na svojim mestima."
     Đenaro reče: "Sećam se da ste se u prvobitnom predlogu nadali da ćete imati ukupno dvanaest..."
     "Oh, to smo daleko prevazišli. Imamo ukupno dve stotine trideset osam životinja, Donalde."
     "Dve stotine trideset osam?"
     Starac se zakikotao, zadovoljan Đenarovom reakcijom. "Ne možeš ni da zamisliš. Imamo krda njih."
     "Dve stotine trideset osam... Koliko vrsta?"
     "Petnaest različitih vrsta, Donalde."
     "To je neverovatno", reče Đenaro. "To je fantastično. A šta je sa svim ostalim stvarima koje ste želeli? Opremom? Kompjuterima?"
     "Sve to, sve to", reče Hamond. "Sve na ostrvu je poslednja reč tehnike. Videćeš sam, Donalde. To je apsolutno predivno. Zato je i ova... briga... nepotrebna. Na ostrvu nema ama baš nikakvih problema."
     Đenaro reče: "Onda ne bi trebalo da bude ama baš nikakvih problema ni sa inspekcijom."
     "I nema", reče Hamond. "Ali to usporava stvari. Sve se mora zaustaviti zbog službene posete..."
     "Već ste kasnili. Otvaranje je odloženo."
     "A, to." Hamond je nabio crvenu svilenu maramicu u džep na grudima svog sakoa. "To je moralo da se dogodi. To je moralo da se dogodi."
     "Zašto?" upita Đenaro.
     "E, pa", reče Hamond, "da bi se to objasnilo, moramo se vratiti početnoj zamisli o odmaralištu. Zamisli o najnaprednijem zabavnom parku na svetu, u kome bi bila kombinovana najnovija dostignuća elektronike i biologije. Ne govorim o turama. Svi imaju ture. Koni Ajlend ima ture. A danas svi imaju animatronička okruženja. Začarana kuća, gusarska jazbina, divlji zapad, zemljotres... svi to imaju. Tako da smo mi rešili da načinimo biološke atrakcije. Žive atrakcije. Atrakcije dovoljno zanosne da zagolicaju maštu čitavog sveta."
     Đenaro je morao da se nasmeši. Bio je to gotovo isti govor, reč do reči, koji je Hamond koristio kod investitora, pre toliko godina. "A nikada ne smemo zaboraviti konačni cilj projekta u Kostariki - sticanje novca", reče Hamond, gledajući kroz prozor mlaznjaka. "Mnogo, mnogo novca."
     "Sećam se", reče Đenaro.
     "A tajna sticanja novca u parku", reče Hamond, "leži u ograničavanju troškova radne snage. Hranioci, cepači karata, čistači, posade za održavanje. Napraviti park koji radi uz minimum personala. Zato smo i investirali u svu tu kompjutersku tehnologiju - automatizovali smo gde god smo mogli."
     "Sećam se..."
     "Ali prosta činjenica je", reče Hamond, "da kad spojiš sve životinje i sve kompjuterske sisteme, naletiš na prepreke. Ko je još podigao veliki kompjuterski sistem i radio po programu? Niko koga znam."
     "Znači, imate samo normalna početna kašnjenja?"
     "Da, tako je", reče Hamond. "Normalna kašnjenja."
     "Čuo sam da je bilo nesreća tokom gradnje", reče Đenaro. "Neki radnici su poginuli..."
     "Da, bilo je nekoliko nesreća", reče Hamond. "I ukupno tri smrtna slučaja. Dva radnika su poginula gradeći put na litici. Onaj treći umro je u januaru od posledica nesreće sa građevinskom mašinom. Ali sad već mesecima nije bilo nesreća." Stavio je šaku na mladićevu ruku. "Donalde", reče on, "veruj mi kada ti kažem da sve na ostrvu teče kako je zacrtano. Sve na ostrvu je savršeno dobro."
     Interkom je kliknuo. Pilot reče: "Molim vas, vežite pojaseve. Slećemo u Šoto."









ŠOTO
     Suve ravnice pružale su ka dalekim, crnim, usamljenim bregovima. Popodnevni vetar raznosio je prašinu i kotrljajući korov preko ispucalog betona. Grant je stajao s Eli blizu džipa i čekao, dok je sjajni Granmen mlaznjak pravio krug da sleti.
     "Mrzim da čekam lovatore", gunđao je Grant.
     Eli slegnu ramenima. "Deo posla."
     Iako je finansiranje mnogih oblasti nauke, kao što su fizika i hemija, preuzela država, paleontologija je i dalje u mnogome zavisila od privatnih patrona. Potpuno nezavisno od njegove zainteresovanosti za to ostrvo u Kostariki, Grant je shvatao da, ako Džon Hamond traži njegovu pomoć, onda će je i dobiti. Tako deluje patronat - tako je oduvek delovao.
     Mali mlaznjak je sleteo i brzo zarulao prema njima. Eli prebaci torbu preko ramena. Mlaznjak se zaustavio i stjuardesa u plavoj uniformi otvorila je vrata.
     Unutra, iznenadio se kako je sve stisnuto, uprkos luksuznom nameštaju. Grant je morao da se pogrbi dok je prilazio da se rukuje s Hamondom.
     "Doktor Grant i doktorka Satler", reče Hamond. "Dobro je da ste nam se pridružili. Dozvolite mi da vam predstavim mog partnera, Donalda Đenara."
     Đenaro je bio zdepast, mišićav čovek od kojih trideset pet godina. Nosio je Armanijevo odelo i naočare sa žičanim okvirom. Grantu se nije svideo na prvi pogled. Brzo se rukovao. Dok se Eli rukovala, Đenaro iznenađeno reče: "Vi ste žena."
     "Dešava se", reče ona i Grant pomisli: Ni njoj se ne sviđa.
     Hamond se okrenuo Đenaru. "Naravno, poznato ti je šta doktor Grant i doktorka Satler rade. Oni su paleontolozi. Oni iskopavaju dinosauruse." A onda je počeo da se smeje, kao da je mu je ta ideja bila jako smešna.
     "Molim vas, sedite", reče stjuardesa i zatvori vrata. Avion je odmah počeo da se kreće.
     "Izvinjavamo se", reče Hamond, "ali moramo da požurimo. Donald smatra da je važno da smesta stignemo dole."
     Pilot je najavio četvorosatni let do Dalasa, gde će napuniti gorivo, a zatim polazak za Kostariku i dolazak sledećeg jutra.
     "A koliko ćemo dugo ostati u Kostariki?" upita Grant.
     "Pa, to zaista zavisi", reče Đenaro. "Imamo nekoliko stvari da raščistimo."
     "Držite me za reč", reče Hamond i okrenu se ka Grantu, "da dole nećemo biti duže od četrdeset osam sati."
     Grant prikopča sigurnosni pojas. "To vaše ostrvo na koje idemo - nikada pre nisam čuo za njega. Je li to neka vrsta tajne?"
     "Na neki način", reče Hamond. "Mnogo, mnogo pažnje posvetili smo tome da budemo sigurni da niko neće saznati za njega, sve do dana kada ćemo ga predstaviti iznenađenoj i očaranoj publici."









POGODAN CILJ
     Biosin korporacija iz Kupertina, u Kaliforniji, nikada pre nije sazvala hitan sastanak svog saveta direktora. Deset direktora koji su sada sedeli u konferencijskoj sali bili su iznervirani i nestrpljivi. Bilo je 8:00 posle podne. Razgovarali su između sebe poslednjih desetak minuta, ali polako zaćutaše. Prebirali su papire. Značajno gledali na satove.
     "Šta čekamo?" upita jedan.
     "Još jednoga", reče Luis Dodžson. "Potreban nam je još jedan." Bacio je pogled na svoj sat. Kancelarija Rona Mejera poručila je da on stiže u šest avionom iz San Dijega. Trebalo je već da stigne, bez obzira na gužvu u saobraćaju.
     "Treba vam kvorum?" upita jedan drugi direktor.
     "Da", reče Dodžson. "Treba nam."
     To ih je za trenutak utihnulo. Kvorum znači da će se od njih tražiti da donesu neku značajnu odluku. A sam Bog zna da hoće, iako je Dodžson više voleo da uopšte ne saziva sastanak. Međutim, Stejngarten, glavešina Biosina, bio je nepopustljiv. "Za ovo moraš da imaš njihovu saglasnost, Lu", rekao je on.
     U zavisnosti s kim ragovarate, Luis Dodžson je bio poznat kao najagresivniji genetičar svoje generacije, ili najnerazboritiji. Tridesetčetvorogodišnjak, proćelav, sokolik i žestok, bio je otpušten sa Džons Hopkinsa kao diplomac jer je planirao gensku terapiju na ljudskim pacijentima, a da nije pribavio valjane papire Ministarstva za hranu i lekove. Zaposlen u Biosinu, proveo je u Čileu kontroverzni test za vakcinu protiv besnila. Sada je bio upravnik razvoja proizvoda u Biosinu, što je trebalo da se sastoji od 'reverznog inženjeringa': uzeti suparnički prozivod, rasturiti ga na deliće, saznati kako deluje, a onda napraviti svoju verziju. U praksi, to se pretvaralo u industrijsku špijunažu, većinom usmerenu prema Ingen korporaciji.
     U osamdesetim, poneke kompanije za genetički inženjerikg počele su da se pitaju: "Šta je biološki ekvivalent Sonijevom vokmenu?" Te kompanije nisu zanimali farmaceutski ili zdravstveni proizvodi; zanimali su ih zabava, sport, aktivnosti u slobodno vreme, kozmetika i kućni ljubimci. Zahteva za 'potrošačkim biološkim produktima' bilo je sve više. I Ingen i Biosin radili su na tom polju.
     Biosin je već postigao nekakav uspeh, proizvevši novu, bleđu pastrmku na osnovu ugovora sa Ministarstvom za ribarstvo i sport države Ajdaho. Ovu pastrmku lakše je uočiti u brzaku, za šta je rečeno da predstavlja korak napred u pecanju. (Ako ništa drugo, onda je uklanjalo pritužbe Ministarstvu za ribarstvo i sport da nema pastrmki u brzacima.) O činjenici da je bleđa pastrmka ponekad ugibala od opekotina, i da joj je meso gnjecavo i bezukusno, nije se razgovaralo. Biosin je i dalje radio na tome, i...
     Vrata su se otvorila i Ron Mejer je ušao u sobu i skliznuo na svoje mesto. Dodžson je sad imao kvorum. Odmah je ustao.
     "Gospodo", reče on, "večeras smo ovde da razmotrimo pogodan cilj: Ingen."
     Dodžson je brzo preleteo po pozadini. Početak Ingena 1983. sa japanskim investitorima. Kupovina tri Krej XMP superkompjutera. Kupovina Isla Nublar u Kostariki. Gomilanje ćilibara. Neobične donacije zoološkim vrtovima širom sveta, počev od Njujorškog zoološkog društva do Ratnapurskog parka divljine u Indiji.
     "Uprkos svim ovim nagoveštajima", reče Dodžson, "mi i dalje nemamo pojma u kom bi smeru Ingen mogao da se kreće. Činilo se očiglednim da se kompanija usredsredila na životinje; zaposlili su istraživače koji se zanimaju za prošlost - paleobiologe, DNK filogenetičare, i tako dalje.
     A onda, 1987. godine, Ingen je kupio opskurnu kompaniju zvanu Miliporska plastika, iz Nešvila, u Tenesiju. Bila je to poljoprivredna kompanija koja je skoro patentirala novu plastiku sa karateristikama ptičje ljuske jajeta. Ova plastika može da dobije oblik jajeta i da se koristi za razvoj embriona pileta. Od sledeće godine, Ingen je celokupnu proizvodnju ove miliporske plastike koristio za sebe."
     "Doktore Dodžson, ovo je sve jako zanimljivo..."
     "U isto vreme", nastavio je Dodžson, "započela je gradnja na Isla Nublar. Ovo je podrazumevalo ogromne zemljane radove, uključujući i plitko jezero, dugačko dve milje, u središtu ostrva. Projekti za opremanje odmarališta obavijeni su velom tajne, ali očigledno je da je Ingen na ostrvu sagradio privatni zoološki vrt velikih razmera."
     Jedan od direktora se nagnuo i rekao: "Doktore Dodžson. Pa šta?"
     "To nije običan zoološki vrt", reče Dodžson. "Ovaj zoološki vrt jedinstven je u svetu. Izgleda da je Ingen uradio nešto krajnje neobično. Uspeli su da kloniraju istrebljene životinje iz prošlosti."
     "Koje životinje?"
     "Dinosauruse", reče Dodžson. "Oni kloniraju dinosauruse."
     Zaprepašćenje koje je usledilo bilo je, po Dodžsonu, potpuno pogrešno usmereno. Problem sa ljudima koji imaju novac je taj što ne drže korak: investiraju u neko polje, ali ne znaju šta je sve moguće.
     U stvari, u tehničkoj literaturi još 1982. godine vodila se rasprava o kloniranju dinosaurusa. Svake naredne godine, manipulacija sa DNK postajala je sve lakša. Genetički materijal već je bio ekstrakovan iz egipatskih mumija i iz kože kvage, zebrolike afričke životinje koja je istrebljena 1880-ih. Već 1985. činilo se mogućim da će DNK kvage moći biti rekonstruisana i da će se moći odgajiti nova životinja. Ako je tako, to bi bila prva životinja vraćenja iz stanja istrebljenja isključivo putem rekonstrukcije njene DNK. Ako je to moguće, šta bi još bilo moguće? Mastodont? Sabljozubi tigar? Dodo?
     Ili čak dinosaurus.
     Naravno, nije poznato da postoji bilo koji dinosaurus bilo gde na svetu. Ali prikupljanjem velikih količina kostiju dinosaurusa, možda bi bilo moguće izvaditi fragmente DNK. Ranije se smatralo da fosilizacija uništava kompletnu DNK. Sada je ustanovljeno da to nije istina. Ako se otkrije dovoljno fragmenata DNK, možda bi bilo moguće klonirati celu životinju.
     Tamo nazad, 1982. godine, činilo se da su tehnički problemi nepremostivi. Međutim, teoretska barijera nije postojala. Bilo je to samo teško, skupo i malo verovatno da će delovati. Ali bilo je, sasvim sigurno, moguće, ako se neko drzne da pokuša.
     Ingen je očigledno odlučio da pokuša.
     "Oni su", reče Dodžson, "sagradili najveću pojedinačnu turističku atrakciju u istoriji sveta. Kao što znate, zoološki vrtovi izuzetno su popularni. Prošle godine više Amerikanaca posetilo je zoološke vrtove nego sve profesionalne utakmice bejzbola i ragbija. A i Japanci vole zoološke vrtove - u Japanu ih ima više od pedeset, i još ih se gradi. A za ovaj zoološki vrt, Ingen može da traži novaca koliko poželi. Dve hiljade dolara dnevno, deset hiljada dolara dnevno... A onda tu je i trgovina. Slikovnice, majice, video igre, kape, lutke, stripovi i kućni ljubimci."
     "Kućni ljubimci?"
     "Naravno. Ako Ingen može da napravi dinosaurusa u prirodnoj veličini, onda može da napravi i patuljastog dinosaurusa za držanje u kući. Koje dete ne bi volelo dinosaurusa za kućnog ljubimca? Jednu malu patentiranu životinju samo za sebe. Ingen će ih prodati na milione. A Ingen će ih načiniti ove dinosauruse ljubimce tako da mogu da jedu samo Ingen hranu za kućne ljubimce..."
     "Isuse", neko reče.
     "Tako je", reče Dodžson. "Zoološki vrt je središnje mesto ogromnog poduhvata."
     "Kazali ste da će ovi dinosaurusi biti patentirani."
     "Da. Životinje stvorene genetičkim inženjeringom danas mogu da budu patentirane. Vrhovni sud je odlučio tako u korist Harvarda 1987. godine. Ingen će imati svoje dinosauruse i niko drugi neće moći da ih legalno pravi."
     "Šta nas sprečava da stvorimo naše dinosauruse?" upita neko.
     "Ništa, osim što oni imaju pet godina prednosti u startu. Biće naprosto nemoguće stići ih pre kraja veka."
     Zastao je. "Naravno, ako bismo uspeli da dobijemo primerke njihovih dinosaurusa, mogli bismo reverznim inženjeringom da načinimo naše, sa dovoljno modifikacija u DNK da izbegnemo njihove patente."
     "Možemo li da dobijemo primerke njihovih dinosaurusa?"
     Dodžson je zastao. "Da, mislim da možemo."
     Neko je pročistio grlo. "U tome neće biti ničeg nezakonitog..."
     "Oh, ne", brzo reče Dodžson. "Ničeg nezakonitog. Govorim o legitimnom izvoru njihove DNK. Nezadovoljnom službeniku ili nekim otpacima nepropisno odloženim, nečem takvom."
     "Imate li neki legitiman izvor, doktore Dodžson?"
     "Imam", reče Dodžson. "Ali bojim se da se odluka mora hitno doneti, jer Ingen doživljava malu krizu, a moj izvor će morati da reaguje u toku sledećih dvadeset četiri sata."
     Duga tišina spustila se nad sobu. Čovek je pogledao sekretaricu, koja je hvatala beleške, i magnetofon na stolu ispred nje.
     "Ne vidim potrebu za formalnim zaključkom po ovom pitanju", reče Dodžson. "Pre za neko mišljenje, da li osećate da bi trebalo da nastavim..."
     Polako, glave klimnuše.
     Niko ništa ne reče. Niko ne napravi belešku. Samo su ćutke klimali.
     "Gospodo, hvala vam što ste došli", reče Dodžson. "Ja dalje preuzimam."









AERODROM
     Luis Dodžson ušao je u kafeteriju u aerodromskoj zgradi u San Francisku i brzo preleteo pogledom unaokolo. Njegov čovek već je bio tamo i čekao za pultom. Luis je seo pored njega i stavio aktovku na pod između njih.
     "Kasniš, drugar", reče čovek. Pogledao je Dodžsonov slamnati šešir i nasmejao se. "Šta bi to trebalo da predstavlja, prerušavanje?"
     "Nikad se ne zna", reče Dodžson; potiskivao je gnev. Šest meseci Dodžson je strpljivo kultivisao ovog čoveka koji je na svaki sledeći sastanak dolazio sve neugodniji i arogantniji. Ali Dodžson po tom pitanju nije mogao ništa da učini - njih obojica tačno su znali koliki su ulozi.
     Bioinženjerski stvorena DNK je, vagano važnošću, najvredniji materijal na svetu. Jedna jedina mikroskopska bakterija, presitna da bi je bilo moguće videti golim okom, ali koja sadrži gene za enzim srčanog napada, streptokinazu, ili za 'led-minus', koji sprečava dejstvo mraza na useve, mogla bi pravom kupcu vredeti pet milijardi dolara.
     A ta životna činjenica stvorila je novi bizarni svet industrijske špijunaže. Dodžson je bio posebno vešt u tome. Godine 1987. ubedio je nezadovoljnu genetičarku da pređe iz Cetusa u Biosin i ponese sa sobom pet sojeva inženjerski stvorenih bakterija. Genetičarka je naprosto stavila kap svake na nokte jedne ruke i izišla na vrata.
     Međutim, Ingen je predstavljao tvrđi orah. Dodžson je želeo više od bakterijske DNK; želeo je zamrznute embrione, a znao je da Ingen čuva svoje embrione najrazrađenijim sigurnosnim merama. Da bi ih dobio, potreban mu je bio službenik Ingena koji ima pristup embrionima, koji je voljan da ih ukrade i koji bi mogao da zavara čuvare. Takvu osobu nije bilo lako pronaći.
     Dodžson je konačno početkom te godine pronašao podložnog službenika Ingena. Iako ova osoba nije imala pristup genetičkom materijalu, Dodžson je zadržao kontakt i sretao se svakog meseca s tim čovekom kod Karlosa i Čarlija u Silikonskoj dolini, pomagao mu pomalo. A sad, kad je Ingen pozivao ugovarače i savetnike da posete ostrvo, nastupio je trenutak na koji je Dodžson čekao - zato što je to značilo da će njegov čovek moći da priđe embrionima.
     "Da pređemo na stvar", reče čovek. "Imam deset minuta do leta."
     "Hoćeš da opet prođemo kroz sve?" upita Dodžson.
     "Do đavola, ne, doktore Dodžsone", reče čovek. "'Oću da vidim proklete pare."
     Dodžson je pritisnuo patent bravu i otvorio aktovku nekoliko palaca. Čovek je bacio letimičan pogled. "Je l' to sve?"
     "To je polovina. Sedam stotina pedeset hiljada dolara."
     "U redu. Dobro." Čovek se okrenuo, ispio kafu. "To je dobro, doktore Dodžson."
     Dodžson brzo zaključa aktovku. "Ovo je za petnaest vrsta, sećaš se."
     "Sećam se. Petnaest vrsta, zamrznuti embrioni. A kako ću ih transportovati?"
     Dodžson je pružio čoveku veliku dozu Žilet foami pene za brijanje.
     "To je to?"
     "To je to."
     "Mogu da mi pregledaju prtljag..."
     Dodžson sleže ramenima. "Pritisni vrh", reče on.
     Čovek je pritisnuo i bela pena za brijanje pokulja mu u šaku. "Nije loše." Obrisao je penu o ivicu svog tanjira. "Nije loše."
     "Doza je nešto teža od obične, to je sve." Dodžsonova tehnička ekipa poslednja dva dana danonoćno ju je montirala. Brzo mu je pokazao kako radi.
     "Koliko gasa za hlađenje ima unutra?"
     "Dovoljno za trideset šest sati. Do tada embrioni moraju biti u San Hozeu."
     "To zavisi od tvog momka na brodu", reče čovek. "Bolje se pobrini da na palubi bude portabl hladnjak."
     "Hoću", reče Dodžson.
     "I samo da pregledamo ponudu..."
     "Dogovor je isti", reče Dodžson. "Pedeset hiljada dolara za isporuku svakog embriona. Ako su sposobni za život, još dodatnih pedeset hiljada za svaki."
     "Dobro. Samo se postaraj da brod čeka na istočnom doku ostrva u petak uveče. Ne na severnom doku, gde dolaze veliki brodovi za snabdevanje. Istočnom doku. To je mali pomoćni dok. Kapiraš?"
     "Ukapirao sam", reče Dodžson. "Kada ćeš se vratiti u San Hoze?"
     "Verovatno u nedelju." Čovek se odvojio od pulta.
     Dodžson je kipteo od besa. "Siguran si da znaš kako se rukuje..."
     "Znam", reče čovek. "Veruj mi, znam."
     "Takođe", reče Dodžson, "mi mislimo da ostrvo održava neprestanu radio-vezu sa sedištem Ingen korporacije u Kaliforniji, tako da..."
     "Vidi, sredio sam to", reče čovek. "Samo se ti opusti i spremi pare. Hoću sve u subotu ujutro na aerodromu u San Hozeu, u kešu."
     "Čekaće te", reče Dodžson. "Ne brini."









MALKOLM
     Nešto pre ponoći, u avion na aerodromu u Dalasu ušao je, visok, mršav, proćelav tridesetpetogodišnjak, obučen potpuno u crno: crna košulja, crne pantalone, crne čarape, crne patike.
     "Ah, doktor Malkolm", reče Hamond i nasmeši se usiljeno umiljato.
     Malkolm se iskezio. "Zdravo, Džone. Da, bojim se da je stigao tvoj stari neprijatelj."
     Malkolm se rukovao sa svima, brzo govoreći: "Jan Malkolm, kako ste? Ja radim matiš." Grantu je delovao kao da ga izlet zabavlja više nego ostale.
     Naravno, Grant je prepoznao njegovo ime. Jan Malkolm je bio jedan od najpoznatijih iz nove generacije matematičara koje je otvoreno zanimalo 'kako svet radi'. Ovi naučnici prekinuli su sa učaurenom tradicijom matematike u nekoliko značajnih vidova. Kao prvo, neprestano koriste kompjutere, praksa na koju se tradicionalni matematičari mršte. Sledeće, rade gotovo isključivo sa nelinearnim jednačinama, na novom polju zvanom teorija haosa. Kao treće, čini se da im je stalo da matematika opisuje nešto što zaista postoji u stvarnom svetu. I konačno, kao da naglašavaju prelazak sa akademije na svet, oni se oblače i govore sa onim što je jedan stari matematičar nazvao 'žalosnim viškom identiteta'. U stvari, oni su se često ponašali kao rok zvezde.
     Malkolm je seo u jednu od fotelja. Stjuardesa ga je upitala da li želi piće. Rekao je: "Dijet kolu, protrešenu i neizmešanu."
     Vlažni vazduh Dalasa strujao je kroz otvorena vrata. Eli reče: "Nije li malo toplo za crno?"
     "Izuzetno ste zgodni, doktorko Satler", reče on. "Mogao bih ceo dan da vam gledam noge. Ali ne; u stvari, crno je odlična boja za toplotu. Ako se sećate zračenja crnog tela, crno je zaista najbolja boja za toplotu. Delotvorna radijacija. U svakom slučaju, ja nosim samo dve boje: crnu i sivu."
     Eli je buljila u njega, otvorenih ustiju.
     "Ove boje su prikladne za svaku situaciju", nastavio je Malkolm, "a i lepo se slažu, ako greškom obučem sive sokne sa crnim pantalonama".
     "Ali zar ne smatrate da je dosadno nositi samo dve boje?"
     "Ni najmanje. Smatram to oslobođenjem. Ja verujem da je moj život vredan i ne želim da ga traćim na razmišljanje o oblačenju", reče Malkolm. "Ne želim da ujutro razmišljam o tome šta ću da obučem. Iskreno, možete li da zamislite nešto dosadnije od mode? Profesionalni sport, možda. Odrasli ljudi šljemaju loptice dok ostatak sveta plaća da pljeska. Međutim, u celini, smatram da je moda zamornija od sporta."
     "Doktor Malkolm", objasnio je Hamond, "ima snažna gledišta."
     "I lud je koliko je težak", veselo reče Malkolm. "Ali morate da priznate da to nisu obična razmišljanja. Mi živimo u svetu zastrašujućih danosti. Dano je da ćete se ponašati ovako, dano je da će vas se to ticati. Niko ne razmišlja o danostima. Nije li to zapanjujuće? U informacionom društvu, niko ne razmišlja. Od nas se očekuje da proteramo papir, ali mi, u stvari, proterujemo mišljenje."
     Hamond se okrenuo Đenaru i podigao ruke. "Ti si ga pozvao."
     "Što je i srećna okolnost", reče Malkolm. "Jer zvuči kao da imate ozbiljan problem."
     "Mi nemamo nikakvih problema", brzo reče Hamond.
     "Oduvek sam tvrdio da ovo ostrvo neće moći da opstane", reče Malkolm. "Od početka sam to predviđao." Posegao je za aktovkom od meke kože. "A verujem da nam je sada svima jasno kakav će konačni ishod da bude. Moraćete da ga zatvorite."
     "Da ga zatvorimo!" Hamond besno ustade. "To je smešno."
     Malkolm sleže ramenima, ravnodušan prema Hamondovom izlivu gneva. "Doneo sam kopije mog originalnog izveštaja da ga pogledate", reče on. "Originalnog konsultantskog izveštaja koji sam uradio za Ingen. Matematika je malo škakljiva, ali mogu da vas provedem kroz njega. Odlazite?"
     "Moram da obavim par telefonskih razgovora", reče Hamond i ode u susednu kabinu.
     "Pa, let je dug", reče Malkolm ostalima. "Moći ćete barem da se malo zabavljate oko mog izveštaja."
     Avion je leteo kroz noć.
     Grant je znao da Jan Malkolm ima svoj deo klevetnika i mogao da shvati zašto neki smatraju njegov stil previše neizbrušenim, a njegove priloge teoriji haosa previše brljavim. Grant je listao izveštaj i letimice gledao jednačine.
     Đenaro reče: "Zaključak vašeg izveštaja je da je Hamondovo ostrvo osuđeno na propast?"
     "Tačno."
     "Zbog teorije haosa?"
     "Tačno. Da budemo precizni, zbog ponašanja sistema u faznom prostoru."
     Đenaro odloži izveštaj i reče: "Možete li to da objasnite na engleskom?"
     "Naravno", reče Malkolm. "Hajde da vidimo odakle da počnemo. Znate li šta su to nelinearne jednačine?"
     "Ne."
     "Neobični atraktori?"
     "Ne."
     "U redu", reče Malkolm. "Vratimo se na početak." Zastao je zagledan u tavanicu. "Fizika je imala uspeha kada je opisivala određene vrste ponašanja: planeta u orbiti, svemirskog broda koji leti na Mesec, klatana, opruga i kuglica koje se kotrljaju, te stvari. Normalna kretanja tela. Ona je opisuju takozvanim linearnim jednačinama i matematičari čak mogu da reše te jednačine. Mi to radimo stotinama godina."
     "U redu", reče Đenaro.
     "Međutim, postoji druga vrsta ponašanja, koju fizika teško rešava. Na primer, sve što je u vezi sa turbulencijom. Voda koja teče iz slavine. Vazduh koji se kreće preko avionskog krila. Vreme. Krv koja teče kroz srce. Turbulentne pojave opisuju nelinearne jednačine. Njih je teško rešiti - u stvari, one su obično nerešive. Tako da fizika nikad nije razumela celu klasu pojava. Sve do pre nekih deset godina. Nova teorija koja ih opisuje zove se teorija haosa.
     Teorija haosa izvorno je potekla šezdesetih godina iz nastojanja da se načine kompjuterski modeli vremena. Vreme je veliki, složen sistem, to jest, zemljina atmosfera u sadejstvu sa zemljištem i Suncem. Ponašanje ovog velikog, složenog sistema uvek je izmicalo razumevanju. Tako da, prirodno, nismo mogli da predvidimo vreme. Razlog leži u tome što je ponašanje sistema osetljivo na promenu početnih uslova."
     "Izgubili ste me", reče Đenaro.
     "Ako iz topa ispalim granatu određene težine, određenom brzinom i pod određenim nagibom - a zatim ispalim drugu granatu sa gotovo istom težinom, brzinom i nagibom - šta će se dogoditi?"
     "Dve granate pašće na gotovo isto mesto."
     "Tako je", reče Malkolm. "To je linearna dinamika."
     "U redu."
     "Ali ako imamo sistem vremena koji započne sa određenom temperaturom, određenom vlažnosti vazduha - a onda ga ponovite sa gotovo istom temperaturom, vetrom i vlažnošću - drugi sistem neće se ponašati gotovo isto. On će odlutati i ubrzo postati jako različit od prvog. Oluje umesto sunca. To je nelinearna dinamika. Ona je osetljiva na početne uslove: majušne razlike se pojačavaju."
     "Mislim da shvatam", reče Đenaro.
     "Skraćeno 'efekat leptira'. Leptir mahne krilima u Pekingu, a vreme u Njujorku se promeni."
     "I tako je haos sav slučajan i nepredvidljiv?" upita Đenaro. "Je li tako?"
     "Nije", reče Malkolm. "Mi u stvari nalazimo skrivene pravilnosti unutar složenih raznolikosti ponašanja sistema. Zato je haos danas postao vrlo široka teorija koja se koristi za proučavanje svega, od berze, preko pobunjenih rulja do moždanih talasa tokom epilepsije. Bilo koje vrste kompleksnog sistema gde postoji zbrka i nepredvidivost. Mi možemo da nađemo red koji leži ispod toga. Jasno?"
     "Jasno", reče Đenaro. "Ali kakav je taj red koji leži ispod toga?"
     "On se u suštini karakteriše kretanjem sistema unutar faznog prostora", reče Malkolm.
     "Isuse", reče Đenaro. "Sve što želim da znam jeste zašto je Hamondovo ostrvo osuđeno na propast."
     "Razumem", reče Malkolm. "Doći ćemo do toga. Teorija haosa kaže dve stvari. Prvo, da kompleksni sistemi, kao što je vreme, imaju red koji leži ispod svega. Drugo, suprotno od toga - da prosti sistemi mogu da proizvedu složeno ponašanje. Na primer, bilijarske kugle. Kada udariš bilijarsku kuglu, ona počne da se odbija od stranica stola. Po teoriji, to je prilično jednostavan sistem, gotovo njutnovski sistem. Pošto znaš silu saopštenu kugli, i masu kugle, a možeš da sračunaš uglove pod kojima će udariti u zidove, možeš da predvidiš ponašanje kugle u budućnosti. Po teoriji, možeš da predvidiš ponašanje kugle u dalekoj budućnosti, pošto ona nastavlja da se odbija od jedne do druge stranice. Po teoriji, možeš da predvidiš gde će završiti za tri sata."
     "Jasno." Đenaro klimnu.
     "Ali, u stvari", reče Malkolm, "ne možeš da predvidiš više od nekoliko sekundi. Zato što, gotovo u istom trenutku, jako mali efekti -nesavršenost površine lopte, majušna nazubljenost drveta stola - počinju da prave razlike. I ne prođe dugo pre nego što one nadvladaju tvoje proračune. Tako se ispostavlja da ovaj jednostavan sistem jedne bilijarske kugle na stolu ima nepredvidivo ponašanje."
     "Jasno."
     "A Hamondov projekat", reče Malkolm, "još jedan je od očigledno jednostavnih sistema - koji će na kraju pokazati nepredvidljivo ponašanje."
     "Ovo znate na osnovu..."
     "Teorije", reče Malkolm.
     "Ali zar nije bolje da prvo vidite ostrvo, da vidite šta je zaista uradio?"
     "Ne. To je sasvim nepotrebno. Detalji su nevažni. Teorija mi kaže da će ovo ostrvo vrlo brzo početi da se nepredvidljivo ponaša."
     "I vi verujete vašoj teoriji."
     "Ah, da", reče Malkolm. "Potpuno verujem." Zavalio se u stolicu. "Postoji problem s tim ostrvom. Ono je nesreća koja čeka da se dogodi."









ISLA NUBLAR
     Uz cviljenje, rotori počeše da se okreću iznad glava i da bacaju senke na pistu u San Hozeu. Grant je slušao pucketanje u slušalicama dok je pilot razgovarao s tornjem.
     Pokupili su još jednog putnika u San Hozeu, čoveka po imenu Denis Nedri, koji je doplovio da se sretne s njima. Bio je debeo i ljigav; jeo je čokoladni štapić. Prsti su mu bili lepljivi od čokolade, a na košulji imao je komadiće aluminijumske folije. Nedri je promrmljao nešto o tome kako radi s kompjuterima na ostrvu i nije ponudio da se rukuje.
     Kroz pleksiglasni mehur Grant je posmatrao kako se beton piste udaljava ispod njegovih nogu i video senku helikoptera kako juri sa njima na zapad, ka planinama.
     "Put traje oko četrdeset minuta", reče Hamond s jednog od stražnjih sedišta.
     Grant je posmatrao kako se niski brežuljci uzdižu, a onda su prošli kroz mestimičnu oblačnost i izbili na sunce. Planine su bile krševite; iznenadio ga je toliki manjak šume, jutro za jutrom ogolelih, erodovanih brda. "Kostarika", reče Hamond, "ima bolju kontrolu porasta stanovništva od ostalih zemalja Centralne Amerike. Ali, čak i tako, zemljište je jako ogoljeno. Većinom u poslednjih deset godina."
     Spustili su se iz oblaka s druge strane planine i Grant ugleda plaže zapadne obale. Projurili su iznad malog priobalnog sela.
     "Baja Anasko", reže pilot. "Ribarsko selo." Pokazao je ka severu. "Gore uz obalu, vidite Kabo Blanko. Imaju predivne plaže." Pilot se uputio pravo preko okeana. Voda je postala zelena, a zatim duboko akvamarinska. Sunce je sijalo na vodi. Bilo je oko deset pre podne.
     "Još samo nekoliko minuta", reče Hamond, "i trebalo bi da ugledamo Isla Nublar."
     Isla Nublar, objasnio je Hamond, nije pravo ostrvo. Više je morska planina, vulkansko stenovito uzdignuće sa okeanskog dna. "Njegovo vulkansko poreklo može da se vidi svuda na ostrvu", reče Hamond. "Na mnogo mesta izbija para, a zemljište je često vruće pod nogama. Zbog toga, a i zbog preovlađujućih struja, Isla Nublar leži u maglovitom području. Kad stignemo tamo, videćete - ah, evo nas."
     Helikopter je jurio napred, nisko iznad vode. Ispred, Grant je video ostrvo, krševito i goletno, kako se oštro izdiže iz okeana.
     "Hriste, liči na Alkatraz", reče Malkolm.
     Njegove šumovite strane bile su obavijene maglom i davale su ostrvu tajanstven izgled.
     "Mnogo veći, naravno", reče Hamond. "Osam milja dugo i tri milje široko na najširem mestu, ukupno neke dvadeset dve kvadratne milje. Čini najveći privatni životinjski rezervat u Severnoj Americi."
     Helikopter je počeo da se penje i uputio se ka severnom kraju ostrva. Grant je pokušao da prodre pogledom kroz gustu maglu.
     "Obično nije ovako gusta", reče Hamond. Zvučao je zabrinuto.
     Na severnom kraju ostrva, brda su bila najviša i uzdizala su se dve hiljade stopa iznad okeana. Vrhovi brda bili su u magli, ali Grant je video krševite litice i ispod okeana koji se razbijao o obalu. Helikopter se uspeo iznad brda.
     "Na nesreću", reče Hamond, "moramo da sletimo na ostrvo. Ne sviđa mi se to, jer uznemiravamo životinje. A ponekad je i malo jezivo..."
     Hamondov glas prekinuo se kad je pilot rekao: "Počinjemo spuštanje. Držite se, narode." Helikopter je pošao naniže i odmah se nađoše u magli. Grant je u slušalicama čuo elektronsko pištanje koje se neprestano ponavljalo, ali nije mogao baš ništa da vidi; onda je maglovito počeo da razaznaje zelene grane borova kako se pružaju kraz maglu. Neke od grana bile su blizu.
     "Kako, kog vraga, radi ovo?" upita Malkolm, ali niko nije odgovorio.
     Pilot je bacio pogled levo, onda desno, gledajući ka borovoj šumi. Drveće je i dalje bilo blizu. Helikopter se brzo spuštao.
     "Isuse", reče Malkolm.
     Pištanje postade glasnije. Grant pogleda pilota. Bio je usredsrećen. Grant skrenu pogled naniže i ugleda divovski blistavi fluorescentni krst ispod pleksiglasnog mehura kod njegovih nogu. Na krajevima krsta bljeskala su svetla. Pilot je malo korigovao putanju i dodirnuo heliport. Zvuk rotora je bledeo, a zatim zamro.
     Grant uzdahnu i otkopča sigurnosni pojas.
     "Morali smo brzo da se spustimo, na taj način", reče Hamond, "zbog bočnog vetra. Na ovom vrhu često ima opasnog bočnog vetra, i... Pa, bezbedni smo."
     Neko je dotrčavao do helikoptera. Čovek sa bejzbol kapom i riđom kosom. Širom je otvorio vrata i rekao: "Ćao, ja sam Ed Redžis. Dobro došli na Isla Nublar. I molim vas da pazite gde stajete."
     Uska staza vijugala je nizbrdo. Vazduh je bio hladnjikav i vlažan. Kako su se spuštali, magla se razređivala i Grant je bolje mogao da vidi pejzaž. Izgleda, pomisli on pre nalik na pacifički severozapad, Olimpijsko poluostrvo.
     "Tako je", reče Redžis. "Primarna ekologija je listopadne kišne šume. Potpuno različita od vegetacije na kopnu, koja je više klasične kišne šume. Ali ova mikroklima javlja se samo na određenoj visini, na padinama severnih brda. Veći deo ostrva je tropski."
     Dole, mogli su da vide bele krovove velikih zgrada, ugnežđene među zasadima. Grant se iznenadio: konstrukcija je bila razrađena. Išli su i naniže, iz magle, i sad je mogao da vidi ostrvo u punoj veličini kako se pruža u pravcu juga. Kao što je Redžis rekao, većinom je bilo prekriveno tropskom šumom.
     Prema severu, Grant je ugledao jedno jedino stablo, kako se uzdiže iznad palmi, bez ijednog lista, samo veliki, zakrivljeni patrljak. Onda se patrljak pomerio i okrenuo da se suoči s pridošlicama. Grant je shvatio da uopšte ne gleda drvo.
     Gledao je skladan, zakrivljen vrat ogromnog stvorenja kako se uzdiže pedeset stopa u vazduh.
     Gledao je dinosaurusa.









DOBRODOŠLICA
     "Bože moj", blago reče Eli; svi su buljili u životinju iznad drveća. "Bože moj."
     Njegova prva pomisao bila je da je dinosaurus neobično divan. Knjige su ih prikazivale kao preglomazna, trontava stvorenja, ali pokreti ove dugovrate životinje bili su skladni, gotovo dostojanstveni. I bili su brzi - nije bilo ničeg mlitavog ili tromog u njihovom ponašanju. Sauropod ih je napeto posmatrao i duboko zatrubio, prilično nalik na slona. Trenutak kasnije, druga glava uzdigla se iznad lisnatog pokrivača, a onda i treća, i četvrta.
     "Bože moj", ponovo reče Eli.
     Đenaro je ostao bez reči. Sve vreme je znao šta ga čeka - godinama je znao - ali nekako nikada nije verovao da će se to dogoditi. A sada, zanemeo je od šoka. Strašna moć nove genetičke tehnologije, koju je ranije smatrao samo mnoštvom reči u prenapregnutoj trgovačkoj ponudi - postala mu je odjednom jasna. Ove životinje bile su tako velike! Bile su ogromne! Velike kao kuća! I toliko ih je bilo! Pravi prokleti dinosaurusi! Stvarni koliko biste mogli da poželite.
     Đenaro pomisli: Zaradićemo bogatstvo na ovom mestu. Bogatstvo.
     Molio se bogu da je ostrvo bezbedno.
     Grant je stajao na putu na brdskoj padini, sa maglom na licu, i gledao sive vratove kako se izdižu iznad palmi. Osetio je vrtoglavicu, kao da se zemljište prestrmo spuštalo. Teško je dolazio do daha. Zato što je gledao nešto što nikada nije očekivao da će videti. Pa ipak je gledao.
     Životinje u magli bili su savršeni apatosaurusi, sauropodi srednje veličine. Njegov zabezeknut um pravio je akademske asocijacije: severnoamerički biljožderi, period kasne jure. Popularno zvani 'brontosaurusi'. Otkrio ih je E.D. Kuop u Montani 1676. Primerci koji su bili dovedeni u vezu sa Morisonovim formacijskim slojevima u Koloradu, Juti i Oklahomi. Pre kratkog vremena, Berman i Mekintoš su ga na osnovu oblika lobanje ponovo klasifikovali koa diplodokusa. Tradicionalno, smatralo se da Brontosaurus veći deo vremena provodi u plitkoj vodi, što bi mu pomoglo da nosi svoj veliki trup. Iako ova životinja očigledno nije bila u vodi, kretala se prebrzo, glava i vrat su se aktivno njihale iznad palmi - iznenađujuće aktivno.
     Grant je počeo da se smeje.
     "Šta je?" zabrinuto upita Hamong. "Nešto nije u redu?"
     Grant samo odmahnu glavom i nastavi da se smeje. Nije mogao da im kaže da je smešno bilo to što je video životinje samo par sekundi, a već je počeo da prihvata - i da koristi zapažanja da odgovori na davno postavljena pitanja iz svog polja.
     Još se smejao kada je ugledao peti i šesti vrat kako se dižu iznad palmi. Sauropodi su gledali dolazak ljudi. Podsetili su Granta na prerasle žirafe - imali su isti prijatan, čak tupav pogled.
     "Prihvatam da nisu animatronične", reče Malkolm. "Vrlo su životne."
     "Da, naravno da jesu", reče Hamond. "Da, i trebalo bi da budu, zar ne?"
     Izdaleka, čuli su ponovo trubljenje. Ponovo ga je jedna životinja izvela, a ostale su se pridružile.
     "To je njihov zov", reče Ed Redžis. "Žele nam dobrodošlicu na ostrvo."
     Grant je stajao i za trenutak slušao, ushićen.
     "Verovatno biste želeli da znate šta je sledeće", govorio je Hamond dok je nastavljao da se spušta stazom. "Predvideli smo za vas kompletan obilazak objekata, a kasnije popodne odlazak da se vide životinje u parku. Ja ću vam se pridružiti za večerom, i odgovoriću vam na bilo koje preostalo pitanje koje tada budete imali. Sad, ako biste pošli sa gospodinom Redžisom..."
     Grupa je pratila Redžisa ka najbližim zgradama. Iznad staze, grub, rukom ispisan znak, govorio je: 'Dobro došli u Jurski park'.









TREĆA ITERACIJA
     "Kod svakog sledećeg crteža fraktalne krive, detalji se jasnije vide."

     Jan Malkolm









JURSKI PARK
     Ušli su u zeleni tunel nadnetih palmi koji je vodio do glavne zgrade za posetioce. Na sve strane, prostrani i doterani zasadi naglašavali su osećaj da ulaze u novi svet, preistorijski tropski svet, i da za sobom ostavljaju normalan svet.
     Eli reče Grantu: "Deluju prilično dobro."
     "Da", reče Grant. "Želim da ih izbliza vidim. Želim da im podignem jastučiće stopala, proverim kandže, opipam kožu, otvorim čeljusti, pogledam zube. Sve do tada neću biti siguran. Međutim, zaista dobro izgledaju."
     "Pretpostavljam da to pomalo manja tvoje polje", reče Malkolm.
     Grant odmahnu glavom. "To sve menja", reče on.
     Već 150 godina, sve od otkrića divovskih životinjskih kostiju u Evropi, proučavanje dinosaurusa bilo je vežbanje naučne dedukcije. Paleontologija je u suštini bila detektivski posao, traganje za uporištima u kostima fosila i tragovima davno nestalih divova. Najbolji paleontolozi bili su oni koji su mogli da izvedu najmudrije dedukcije.
     I sve velike rasprave u paleontologiji bile su vođene u tom stilu - uključujući i gorku debatu, u kojoj je Grant bio ključna figura, o tome da li su dinosaurusi bili toplokrvni.
     Naučnici su uvek svrstavali dinosauruse u gmizavce, hladnokrvna stvorenja koja toplotu koja im je potrebna za život izvlače iz okoline. Sisar može da metabolizmom iz hrane stvori telesnu toplinu, ali gmizavac ne može. Na kraju, šačica istraživača - prvenstveno vođena od strane Džona Ostruma i Roberta Bakera sa Jejla - počela je da sumnja da taj koncept sporih, hladnokrvnih dinosaurusa, ne može da odgovori na fosilne nalaze. Metodom klasične dedukcije, izvukli su zaključke iz nekoliko linija dokaza.
     Prvo je bio stav: gušteri i gmizavci puze zgrčenih nogu, priljubljeni uz zemlju zbog toplote. Gušteri nemaju energije da stoje na stražnjim nogama duže od nekoliko sekundi. Međutim, dinosaurusi su stajali na pravim nogama, a mnogi su hodali uspravljeni na stražnje noge. Među živim životinjama, uspravno držanje javlja se samo kod toplokrvnih sisara i ptica. Zato držanje dinosaurusa navodi na njihovu toplokrvnost.
     Zatim su proučavali metabolizam i računali koliki je pritisak bio potreban da gura krv uz osamnaest stopa dug vrat brahiosaurusa i zaključili da bi on mogao da se postigne samo uz pomoć toplokrvnog srca sa četiri komore.
     Posle toga proučavali su staze, fosilne otiske stopala u blatu, i zaključili da su dinosaurusi trčali brzo kao čovek; takva aktivnost podrazumeva toplokrvnost. Pronašli su ostatke dinosaurusa iznad arktičkog kruga, u hladnoj sredini nezamislivoj za gmizavce. A nove studije ponašanja u grupi, zasnovane pretežno na radu samog Granta, nagoveštavale su da su dinosaurusi imali složen društveni život i da su podizali mlade, što gmizavci ne čine. Kornjače napuštaju svoja jaja. Ali dinosaurusi verovatno to nisu činili.
     Polemika o toplokrvnosti buktala je petnaest godina. Pre nego što je prihvaćeno novo shvatanje o dinosaurusima kao brzim, aktivnim životinjama - ali ne bez trajnih animoziteta. Na konvencijama, još je bilo kolega koji nisu razgovarali jedni s drugim.
     Ali, sada, ako je moguće klonirati dinosauruse - pa, Grantovo polje proučavanja smesta će se izmeniti. Paleontološko proučavanje dinosaurusa je gotovo. Ceo poduhvat - muzejske dvorane sa njihovim divovskim skeletima i čoporima đaka što mehanički ponavljaju, univerzitetske laboratorije s njihovim tacnicama za kosti, istraživački članci, časopisi - svemu tome je kraj.
     "Ne delujete smeteno", reče Malkolm.
     Grant odmahnu glavom. "To je razmatrano, u polju. Mnogi su zamišljali da će do toga da dođe, ali ne tako brzo."
     "Priča o našoj vrsti", reče Malkolm, nasmejan. "Svi znaju da će do toga da dođe, ali ne tako brzo."
     Kako su hodali niz stazu, više nisu mogli da vide dinosauruse, ali su mogli da ih čuju kako blago trube u daljini.
     Grant reče: "Ja imam samo jedno pitanje, odakle im DNK?"
     Grant je bio svestan da ozbiljne spekulacije u laboratorijama u Berkliju, Tokiju i Londonu mogu da dovedu do toga da će biti moguće kloniranje istrebljenih životinja kao što su dinosaurusi - ako je moguće dobiti nešto DNK dinosaurusa s kojom bi se moglo raditi. Problem je bio u tome što su se svi poznati dinosaurusi bili fosili, a fosilizacija uništava veći deo DNK i zamenjuje je neorganskim materijalom. Naravno, kad bi dinosaurus bio zamrznut ili sačuvan u tresetištu, ili mumificiran u pustinji, onda bi DNK možda bilo moguće ponovo dobiti.
     Ali niko nikad nije pronašao zamrznutog ili mumificiranog dinosaurusa. Zato je kloniranje bilo nemoguće. Nije bilo ničega iz čega bi bilo moguće klonirati. Sva moderna genetička tehnologija bila je beskorisna. Bilo je to kao da imaš fotokopir aparat, a nemaš šta da kopiraš njime.
     Eli reče: "Ne možeš da reprodukuješ pravog dinosaurusa, zato što nemaš pravu DNK dinosaurusa."
     "Osim ako ne postoji način o kom nismo razmišljali", reče Grant.
     "Šta, na primer?" upita ona.
     "Ne znam", reče Grant.
     S druge strane ograde, krenuli su ka bazenu za plivanje koji se prelivao preko niza vodopada i manjih bazena u steni. Površina je bila zasejana ogromnom paprati. "Zar je ovo neobično?" upita Ed Redžis. "Naročito kad je dan maglovit ove biljke zaista doprinose preistorijskoj atmosferi. Ovo su, naravno, autentične jurske paprati."
     Eli zastade da izbliza osmotri paprati. Da, bilo je to baš ono što je i rekao: Serenna veriformans, biljka u izobilju nađena u fosilima starijim od dve stotine miliona godina, sada rasprostranjena samo u močvarama Brazila i Kolumbije. Ali ko god je odlučio da smesti ovu paprat pored bazena očigledno nije znao da spore veriformansa sadrže smrtonosan beta-karbolinski alkaloid. Čak i od dodira privlačnih zelenih listova možete se razboleti, a ako bi dete stavilo punu šaku u uste, gotovo sigurno bi umrlo - otrov je bio pedeset puta otrovniji od otrova oleandra.
     Ljudi su tako naivni kad su biljke u pitanju, pomisli Eli. Oni biraju biljke po izgledu, kao što biraju slike na zidu. Nikad ne razmišljaju o njima kao o pravim živim bićima, koja vredno obavljaju sve životne funkcije disanja, hranjenja, izlučivanja, reprodukcije - i odbrane.
     Međutim, Eli je znala da su, tokom istorije Zemlje, biljke evoluirale isto tako takmičarski kao i životinje, a na određene načine i žešće. Otrov Serenne veriformans bio je mali primer razrađenog hemijskog arsenala oružja koje su pravile biljke. Postoje terpeni koje biljke šire da otruju zemljište oko sebe i spreče suparnike; alkaloidi, koji ih čine neukusnim za insekte i neprijatelje (i decu), i feromoni, pomoću kojih komuniciraju. Kada Daglasovu jelu napadnu pčele, ona proizvodi hemikaliju protiv hranjenja - što čine i ostale Daglasove jele u udaljenim delovima šume. To se dešava kao odgovor na upozoravajuću, aleohemikaliju koju izlučuje napadnuto drveće.
     Ljudi koji zamišljaju da se život na Zemlji odvija tako što se životinje kreću na zelenoj pozadini pokazuju ozbiljno nerazumevanje onoga što vide. Zelena pozadina vrvi od života. Biljke rastu, pokreću se, uvrću i okreću, bore za sunce. One neprestano stupaju u interakciju sa životinjama - odvraćajući neke korom i trnjem, trujući druge, a hraneći treće da potpomognu njihovo razmnožavanje, ne bi li ovi dalje širili njihov polen i seme. To je složen, dinamičan proces koji nije prestajao da je fascinira. A za koji je znala da ga većina naprosto ne razume.
     Ali ako je sađenje smrtonosne paprati nekakav znak, onda je jasno da dizajneri Jurskog parka nisu bili dovoljno pažljivi.
     "Zar to nije upravo predivno?" govorio je Ed Redžis. "Ako pogledate napred, videćete našu Safari kolibu." Eli je ugledala teatralnu, nisku zgradu sa nizom staklenih piramida na krovu. "Tu ćete svi odsesti u Jurskom parku."
     Grantove odaje bile su u bež tonovima, ratanski nameštaj sa zelenim motivima džungle. Soba nije bila sasvim dovršena; u klozetu bile su kamare drveta za gradnju i delići električnih žica na podu. U uglu nalazio se televizorski prijemnik sa natpisom na vrhu:

     Kanal 2: Hipsilofodontska brda
     Kanal 3: Triceratopsko područje
     Kanal 4: Sauropodska močvara
     Kanal 5: Mesožderska oblast
     Kanal 6: Stegosauruski jug
     Kanal 7: Velociraptorska dolina
     Kanal 8: Pterosarusov vrh

     Grant je smatrao da su imena iritirajuće zgodna. Uključio je televizor, ali dobio je samo statički šum. Isključio ga je; ušao u spavaću sobu, bacio kofer na krevet. Pravo iznad kreveta nalazio se veliki piramidalni prozor ka nebu. Stvarao je osećaj šatora, kao da spavaš pod zvezdama. Na nesreću, staklo je moralo da bude zaštićeno teškim šipkama, tako da su prugaste senke padale preko kreveta.
     Grant je zastao. Video je planove kolibe, ali se nije sećao šipki na prozoru prema nebu. U stvari, ove šipke delovale su kao prilično grub dodatak. Crni čelični ram bio je načinjen sa spoljne strane staklenih zidova, a šipke su bile zavarene za ram.
     Zbunjen, Grant je prešao iz spavaće u dnevnu sobu. Njegov prozor gledao je na bazen za plivanje.
     "Uzgred, one paprati su otrovne", reče Eli, dok je ulazila u njegovu sobu. "Ali jesi li primetio nešto u vezi sobe, Alane?"
     "Izmenili su projekat."
     "Da, mislim da jesu." Kretala se po sobi. "Prozori su mali", reče ona. "A staklo je postavljeno u čelični ram. Vrata su opšivena čelikom. To ne bi trebalo da bude potrebno. A da li si video ogradu kada smo ušli?"
     Grant klimnu. Cela koliba bila je okružena ogradom sa šipkama od palac debelog čelika. Ograda je bila skladno uklopljena u teren i obojena jednolično crno da podseća na liveno gvožđe, međutim, nikakav kozmetički napor nije mogao da prikrije debljinu metala ili njenu visinu od dvanaest stopa.
     "Ne sećam se ni da je ograda bila projektovana", reče Eli. "Izgleda mi kao da su ovo mesto pretvorili u tvrđavu."
     Grant pogleda na sat. "Sigurno ćemo pitati zašto je tako", reče on. "Obilazak počinje za dvadeset minuta."









KADA SU DINOSAURUSI VLADALI ZEMLJOM
     Sastali su se u zgradi za posetioce: dva sprata visokoj, svoj u staklu sa izloženim crnim anodizovanim gredama i osloncima. Grant je smatrao da je nesumnjivo visokotehnološka.
     Malom predavaonicom dominirao je robot Tyrannosaurus rex, koji je preteći visio iznad ulaza u izložbeni prostor označen KADA SU DINOSAURUSI VLADALI ZEMLJOM. Nešto dalje bili su drugi displeji: ŠTA JE DINOSAURUS? i SVET MEZOZOIKA. Ali eksponati nisu bili završeni; svuda po podu bilo je žica i kablova. Đenaro se popeo na pozornicu i razgovarao sa Grantom, Eli i Malkolmom; glas mu je neznatno odjekivao u prostoriji.
     Hamond je sedeo u pozadini; prekrstio je ruke na grudima.
     "Uskoro polazimo u obilazak objekata", reče Đenaro. "Siguran sam da će nam gospodin Hamond i njegovo osoblje pokazati sve u najboljem svetlu. Pre nego što pođemo, želeo bih da vam ukratko objasnim zašto smo ovde i kakvu odluku treba da donesem pre nego što odemo. U suštini, kao što ste već shvatili, ovo je ostrvo na kome je dinosaurusima dobijenim genetičkim inženjeringom dopušteno da se kreću u prirodnoj sredini nalik na park, obrazujući turističku atrakciju. Atrakcija još nije otvorena za turiste, ali biće ove godine.
     "Moje pitanje za vas je jednostavno. Da li je ovo ostrvo bezbedno? Da li je bezbedno za posetioce, i da li je bezbedno držati dinosauruse?"
     Đenaro je ugasio svetla. "Postoje dva različita dokaza koja moramo da uzmemo u obzir. Prvo, postoji identifikacija ranije nepoznatog dinosaurusa na kopnu Kostarike. Za ovog dinosaurusa zna se samo na osnovu jednog njegovog dela. Pronađen je jula ove godine, pošto je najverovatnije ugrizao jednu američku devojčicu na plaži. Doktor Grant vam može kasnije ispričati nešto više o tome. Zamolio sam da nam originalni deo, koji se nalazi u jednoj laboratoriji u Njujorku, dostave avionom ovamo da bismo ga na licu mesta mogu ispitati. U međuvremenu, postoji i drugi dokaz.
     Kostarika ima odličnu medicinsku službu, koja vodi sve vrste podataka. Počevši od marta, postoje izveštaji da gušteri ujedaju bebe u kolevkama - a takođe, mogao bih da dodam, da grizu starce koji hrču u snu. Postoje sporadični izveštaji o ovim ujedima guštera u obalnim selima od Ismalije do Puntarenasa. Posle marta, više nije bilo izveštaja o ujedima guštera. Međutim, imam ovaj grafikon Javne zdravstvene slučbe iz San Hozea o smrtnosti beba u gradovima na zapadnoj obali, ranije ove godine. Skrećem vam pažnju na dve osobine ovog grafikona", reče Đenaro. "Prvo, smrtnost beba je mala u januaru i februaru, onda skače u martu, pa je opet niska u aprilu. Ali od maja nadalje, visoka je, sve do jula, meseca kada je mala amerikanka ugrižena. Javna zdravstvena služba oseća da danas nešto utiče na smrtnost beba, što radnici u obalnim selima ne prijavljuju. Druga osobina je zbunjujuća dvonedeljna pikovitost, koja kao da sugeriše da postoji neki alternativni fenomen."
     Svetla su se opet upalila. "U redu", reče Đenaro. "To je dokaz koji želim da rasvetlim. A sad, ima li nekih..."
     "Možemo da sebi uštedimo dosta truda", reče Malkolm. "Odmah ću vam to objasniti."
     "Da?" upita Đenaro.
     "Da", reče Malkolm. "Prvo i prvo, životinje su vrlo verovatno otišle sa ostrva."
     "Do kurca", zareža Hamond iz pozadine.
     "I drugo, grafikon Javne zdravstvene službe gotovo sigurno nema nikakve veze sa bilo kojim životinjama koje su pobegle."
     Grant upita: "Otkud znate?"
     "Primetićete da grafikon alternativno pokazuje visoke i niske pikove", reče Malkolm. "To je karakteristika mnogih složenih sistema. Na primer, voda koja kaplje iz slavine. Ako okrenete slavinu samo malo, dobićete stalno kap, kap, kap. Ali ako otvorite još malo, tako da stvorite malu turbulenciju toka, onda dobijete čas velike, čas male kapi. Kap kap... kap kap... tako. Možete i sami da probate. Turbulencija stvara naizmeničnost - to je njena karakteristika. A ovakav naizmeničan grafikon dobićete za širenje bilo koje nove bolesti u jednoj zajednici."
     "Ali zašto kažete da nije izazvana dinosaurusima koji su pobegli?" upita Grant.
     "Zato što je karakteristika nelinearna", reče Malkolm. "Bile bi potrebne stotine pobeglih dinosaurusa da je prouzrokuju. A ne mislim da su stotine dinosaurusa pobegle. Tako da zaključujem da je u pitanju neki drugi fenomen, neki novi varijetet grira, uzrokuje fluktuacije koje vidite na grafikonu."
     Đenaro upita: "Ali mislite da su dinosaurusi pobegli?"
     "Verovatno jesu."
     "Zašto?"
     "Zbog onoga što ovde pokušavate. Vidite, ovo ostrvo predstavlja pokušaj da se ponovo stvori jedna životna sredina iz prošlosti. Da se napravi izolovani svet u kome će se istrebljena stvorenja slobodno kretati. Je l' tako?"
     "Jeste."
     "Ali s moje tačke gledišta, takav poduhvat je nemoguć. Matematika toga je tako očigledna da ne mora ni da se računa. To je kao da pitate da li ćete na milion dolara prihoda morati da platite porez. Za to ne treba da vadite digitron da sračunate. Znate da dugujete porez. A, slično, ja sasvim sigurno znam da čovek ne može na ovakav način uspešno da duplicira prirodu, ili da se nada da će moći da je izoluje."
     "A zašto ne? Najzad, postoje zoološki..."
     "Zoološki vrtovi ponovo ne stvaraju prirodu", reče Malkolm. "Budimo jasni. Zoološki vrtovi uzimaju postojeću prirodu i jako malo je modifikuju da stvore ograđeni prostor za držanje životinja. Čak i te minimalne modifikacije često ne uspevaju. Životinje neprestano beže. Međutim, zoološki vrt nije model ovog parka. Ovaj park pokušava nešto mnogo ambicioznije od toga. Nešto sličnije pravljenju svemirske stanice na Zemlji."
     Đenaro odmahnu glavom. "Ne razumem."
     "Pa, jako je prosto. Osim vazduha, koji slobodno teče, planirano je da sve ostalo bude izolovano. Ništa ne ulazi, ništa ne izlazi. Životinje koje se ovde drže nikad se neće pomešati sa većim ekosistemima Zemlje. One nikad neće pobeći."
     "I nikada nisu", frknu Hamond.
     "Takva izolacija je nemoguća", ravnodušno reče Malkolm. "To je prosto nemoguće izvesti."
     "Moguće je. Sve vreme se to radi."
     "Izvinite", reče Malkolm. "Ali nemate pojma o onome o čemu govorite."
     "Ti mali arogantni šmrkavče", reče Hamond. Ustao je i izašao iz prostorije.
     "Gospodo, gospodo", reče Đenaro.
     "Žao mi je", reče Malkolm, "Ali poenta ostaje. Ono što nazivamo 'prirodom' u stvari je složen sistem daleko suptilniji nego što smo to spremni da prihvatimo. Mi pravimo uprošćen lik prirode, a onda ga zapetljavamo. Ja nisam borac za očuvanje životne sredine, ali morate da razumete ono što ne razumete. Koliko puta treba to treba da bude istaknuto? Koliko dokaza moramo da vidimo? Sagradimo asuansku branu i tvrdimo da će oživeti deltu Nila. Umesto toga, ona uništi plodnu deltu Nila, proizvede parazitsko zagađenje i razori ekonomiju Egipta. Sagradimo..."
     "Oprostite", reče Đenaro. "Ali mislim da čujem helikopter. To je verovatno uzorak za doktora Granta." Pošao je iz sobe. Svi su ga sledili.
     U podnožju planine, Đenaro je vrištao preko zvuka helikoptera. Na vratu iskočile su mu vene. "Šta ste uradili? Koga ste pozvali?"
     "Hajde, vidi", reče Hamond, uspravljajući se. "Moramo nešto da raščistimo..."
     "Ne", reče Đenaro. "Ne, vi morate nešto da shvatite. Ovo nije nedeljna ekskurzija..."
     "Ovo je moje ostrvo", reče Hamond, "i mogu da pozovem koga god hoću."
     "Ovo je ozbiljna istraga po pitanju vašeg ostrva, jer se investitori brinu da se nije izmaklo kontroli. Mi mislimo da je ovo jako opasno mesto i..."
     "Nećeš me zatvoriti, Donalde..."
     "Hoću, ako budem morao..."
     "Ovo je bezbedno mesto", reče Hamond, "bez obzira šta taj prokleti matematičar kaže..."
     "To nije..."
     "A ja ću demonstrirati njegovu bezbednost..."
     "A ja želim da ih smesta vratite u helikopter", reče Đenaro.
     "Ne mogu", reče Hamond; upirao je prstom u oblake. "Već odlazi." I, zaista, zvuk rotora se gubio.
     "Boga mu", reče Đenaro, "zar ne vidite da bespotrebno rizikujete..."
     "Ah, ah", reče Hamond. "Da nastavimo ovo kasnije. Ne želim da uznemiravam decu."
     Grant se okrenuo i ugledao Eda Redžisa kako nizbrdo vodi dvoje dece: dečaka sa naočarima od nekih jedanaest godina i devojčicu nekoliko godina mlađu, od možda nekih sedam ili osam godina. Plavu kosu sakupila je ispod bejzbol kape Metsa, a preko ramena prebacila je rukavicu za bejzbol. Dvoje klinaca žustro se spuštalo stazom koja je vodila sa heliporta i zaustavilo na određenoj udaljenosti od Đenara i Hamonda.
     Dubokim šapatom Đenaro reče: "Hriste."
     "Hajde, smiri se", reče Hamond. "Njihovi roditelji se razvode, a ja želim da se zabave ovde za vikend."
     Devojčica je ispitivački mahnula.
     "Ćao, deda", rekla je. "Stigli smo."









OBILAZAK
     Tim Marfi smesta je uvideo da nešto nije u redu. Njegov deda bio je usred prepirke sa mlađim čovekom crvenog lica preko puta njega. A ostali odrasli, koji su stajali iza, delovali su zbunjeno i kao da im je neprijatno. Aleksis je, takođe, osetila napetost, jer se povukla i bacala lopticu u vazduh. Morao je da je gurne: "Ajde, Leksi."
     "Idi sam, Tim."
     "Ne budi crv", reče on.
     Leksi je netremice gledala u njega, ali Ed Redžis veselo reče: "Upoznaću vas sa svima, a onda možemo da krenemo u obilazak."
     "Moram da idem", reče Leksi.
     "Prvo ćemo da se upoznamo", reče Ed Redžis.
     "Ne, moram da idem."
     Ali Ed Redžis ih je već predstavljao. Prvo dedi, koji ih je oboje poljubio, a onda i čoveku sa kojim se svađao. Ovaj čovek bio je mišićav i zvao se Đenaro. Ostatak predstavljanja Timu se rasplinuo. Bila je tu plavuša u šorcu i čovek sa bradom koji je nosio farmerke i havajsku košulju. Delovao je kao neko ko život provodi napolju. Onda debeljko sa koledža koji je imao neke veze s kompjutereima i konačno mršavko u crnom koji se nije rukovao, već je samo klimnuo glavom. Tim je pokušavao da sabere utiske i gledao je u plavušine noge, kada je iznenada shvatio da zna čoveka sa bradom.
     "Usta su ti otvorena", reče Leksi.
     Tim reče: "Znam ga."
     "Oh, naravno. Sad ste se upoznali."
     "Ne", reče Tim. "Imam njegovu knjigu."
     Čovek s bradom reče: "Koju knjigu, Time?"
     "Izgubljeni svet dinosaurusa", reče Tim.
     Aleksis se zasmejulji. "Tata kaže da Tim ima dinosaurusa u glavi", reče ona.
     Tim jedva da ju je i čuo. Razmišljao je o tome šta zna o Alanu Grantu. Alan Grant je jedan od glavnih zastupnika teorije da su dinosaurusi toplokrvni. Mnogo je kopao na mestu zvanom Brdo Jaja u Montani, koje je bilo čuveno po tome što je tamo pronađeno jako mnogo jaja dinosaurusa. Profesor Grant otkrio je većinu jaja dinosaurusa koja su uopšte pronađena. Takođe je dobar ilustrator i crtao je slike za sopstvene knjige.
     "Dinosaurusi u glavi?" reče bradonja. "Da. U stvari, i ja imam isti problem."
     "Tata kaže da su dinosaurusi stvarno glupavi", reče Leksi. "On kaže da bi Tim trebalo da iziđe na vazduh i više se bavi sportom."
     Timu je bilo neprijatno. "Mislio sam da moraš da ideš", reče on.
     "Samo trenutak", reče ona.
     "Mislio sam da baš žuriš."
     "Zar na misliš, Timoti, da ja to bolje znam", reče ona i stavi ruke na kukove, oponašajući najiritirajući majčin stav.
     "Da vam kažem nešto", reče Ed Redžis. "Zašto ne bismo svi zajedno pošli do centra za posetioce, pa da krenemo u obilazk." Svi su krenuli. Tim je čuo kako Đenaro šapuće njegovom dedi: "Ubiću vas zbog ovoga", a onda je Tim podigao pogled i video da doktor Grant hoda ukorak s njim.
     "Koliko imaš godina, Time?"
     "Jedanaest."
     "A koliko dugo te zanimaju dinosaurusi?" upita Grant.
     Tim proguta knedlu. "Neko vreme", reče on. Osećao je nervozu u razgovoru s doktorom Grantom. "Idemo ponekad u muzeje, kad nagovorim porodicu na to. Mog oca."
     "Tvog oca to baš i ne zanima?"
     Tim klimnu i ispriča Grantu o poslednjem odlasku njegove porodice u Muzej istorije prirode. Njegov otac pogledao je skelet i rekao: "Veliki je."
     Tim je rekao: "Ne, tata, taj ja srednje veličine, kamptosaurus."
     "Ah, na znam. Meni deluje da je veliki."
     "Čak nije ni potpuno odrastao, tata."
     Njegov otac žmirnu prema skeletu. "Šta je to, jura?"
     "Ma jok, nije. Kreda."
     "Kreda? Kakva je razlika između krede i jure?"
     "Samo oko sto miliona godina", reče Tim.
     "Kreda je starija?"
     "Ne, tata, jura je starija."
     "E, pa", reče njegov otac, koraknuvši unazad, "meni deluje prokleto veliki." I onda se okrenuo prema Timu da se ovaj složi. Tim je znao da je bolje složiti se s ocem, tako da je samo promrmljao nešto. A onda su otišli do sledećeg eksponata.
     Tim je stajao ispred jednog skeleta - Tyrannosaurus rexa, najmoćnijeg grabežljivca za koga je Zemlja znala - za dugo vremena. Konačno, njegov otac reče: "Šta to gledaš?"
     "Brojim pršljenove", reče Tim.
     "Pršljenove?"
     "U kičmi."
     "Znam šta su pršljenovi", ljutito reče njegov otac. Stajao je tamo još neko vreme, a onda rekao: "Zašto ih brojiš?"
     "Mislim da su pogrešili. Tiranosaurus bi trebalo da ima trideset sedam pršljenova u repu. Ovaj ima više."
     "Hoćeš da mi kažeš", reče njegov otac, "da Muzej istorije prirode ima pogrešan skelet? Ne mogu da verujem."
     "Pogrešan je", reče Tim.
     "To je jako čudno, sine", reče on; stavio mu je ruku na rame i sisnuo ga. "Znaš koliko pršljenova treba da bude u tom repu. Ništa slično nikad nisam video. Ti zaista imaš dinosauruse u glavi."
     A onda je njegov otac rekao da bi želeo da stigne na drugu polovinu meča Metsa na TV-u, a Leksi je rekla da bi i ona, tako da su otišli iz muzeja. A Tim nije video nijednog drugog dinosaurusa, zbog čega su prevashodno i došli. Ali takva je bila situacija u njegovoj porodici.
     Kakva je situacija pre bila u njegovoj porodici, Tim se ispravio. Sad kad se otac razvodi od majke, stvari će verovatno biti drugačije. Njegov otac već se odselio i, iako je to u početku smatrao čudnim, Timu se to svidelo. Mislio je da njegova mama ima momka, ali nije bio siguran, a naravno to nikad na bi pomenuo Leksi. Leksi se slamalo srce zbog odvojenosti od oca, i u poslednjih nekoliko nedelja postala je tako mrzovoljna..."
     "Je li to bio 5027?" upita Grant.
     "Oprostite?" reče Tim.
     "Tiranosaurus u muzeju. Je li to bio 5027?"
     "Da", reče Tim. "Otkud znate?"
     Grant se nasmešio. "Godinama govore da će ga srediti. Međutim, sad se to možda nikada neće dogoditi."
     "Zašto to?"
     "Zbog onoga što se događa ovde", reče Grant, "na ostrvu tvoga dede."
     Tim odmahnu glavom. Nije razumeo o čemu Grant govori. "Moja mama kaže da je to samo odmaralište, znate, sa plivanjem i tenisom."
     "Ne baš", reče Grant. "Objasniću ti dok budemo išli."
     Sad sam i prokleti bejbi-siter, nezadovoljno pomisli Ed Redžis; lupkao je nogom dok je čekao u centru za posetioce. To mu je starac rekao: Pazi mi na decu kao soko; ti si odgovoran za njih ovog vikenda.
     Edu Redžisu to se uopšte nije sviđalo. Osećao se degradirano. On nije prokleti bejbi-siter. A, kad smo već kod toga, nije bio ni prokleti turistički vodič, čak ni za VIP-ove. On je bio glavešina odnosa sa javnošću Jurskog parka i morao je mnogo toga da pripremi do otvaranja, za godinu dana. Samo koordinacija sa istorodnim preduzećima u San Francisku i Londonu, kao i agencijama u Njujorku i Tokiju, bio je posao koji zahteva puno radno vreme - naročito zbog toga što agencijama još nije bilo moguće da se kaže kakva je priroda odmarališta. Sva preduzeća projektovala su reklamne kampanje, ništa posebno, i bila su nezadovoljna. Bilo im je potrebno ohrabrenje da urade najbolje što mogu. Nije mogao da traći vreme vodeći naučnike u obilaske.
     Međutim, to je bio problem sa karijerom u odnosima sa javnošću - niko u tebi ne vidi profesionalca. Redžis je prošlih sedam meseci dolazio ovde dole na ostrvo i sa ostrva, a još su mu uvaljivali čudne poslove. Kao što je ona epizoda iz januara. Harding je trebalo to da sredi. Harding, ili Ovens, predradnik. Umesto toga, svalilo se na Eda Redžisa. Šta je on znao o zbrinjavanju nekog bolesnog radnika? A sad je prokleti turistički vodič i bejbi-siter. Okrenuo se i izbrojao glave. I dalje jedna fali.
     A onda, u pozadini, ugledao je kako doktorka Satler izlazi iz kupatila.
     "U redu, narode, počnimo obilazak na drugom spratu."
     Tim je sa ostalima pratio gospodina Redžisa uz crne obešene stepenice do drugog sprata. Prošli su znak na kome je pisalo:

     JURSKI PARK
     ZATVORENO PODRUČJE
     SAMO ZA OVLAŠĆENO OSOBLJE
     IZA OVE TAČKE

     Tim je osetio uzbuđenje kada je video ovaj znak. Išli su hodnikom na drugom spratu. Jedan zid bio je od stakla i gledao je napolje na balkon sa palmama u izmaglici. Na drugom zidu bila su vrata sa šablonom ispisanim slovima, nalik na ulaze u kancelarije: NADZORNIK PARKA... GOSTINSKI SERVIS... DIREKTOR...
     Na pola hodnika stigli su do staklene pregrade obeležene jednim drugim znakom:

     Ispod je bilo još znakova:

     OPREZ
     TERATOGENE SUPSTANCE
     TRUDNE ŽENE NEKA IZBEGAVAJU
     IZLOŽENOST OVOM PODRUČJU

     OPASNOST
     KORIŠĆENJE RADIOAKTIVNIH IZOTOPA
     POTENCIJALNA KARCINOGENOST

     Tim je postajao sve uzbuđeniji. Teratogene supstance! Stvari za pravljenje čudovišta! Ushitio se i bio je razočaran kada je čuo Eda Redžisa: "Ne obraćejte pažnju na znake, oni su samo zbog pravnih razloga. Uveravam vas da je sve savršeno bezbedno." Poveo ih je kroz vrata. Sa druge strane nalazio se čuvar. Ed Redžis okrenuo se prema grupi.
     "Možda ste primetili da na ostrvu imamo minimum osoblja. Možemo da upravljamo ovim odmaralištem sa ukupno dvadeset ljudi. Naravno, kada budemo imali goste, biće ih više, ali u ovom trenutku samo ih je dvadeset. Ovo je naša kontrolna soba. Ceo park kontroliše se odavde."
     Zastali su ispred prozora i zapiljili se u zatamnjenu prostoriju koja je ličila na malu verziju Kontrole misije. Tu se nalazila providna vertikalna staklena mapa parka, a nasuprot nje bio je postavljen bedem svetlucavih kompjuterskih konzola. Neki od ekrana prikazivali su podatke, ali većina je pokazivala video prikaze pejzaža širom parka. Unutra su bila samo dva čoveka; stajali su i pričali.
     "Čovek sa leve strane je naš vodeći inženjer, Džon Arnold" - Redžis je pokazao na mršavog čoveka u košulji sa kratkim rukavima i sa mašnom, koji je pušio cigaru. - "a pored njega je naš nadzornik parka, gospodin Robert Maldun, čuveni beli lovac iz Najrobija." Maldun je bio čvornovat čovek u kaki odelu; naočare za sunce landarale su sa džepa na košulji. Bacio je pogled na grupu, kratko klimnuo i vratio pogled na ekrane kompjutera. "Siguran sam da biste želeli da vidite ovu prostoriju", reče Ed Redžis, "ali prvo da vidimo kako dobijamo DNK dinosaurusa."
     Znak na vratima govorio je EKSTRAKCIJE, a ona, kao i sva druga vrata u laboratorijskoj zgradi, otvarala su se sigurnosnom karticom. Ed Redžis je ubacio karticu u prorez, svetlost je zatreptala i vrata su se otvorila.
     Unutra, Tim je ugledao sobicu okupanu zelenim svetlom. Četiri tehničara u laboratorijskim mantilima netremice su posmatrali kroz dvocevne stereo mikroskope, ili su gledali likove na video ekranima visoke rezolucije. Soba je bila puna žutog kamenja. Kamenje se nalazilo na staklenim policama, u kartonskim kutijama, na velikim tacnama na izvlačenje. Svaki kamen imao je etiketu i bio je numerisan crnim mastilom.
     Redžis je predstavio Henrija Vua, vitkog čoveka koji je prevalio tridesetu. "Doktor Vu je naš vodeći genetičar. Pustiću ga da sam objasni šta ovde radimo."
     Henri Vu se nasmešio. "Barem ću da pokušam", reče on. "Genetika je malo komplikovana. Verovatno se pitate odakle potiče naša DNK dinosaurusa."
     "Padalo mi je na pamet" reče Grant.
     "U stvari", reče Vu, "postoje dva moguća izvora. Ako koristimo Lojovu tehniku ekstrakcije antitela ponekad možemo da dobijemo DNK direktno iz kostiju dinosaurusa."
     "Šta se dobija?" upita Grant.
     "Pa, najrastvorljivije belančevine ispare tokom fosilizacije, ali dvadeset procenata belančevina i dalje je moguće povratiti ako se kosti samelju i koristi Lojova procedura. Sam doktor Loj ju je koristio da dobije belančevine istrebljenih australijskih torbara, kao i krvne ćelije iz prastarih ljudskih ostataka. Njegova tehnika je tako prefinjena da može da se koristi sa pukih pedeset nanograma materijala. To je pedesetmilioniti deo grama."
     "I vi ste ovde prilagodili njegovu tehniku?" upita Grant.
     "Samo kao bekap", reče Vu. "Kao što možete da zamislite, dvadeset procenata prinosa nije dovoljno za naš posao. Potrebno nam je celokupno vlakno DNK dinosaurusa da bismo mogli da kloniramo. A dobijamo ga odavde." Podigao je jedan od žutih kamenova. "Iz ćilibara - fosilizovane smole od sokova preistorijskog drveća."
     Grant pogleda Eli, a onda Malkolma.
     "To je zaista jako pametno", reče Malkolm, klimajući glavom.
     "Ja i dalje ne razumem", priznao je Grant.
     "Sokovi drveća", objasnio je Vu, "često teku preko insekata i zarobljavaju ih. Insekti su onda savršeno očuvani unutar fosila. U ćilibaru mogu se naći svakolike vrste insekata - uključujući i insekte koji grizu i koji su sisali krv većih životinja."
     "Sisali krv", ponovi Grant. Usta su mu se razjapila. "Mislite, sisali krv dinosaurusa..."
     "Na sreću, da."
     "A onda su insekti sačuvani u ćilibaru..." Grant protrese glavom. "Nek' sam proklet - to bi moglo da upali."
     "Uveravam vas, to pali", reče Vu. Prišao je jednom mikroskopu, ispod koga je tehničar smestio delić ćilibara sa muvom. Na video monitoru posmatrali su kako on umeće kroz ćilibar dugačku iglu, pravo u toraks preistorijske muve.
     "Ako u ovom insektu ima tuđih krvnih ćelija, možda ćemo moći da ih izvadimo i dobijemo paleo-DNK, DNK izumrlog stvorenja. Naravno, nećemo biti sigurni sve dok ne izvadimo sve što je tamo, reprodukujemo i testiramo. To radimo već pet godina. To je dug, spor postupak - ali se isplatio.
     U stvari, DNK dinosaurusa nekako je lakše izdvojiti ovim postupkom nego DNK sisara. To je zbog toga što crvena krvna zrnca sisara nemaju jezgro, pa ni DNK u sebi. Da biste klonirali sisara, morate da nađete belo krvno zrnce, koje je daleko ređe od crvenog. Međutim, crvena krvna zrnca dinosaurusa imala su jezgro, baš kao kod savremenih ptica. To je jedna od mnogih indikacija da dinosaurusi uopšte nisu bili gmizavci. Oni su velike kožnate ptice."
     Tim je primetio da je doktor Grant i dalje bio sumnjičav, a da Denis Nedri, neuredni debeljko, deluje potpuno nezainteresovano, kao da već sve to zna. Nedri je nestrpljivo pogledavao prema sledećoj prostoriji.
     "Vidim da je gospodin Nedri zapazio sledeću fazu našeg posla", reče Vu. "Kako identifikujemo DNK koju smo izvadili. Za to koristimo moćne kompjutere."
     Prošli su kroz klizna vrata u prohladnu prostoriju. Čulo se glasno zujanje. Dva šest stopa visoka okrugla tornja stajala su u sredini sobe, a duž zidova bili su poređani do struka visoki sanduci od nerđajućeg čelika. "Ovo je naša visokotehnološka perionica", reče doktor Vu. "Sve ove kutije duž zidova su Hamači-Hudovi automatski sekvenceri gena. Njih gone, vrlo velikom brzinom, Krej XMP superkompjuteri, ovi tornjevi u središtu prostorije. U suštini, vi stojite usred neverovatno moćne genetičke fabrike."
     Postojalo je nekoliko monitora; svi su prebrzo radili tako da je bilo teško videti šta pokazuju. Vu pritiskom na dugme uspori jedan prikaz.

     "Ovde vidite stvarnu strukturu delića DNK dinosaurusa", reče Vu. "Primetićete da je sekvenca sačinjena od četiri osnovna sastojka - adenina, timina, guanina i citozina. Ova količina DNK verovatno sadrži instrukcije da se načini jedna jedina belančevina - recimo, jedan hormon ili jedan enzim. Ceo molekul DNK sadrži tri milijarde ovih baza. Ako svakog sekunda pogledamo jedan ovakav ekran, i to činimo osam sati dnevno, i dalje bi nam trebalo više od dve godine da pregledamo čitavo vlakno DNK. Toliko je veliko."
     Pokazao je na lik na ekranu. "Ovo je tipičan primer, zato što vidite da DNK ima grešku, ovde dole u liniji 1201. Zbog toga prvo moramo da je popravimo - ili, bolje rečeno, kompjuter to mora. On će iseći DNK, koristeći ono što nazivamo restrikcioni enzimima. Kompjuter će izabrati raznolike enzime koji bi mogli da obave posao.

     "Ovde je isti deo DNK, sa lociranim mestima restrikcionih enzima. Kao što vidite u liniji 1201, dva enzima mogu se seći sa svake strane uništene tačke. Obično prepuštamo da kompjuter izabere koji će da upotrebi. Međutim, takođe moramo da znamo koji par baza treba da umetnemo da popravimo oštećenje. Za to moramo da poređamo različite isečene deliće, ovako."

     "Sada nalazimo delić DNK koji premošćava oštećeno područje i kaže nam šta nedostaje. Kao što vidite, mi to možemo da pronađemo i nastavimo dalje i izvršimo popravku. Tamne pruge koje vidite su restrikcioni delići - male sekcije DNK dinosaurusa, koje su enzimi razbili, a koji su zatim analizirani. Kompjuter ih sada kombinuje, tragajući za sekcijom koda koja može da izvrši premošćavanje. To pomalo nalikuje na slaganje slagalice. Kompjuter to radi jako brzo."

     "A ovde je korigovano vlakno DNK, popravljeno od strane kompjutera. Operacija kojoj ste bili svedoci trajala bi mesecima u običnoj laboratoriji, ali mi to za nekoliko sekundi možemo da obavimo."
     "Znači, vi radite sa celim vlaknom DNK?" upita Grant.
     "O, ne", reče Vu. "To je nemoguće. Prešli smo dug put od šezdesetih kada bi cela laboratorija godinama dekodirala ovakav ekran. Sad je kompjuterima za to potrebno par sati. Ali, čak i tako, molekul DNK je prevelik. Mi gledamo samo sekcije vlakna koje se razlikuju od životinje do životinje, ili od savremene DNK. Samo nekoliko procenata nukleotida razlikuje se od jedne vrste do druge. To je ono što mi analiziramo, a i to je veliki posao."
     Denis Nedri je zevnuo. On je odavno zaključio da Ingen mora da radi nešto slično. Par godina ranije, kada je Ingen unajmio Nedrija da isprojektuje kontrolni sistem parka, jedan od polaznih projektnih parametara je bio zahtev za smeštaj 3 x 10 na 9 podataka. Nedri je naprosto pretpostavio da je to greška i pozvao je Palo Alto da to potvrdi. Međutim, rekli su mu da je specifikacija tačna. Tri milijarde polja.
     Nedri je radio na mnogim velikim sistemima. On je postao ime na polju postavljanja telefonskih komunikacija sa celim svetom za multinacionalne kompanije. Često su ti sistemi imali milione podataka. Na to je bio navikao. Ali Ingen je želeo nešto mnogo veće...
     Zbunjen, Nedri je otišao u Simboliks, blizu M.I.T. kampusa u Kembridžu, da vidi Barnija Felouza. "Kakva baza podataka može da sadrži tri milijarde podataka, Barni?"
     "Greška", nasmeja se Barni. "Ima jedna ili dve nule viška."
     "Nije greška. Proverio sam. To je ono što hoću."
     "Ali to je ludo", reče Barni. To ne može da radi. Čak i sa najbržim procesorima i zaslepljujuće brzim algoritmima, pretraživanje bi ipak trajalo danima. Možda nedeljama."
     "Aha", reče Nedri. "Znam. Srećom, od mene ne traže da uradim algoritme. Treba samo da rezervišem kapacitete i memoriju za ceo sistem. Ali ipak... čemu ta baza može da posluži?"
     Barni se namršti. "Radiš pod ND-om?"
     "Da", reče Nedri. Veći deo njegovih poslova zahtevao je nondisclosure agreement.
     "Možeš li mi nešto reći?"
     "To je bioinženjersko preduzeće."
     "Bioinženjersko", reče Barni. "E, pa, onda je to očigledno..."
     "Šta to?"
     "Molekul DNK."
     "Ma, hajde", reče Nedri. "Ko bi analizirao molekul DNK?" Znao je da biolozi pričaju o Projektu ljudskog genoma, analizi kompletnog vlakna ljudske DNK. Ali za to bi bilo potrebno deset godina usklađenog rada laboratorija širom sveta. Bio je to ogroman poduhvat, velik kao projekat Menhetn, koji je doveo do atomske bombe. "Ovo je privatna kompanija", reče Nedri.
     "Sa tri milijarde podataka", reče Barni. "Ne znam šta bi drugo moglo da bude. Možda su optimistični prilikom projektovanja svog sistema."
     "Vrlo optimistični", reče Barni.
     "Ili možda samo analiziraju deliće DNK, ali imaju algoritme sa pojačavanjem RAM-a."
     To je imalo više smisla. Određene tehnike pretraživanja baza podataka jedu dosta memorije.
     "Znaš li ko im je radio algoritme?"
     "Ne", reče Nedri. "Ova kompanija je jako tajanstvena."
     "E, pa, pretpostavljam da rade nešto u vezi DNK", reče Barni. "Koji je sistem?"
     "Multi-XMP."
     "Multi-XMP? Misliš više od jednog Kreja? Auu." Barni se sad mrštio, ponovo razmatrajući to. "Možeš li mi još nešto reći?"
     "Žao mi je", reče Nedri. "Ne mogu." I onda se vratio kući i isprojektovao kontrolni sistem. Njemu i njegovom programskom timu trebalo je za to više od godinu dana, a bilo mu je posebno teško jer kompanija nije htela da mu kaže čak ni čemu bi podsistemi služili. Instrukcije su bile jednostavne: "Projektujte modul za čuvanje podataka", ili "Projektujte modul za vizuelno prikazivanje." Dali bi mu projektne parametre, ali ne i detalje u vezi korišćenja. Radio je u mraku. A sad kad je sistem bio podignut i kad je radio, nije ga iznenadilo saznanje da ima bagova. Šta su drugo očekivali? A onda su ga panično uputili ovde dole, besni i uznemireni zbog 'njegovih' bagova. Bilo je mučno, pomisli Nedri.
     Nedri se okrenuo grupi u trenutku kada je Grant upitao: "A kad jednom kompjuter proanalizira DNK, kako znate koju je životinju dekodirao?"
     "Imamo dva postupka", reče Vu. "Prvi je filogenetičko kartiranje. DNK se razvija vremenom, kao i sve ostalo u jednom organizmu - šake, stopala ili bilo koje drugo fizičko obeležje. Tako da možemo da uzmemo nepoznat delić DNK i grubo odredimo, uz pomoć kompjutera, gde mu je mesto u evolucionom nizu. To troši puno vremena, ali može da se uradi."
     "A drugi način?"
     Vu sleže ramenima. "Prosto ga odgajimo i vidimo šta ispadne", reče on. "Tako obično radimo. Pokazaću vam kako to ispadne."
     Tim je bio sve nestrpljiviji kako se obilazak produžavao. Voleo je tehniku, ali, čak i tako, gubio je zanimanje. Prišli su sledećim vratima na kojima je pisalo OPLODNJA. Doktor Vu je otključao vrata sigurnosnom karticom i oni uđoše.
     Tim je video još jednu prostoriju sa tehničarima koji su radili oko mikroskopa. U pozadini bio je deo potpuno osvetljen ultraljubičastim svetlom. Doktor Vu je objasnio da njihov rad sa DNK zahteva prekidanje ćelijske mitoze u tačno određenom trenutku i zato ovde čuvaju neke od najsmrtonosnijih otrova na svetu. "Helotoksini, kolhikinoidi, beta-alkaloidi", reče on, pokazujući ka redu špriceva postavljenih ispred UV svetlosti. "Ubijaju svako živo biće za sekundu-dve."
     Tim bi voleo da sazna više o otrovima, ali doktor Vu je davio o korišćenju neoplođenog jajašca krokodila i zameni DNK; a onda ja profesor Grant postavljao neka složena pitanja. Na jednoj strani sobe bili su veliki tankovi sa natpisom TEČNI N2. Bili su tu i veliki zamrzivači u koje je moguće ući, sa policama punim zamrznutih embriona, od kojih je svaki bio smešten u majušni omotač od staniola.
     Leksi je bilo dosadno. Nedri je zevao. Čak i doktorki Satler je popuštalo zanimanje. Tim je bio umoran od gledanja ovih složenih laboratorija. Želeo je da vidi dinosauruse.
     Ispred sledeće prostorije stajao je natpis IZLEGANJE. "Unutra je pomalo toplo i vlažno", reče doktor Vu. "Održavamo je na devedeset pet stepeni Farenhajta i relativnoj vlažnosti od sto procenata. Takođe održavamo višu koncentraciju O2. Dostiže i trideset tri procenata."
     "Jurska atmosfera", reče Grant.
     "Da. Barem mi tako smatramo. Ako osetite slabost, slobodno mi recite."
     Doktor Vu je ubacio sigurnosnu karticu u prorez i spoljna vrata se otvoriše uz šuštanje. "Samo da vas podsetim: ne dirajte ništa u ovoj prostoriji. Neka jaja propuštaju ulja iz kože. I pazite glave. Senzori se neprestano kreću."
     Otvorio je unutrašnja vrata prostorije za izleganje i oni uđoše. Tim se suočio sa izuzetno velikom prostorijom, okupanom duboko infracrvenim svetlom. Jajašca su ležala na dugačkim stolovima; njihovi bledi obrisi bili su zamagljeni šuštavom niskom izmaglicom koja je prekrivala stolove. Sva jaja su se blago pokretala, ljuljajući se.
     "Jaja gmizavaca sadrže veliku količinu žumanca, ali bez imalo vode. Embrioni moraju da uzimaju vodu iz okolnog okruženja. Stoga izmaglica."
     Doktor Vu je objasnio da se na svakom stolu nalazi 150 jaja i da ona predstavljaju novu partiju izvadaka DNK. Partije se prepoznaju po brojevima na svakom stolu: STEG-458/2 ili TRIC-390/4. Do struka u izmaglici, radnici u prostoriji za izleganje kretali su se od jednog jajeta do drugog, uranjali ruke u izmaglicu, svakog sata okretali jaja i proveravali temperaturu termičkim senzorima. Prostoriju su nadzirale nadnete TV kamere i senzori pokreta. Nadneti termički senzori pomerali su se od jednog jajeta do drugog, dodirivali svako savitljivim štapićem, pištali, a zatim nastavljali dalje.
     "U ovom odgajalištu stvorili smo više od tuce grupa izvadaka, što nam daje ukupno dve stotine trideset osam životinja. Procenat opstanka nam je negde nula zapeta četiri, što, prirodno, želimo da popravimo. Ali po kompjuterskoj analizi radimo sa nekih pet stotina promenljivih: sto dvadeset iz okruženja, drugih dve stotine unutar-jajčanih, a ostatak je iz samog genetičkog materijala. Naša jaja su plastična. Embrioni se mehanički ubacuju, a zatim ovde odgajaju."
     "A koliko dugo im treba da odrastu?"
     "Dinosaurusi brzo rastu i dostižu punu veličinu za dve do četiri godine. Tako da sad u parku imamo jedan broj odraslih životinja."
     "Šta ovi brojevi znače?"
     "Ove šifre", reče Vu, "označavaju različite partije izvadaka DNK. Prva četiri slova su znak koja se životinja odgaja. Ovde, to TRIC znači Triceratops. A STEG znači Stegosaurus, i tako dalje."
     "A ovaj ovde sto?" upita Grant.
     Na šifri je pisalo XXXX-0001/1. Ispod je bilo nažvrljano 'Verovatno kelu'.
     "To je nova partija DNK", reče Vu. "Ne znamo šta će se tačno izleći. Kada prvi put radimo neku ekstrakciju, ne znamo koja će životinja biti. Vidite da je označen 'Verovatno kelu', tako da će to najverovatnije biti kelurosaurus. Mali biljožder, ako se dobro sećam. Teško mi je da pratim imena. Do sada je poznato oko tri stotine vrsta dinosaurusa."
     "Tri stotine četrdeset sedam", reče Tim.
     Grant se nasmeši, a onda reče: "Da li se sad nešto izleže?"
     "U ovom trenutku, ne. Period inkubacije varira od jedne do druge životinje, ali uglavnom traje oko dva meseca. Pokušavamo da vremenski razmaknemo izleganje, da radnicima smanjimo posao na odgajanju. Možete da zamislite kako je to kad se sto pedeset životinja rode u periodu od nekoliko dana - iako, naravno, većina ne preživi. U stvari, ovi X-ovi dospevaju uskoro. Još neko pitanje? Ne? Onda da pođemo do uzgajališta, gde su novorođeni."
     Bila je to kružna prostorija, sva u belom. U njoj su se nalazili inkubatori kakvi se koriste u bolničkim dečjim sobama, ali u ovom trenutku bili su prazni. Krpice i igračke bile su razbacane po podu. Mlada žena u belom mantilu sedela je na podu, leđima okrenuta njima.
     "Šta imaš danas ovde, Keti?" upita doktor Vu.
     "Ne mnogo", reče ona. "Samo bebu raptora."
     "Hajde da pogledamo."
     "Žena je ustala i sklonila se u stranu. Tim je čuo kako Nedri kaže: "Liči na guštera."
     Životinja na podu bila je dugačka oko stope i po - veličine malog majmuna. Bila je tamnožuta sa smeđim prugama, nalik na tigrove. Imala je glavu guštera i dugačku njušku, ali je stajala uspravno na jakim stražnjim nogama i balansirala debelim pravim repom. Njene manje prednje noge mahale su u vazduhu. Naherila je glavu na jednu stranu i piljila u posetioce koji su je gledali.
     "Velociraptor", reče Alan Grant, prigušenim glasom.
     "Velociraptor mongoliensis", reče Vu i klimnu glavom. "Grabljivac. Ovaj je star samo šest nedelja."
     "Upravo sam iskopavao raptora", reče Grant, dok se saginjao da bolje pogleda. U istom trenu mali gušter je odskočio i preleteo preko Grantove glave u Timove ruke.
     "Hej!"
     "Mogu da skaču", reče Vu. "Bebe mogu da skaču. A i odrasli, kad smo već kod toga."
     Tim je uhvatio velociraptora i pribio ga uz sebe. Životinja nije bila teška, funtu ili dve. Koža joj je bila topla i putpuno suva. Glavica joj je bila nekoliko palaca od Timovog lica. Tamne biserkaste oči netremice su ga gledale. Mali rašljasti jezik uletao je i izletao iz usta.
     "Hoće li me povrediti?"
     "Ne. Prijateljski je raspoložena."
     "Jeste li sigurni u to?" upita Đenaro, zabrinutog izgleda.
     "Oh, sasvim sam siguran", reče Vu. "Barem dok još malo ne poodraste. Ali, u svakom slučaju, bebe nemaju zube, čak ni jajčane zube."
     "Jajčane zube?" upita Nedri.
     "Većina dinosaurusa rađa se sa jajčanim zubima - roščićima na vrhu nosa, nalik na rog nosoroga, koji im pomažu da iziđu iz jaja. Ali raptori ne. Oni probiju rupu u jajetu zašiljenom njuškom, a onda negovatelji moraju da im pomognu da iziđu."
     "Morate da im pomažete da iziđu", reče Grant; odmahnuo je glavom. "Šta se dešava u divljini?"
     "U divljini?"
     "Kada se razmnožavaju u divljini", reče Grant. "Kada polažu leglo."
     "Oh, oni to ne mogu", reče Vu. "Nijedna naša životinja nije sposobna da se razmnožava. Zato i imamo uzgajalište. To je jedini način da se zamene životinje Jurskog parka."
     "Zašto životinje ne mogu da se razmnožavuju?"
     "E, pa, kao što možete da pretpostavite, važno je da one ne mogu da se razmnožavaju", reče Vu. "A kad god se sretnemo sa nečim kritičnim, kao što je ovo, projektujemo redundantne sisteme. To jest, uvek pripremimo barem dve kontrolne procedure. U ovom slučaju, postoje dva nezavisna razloga zašto životinje ne mogu da se razmnožavaju. Prvo i prvo, sterilne su, jer ih ozračujemo rendgenskim zracima."
     "A drugi razlog?"
     "Sve životinje u Jurskom parku su ženke", reče Vu, zadovoljno se osmehujući.
     Malkolm reče: "Želeo bih neka razjašnjenja u vezi s ovim, zato što mi se čini da je zračenje krcato nepouzdanošću. Doza zračenja može biti pogrešna, ili usmerena na pogrešno anatomsko područje životinje..."
     "Sve je to tačno", reče Vu. "Ali mi smo sasvim sigurni da uništavamo gonadno tkivo."
     "A to što su sve ženke", reče Malkolm, "je li to provereno? Da li iko izlazi i, ah, diže suknjice dinosaurusima da pogleda? Mislim, kako uopšte neko određuje pol dinosaurusima?"
     "Polni organi variraju kod raznih vrsta. Kod nekih je to lakše, kod drugih suptilnije. Ali, da odgovorim na vaše pitanje. Razlog zbog koga znamo da su sve životinje ženke je taj što ih bukvalno takve pravimo: kontrolišemo njihove hromozome i kontrolišemo unutar-jajčano razvojno okruženje. Sa stanovišta bioinženjeringa, ženke je lakše razmnnožavati. Mi svi počnjemo život kao ženke. Potrebni su neki dodatni efekti - kao jedan hormon u pravom trenutku razvoja - da bi se embrion koji raste preobratio u mužjaka. Međutim, ako je ostavljen sam sebi, embrion će po prirodi postati ženka. Tako da su sve naše životinje ženke. Mi se trudimo da se prema nekima odnosimo kao preme mužjacima - kao prema tiranosaurusu reksu; svi mu se obraćamo sa 'on' - međutim, u suštini, svi su oni ženke. I, verujte mi, ne mogu da se razmnožavaju."
     Mali velociraptor njuškao je Tima, a onda je protresao glavu o Timov vrat. Tim se zakikotao.
     "Želi da je nahraniš", reče Vu.
     "Šta jede?"
     "Miševe. Ali tek što je jela, tako da je neko vreme nećemo hraniti."
     Mali raptor se nagnuo nazad, buljio u Tima i ponovo mahao ručicama kroz vazduh. Tim je video kandžice na tri prsta svake šape. Onda mu je raptor ponovo zakopao glavu u vrat.
     Grant je prišao i kritički se zagledao u stvorenje. Dodirnuo je majušne troprsne šape. On reče Timu: "Imaš li nešto protiv?" i Tim mu ga predade u ruke.
     Grant je prevrnuo životinju na leđa, proučavao je, dok se gušterčić koprcao i praćakao. Onda je podigao životinju visoko da je pogleda iz profila i ona resko vrisnu.
     "To joj se ne sviđa", reče Redžis. "Ne voli da se udaljuje od dodira sa telom..."
     Raptor je i dalje vrištao, ali Grant na to nije obraćao pažnju. Sada mu je stiskao rep opipavajući kosti. Redžis reče: "Doktore Grant. Molim vas."
     "Ne nanosim joj bol."
     "Doktore Grant. Ova stvorenja nisu iz našeg sveta. Oni potiču iz vremena kada unaokolo nije bilo ljudskih bića da ih bockaju i gurkaju."
     "Ja ne bockam i ne..."
     "Doktore Grant. Spustite je", reče Ed Redžis.
     "Ali..."
     "Odmah." Redžis je počeo da bude nervozan.
     Grant je vratio životinju Timu. Prestala je da ciči. Tim je mogao da oseti njeno malo srce kako ubrzano lupa o njegove grudi.
     "Žao mi je, doktore Grant", reče Redžis. "Ali ove životinje su osetljive kao male. Izgubili smo nekoliko zbog postnatalnog stresnog sindroma, za koji verujemo da je adrenokortikalno posredovan. Ponekad umiru u prvih pet minuta."
     Tim je mazio malog raptora. "U redu je, momak", reče on. "Sad je sve u redu." Srce je još ubrzano lupalo.
     "Osećamo da je važno da se prema životinjama odnose što je ljudskije moguće", reče Redžis. "Obećavam vam da ćete kasnije moći da ga potpuno ispitate."
     Ali Grant nije mogao da se uzdrži. Ponovo je prišao životinji u Timovim rukama i zurio u nju.
     Mali velociraptor je otvorio čeljusti i zašištao na Granta, u stavu iznenadnog snažnog besa.
     "Fascinantno", reče Grant.
     "Mogu li da ostanem da se igram s njom?" upita Tim.
     "Ne sad", reče Ed Redžis, bacajući pogled na sat. "Tri sata je, a to je pravo vreme za obilazak samog parka, tako da ćete moći da vidite sve dinosauruse u prebivalištima koje smo im projektovali."
     Tim je pustio velociraptora, koji je pojurio po sobi, zgrabio krpicu, stavio je u usta i teglio joj kraj majušnim šapama.









KONTROLA
     Dok su se vraćali ka kontrolnoj sobi, Malkolm reče: "Imam još jedno pitanje, doktore Vu. Koliko različitih vrsta ste do sada napravili?"
     "Nisam baš siguran", reče Vu. "Verujem da ih je u ovom trenutku petnaest. Petnaest vrsta. Znaš li ti, Ed?"
     "Da, petnaest ih je", reče Ed Redžis i klimnu glavom.
     "Ne znate sigurno?" upita Malkolm; glumio je zaprepašćenje.
     Vu se nasmešio. "Prestao sam da brojim", reče on, "posle prvih tuce. A morate da shvatite da ponekad mislimo da imamo pravilno načinjenu životinju - sa stanovišta DNK, što je naš osnovni posao - i životinja raste šest meseci, a onda se nešto nepredviđeno desi. I mi shvatimo da postoji neka greška. Oslobađajući gen ne radi. Neki hormon se ne oslobađa. Ili neki drugi problem u periodu razvoja. Tako da sa tom životinjom moramo da se vratimo na crtaću tablu, da tako kažem." Nasmešio se. "U jednom trenutku, pomislio sam da imamo više od dvadeset vrsta. Ali sad - samo petnaest."
     "A jedna od tih petnaest vrsta je..." Malkolm se okrenuo Grantu. "Kako se ono kaže?"
     "Prokompsognatus", reče Grant.
     "Napravili ste i nešto prokompsognatusa, ili kako se već zovu?" upita Malkolm.
     "Oh, da", smesta reče Vu. "Kompići su jako osobene životinje. A i napravili smo ih u neobično velikom broju."
     "Zašto?"
     "Pa, želimo da Jurski park bude što je moguće više stvaran kao okruženje - što je moguće autentičniji - a prokompsognatidi su pravi lešinari jurskog perioda. Prilično nalik na šakale. Tako da smo želeli da kompići čiste unaokolo."
     "Mislite da uklanjaju lešine?"
     "Da, ako ih bude. Ali sa samo dvesta trideset i nešto životinje naše ukupne populacije, nemamo puno lešina", reče Vu. "To nije bio osnovni cilj. U stvari, želeli smo da kompići obavljaju potpuno drugačiju vrstu tretmana otpadaka."
     "A to je?"
     "E, pa", reče Vu, "na ovom ostrvu imamo neke velike biljoždere. Trudili smo se da ne odgajamo najveće sauropode, ali čak i tako imamo nekoliko životinja koje premašuju trideset tona i vrzmaju se unaokolo, a još mnogo drugih u opsegu od pet do deset tona. To nam stvara dva problema. Jedan je njihova ishrana, pa moramo da svake dve nedelje uvozimo hranu na ostrvo. Nema načina da ovako malo ostrvo bilo koje vreme izdržava ove životinje.
     Drugi problem su otpaci. Ne znam da li ste ikada videli slonovski izmet", reče Vu, "ali on je značajan. Svaki trag je otprilike veliki kao fudbalska lopta. Zamislite izmet brontosaurusa, deset puta veći. Sada zamislite izmet krda takvih životinja kakve ovde držimo. A najveće životinje ne vare baš najbolje hranu, tako da izbacuju mnogo izmeta. A u razdoblju od šezdeset miliona godina otkako su nestali dinosaurusi, očigledno je i bakterija koja je raščlanjivala njihove fekalije takođe nestala. Barem se fekalije sauropoda ne razlažu najbolje."
     "To je problem", reče Malkolm.
     "Uveravam vas da jeste", reče Vu, bez osmeha. "Imali smo đavolske probleme dok smo pokušavali to da rešimo. Verovatno znate da u Africi postoji specifičan insekt, balegar, koji jede slonovske fekalije. Mnoge druge velike vrste imaju pridružena stvorenja koja su evoluirala da jedu njihov izmet. E, pa, ispostavilo se da kompići jedu fekalije velikih biljoždera i ponovo ih vare. A izmet kompića lako razlažu savremene bakterije. Tako, uz pomoć dovoljno kompića, rešili smo problem."
     "Koliko ste kompića napravili?"
     "Zaboravio sam tačan broj, ali mislim da je ciljna populacija bila pedeset životinja. A i uspeli smo to, ili smo barem blizu toga. U tri partije puštali smo seriju svakih šest meseci, sve dok nismo postigli broj."
     "Pedeset životinja", reče Malkolm, "teško je pratiti."
     "Predviđeno je da kontrolna soba baš to radi. Oni će vam pokazati kako to čine."
     "Siguran sam u to", reče Malkolm. "Ali ako bi jedan od kompića uspeo da ode sa ostrva, ako bi pobegao..."
     "Oni ne mogu da pobegnu."
     "Znam to, ali da samo pretpostavimo da je jedan uspeo..."
     "Mislite na životinju koja je nađena na obali?" upita Vu, podignutih obrva. "Onu koja je ugrizla malu Amerikanku?"
     "Da, na primer."
     "Ne znam kakvo je objašnjenje za tu životinju", reče Vu. "Ali iz dva razloga znam da nikako ne može biti jedna od naših. Prvo, kontrolne procedure: naše životinje kompjuter prebrojava svakih nekoliko minuta. Ako bi jedna nedostajala, odmah bismo znali."
     "A drugi razlog?"
     "Kopno je udaljeno više od sto milja. Brodom do tamo treba gotovo čitav dan. A u spoljašnjem svetu naše životinje uginule bi za manje od dvanaest sati", reče Vu.
     "Otkud znate?"
     "Zato što sam se postarao da se tačno to dogodi", reče Vu; konačno je pokazao tračak nervoze. "Vidite, mi nismo budale. Mi shvatamo da su ovo preistorijske životinje. One su deo iščezle ekologije - složene životne mreže koja je istrebljena pre mnogo miliona godina. One možda ne bi imale predatore u savremenom svetu, niko ne bi proveravao njihovo razmnožavanje. Mi ne želimo da one opstanu u divljini. Tako da smo ih napravili lizinski zavisnim. Ja sam ubacio gen koji pravi jedan jedini pogrešni enzim u metabolizmu belančevina. Kao rezultat toga, životinje ne mogu proizvoditi aminokiselinu lizin. Moraju je uneti spolja. Ako ne dobiju hranu bogatu egzogenim lizinom - kojom ih mi snabdevamo, u obliku tableta - one padaju u komu i izdišu. Ove životinje su genetičkim inženjeringom učinjene nesposobnim da prežive u stvarnom svetu. One mogu da žive samo ovde u Jurskom parku. One uopšte nisu slobodne. One su u suštini, naši zatvorenici."
     "Ovde je kontrolna soba", reče Ed Redžis. "Sad kad znate kako se prave životinje, verovatno ćete želeti da vidite i samu kontrolnu sobu, pre negu što iziđemo napolje na..."
     Zastao je. Kroz prozor od debelog stakla, soba je bila mračna. Monitori su bili ugašeni, osim tri velika koja su prikazivala brojke koje se vrte i sliku velikog broda.
     "Šta se događa?" upita Ed Redžis. "Oh, do đavola, pristaju."
     "Pristaju?"
     "Svake dve nedelje brodovi za dostavu stižu s kopna. Jedna od stvari koje ostrvu nedostaje jeste dobra luka, ili čak dobro pristanište. Malo je čupavo uploviti brodom kad je more nemirno. Može potrajati nekoliko minuta." Pokucao je na prozor, ali ljudi unutra nisu obraćali pažnju. "Pretpostavljam da ćemo onda morati da sačekamo."
     Eli se okrenula doktoru Vuu. "Pomenuli ste malopre da kad ponekad napravite životinju, čini da je dobra ali, u toku rasta, pokaže se da ima grešku..."
     "Da", reče Vu. "Mislim da je to nemoguće izbeći. Mi možemo da duplikujemo DNK, ali razvoj zahteva puno vremenskog podešavanja, a mi ne znamo da li je sve u redu sve dok ne vidimo da se životinja pravilno razvija."
     Grant upita: "Kako znate da li se pravilno razvija? Niko ranije nije video ove životinje."
     Vu se nasmešio. "Često sam razmišljao o tome. Pretpostavljam da je to pomalo paradoksalno. Na kraju, nadam se, paleontolozi kao vi uporediće naše životinje s fosilnim ostacima da bi potvrdili ovu razvojnu sekvencu."
     Eli upita: "Ali životinja koju smo upravo videli, velociraptor - kazali ste da je to jedan mongoliensis?"
     "Na osnovu lokacije ćilibara", reče Vu. "Iz Kine je."
     "Zanimljivo", reče Grant. "Upravo sam iskopavao bebu antirhopus. Ima li ovde odraslih raptora?"
     "Da", reče Ed Redžis, ne oklevajući. "Osam odraslih ženki. Ženke su rođeni lovci. Oni love u čoporima, znate."
     "Hoćemo li ih videti prilikom obilaska?"
     "Ne", reče Vu; izgledalo je kao da mu je iznenada neprijatno. Nastala je neugodna pauza. Vu pogleda Redžisa.
     "Neko vreme ne možete", veselo reče Redžis. "Velociraptori još nisu uključeni u postavku parka. Držimo ih u toru."
     "Mogu li da ih vidim tamo?" upita Grant.
     "Naravno. Zašto da ne. U stvari dok čekamo" - bacio je pogled na sat - možda biste želeli da pođete i pogledate ih."
     "Ja bih sigurno", reče Grant.
     "Apsolutno", reče Eli.
     "I ja bih", nestrpljivo reče Tim.
     "Onda samo obiđite oko stražnje strane ove zgrade, pored pomoćnih uređaja, i videćete tor. Ali ne prilazite preblizu ogradi. Hoćeš li i ti da pođeš?" upita on devojčicu.
     "Ne", reče Leks. Procenjujuće je gledala Redžisa. "Hoćeš li da se dobacujemo? Da baciš koju."
     "Pa, naravno", reče Ed Redžis. "Zašto ti i ja ne bismo sišli i igrali se dok čekamo da se otvori kontrolna soba."
     Grant je s Eli i Malkolmom obišao oko stražnje strane glavne zgrade, a klinac je kaskao pored njih. Grant je voleo decu - bilo je nemoguće ne voleti bilo koju grupu koja je pokazivala toliko otvorenog oduševljenja za dinosauruse. Grant je imao običaj da posmatra klince u muzejima dok su otvorenih usta zurili u velike skelete koji su se uzdizali nad njima. Pitao se šta njihova fascinacija zaista predstavlja. Na kraju je zaključio da se dinosaurusi sviđaju deci zbog toga što personifikuju nekontrolisanu silu uzdižućeg autoriteta. Oni su bili simbolični roditelji. Fascinantni i zastrašujući, kao i roditelji. A deca su ih volela, kao što vole roditelje.
     Grant je, takođe, pretpostavljao da je to razlog zbog koga su čak i mala deca učila imena dinosaurusa. Uvek ga je zapanjivalo kad bi neki trogodišnjak uskliknuo: Stegosaurus!" Izgovarati ova komplikovana imena bio je način da se pridobije moć nad divovima, način da se postigne kontrola.
     "Šta znasš o Velociraptoru?" Grant upita Tima. Naprosto je vodio razgovor.
     "To je mali mesožder koji je lovio u čoporima, kao i Deinonychus", reče Tim.
     "Tako je", reče Grant, "iako se sada smatra de ja Deinonychus jedan od velociraptora. A dokaz za lov u čoporu je vrlo posredan. On potiče delimično iz izgleda životinja, koje su brze i jake, ali male za dinosauruse - samo sto pedeset do tri stotine funti svaka. Pretpostavljamo da su lovili u skupinama ne bi li oborili veći plen. A postoje neki fosilni nalazi u kojima je jedna jedina veća žrtva povezana sa nekoliko skeleta raptora, što nagoveštava da su lovili u čoporima. I, naravno, raptori su imali veliki mozak; bili su inteligentniji od većine dinosaurusa."
     "Koliko inteligentni?" upita Malkolm.
     "Zavisi od toga s kim razgovarate", reče Grant. "Baš kad su paleontolozi izišli s idejom da su dinosaurusi verovatno bili toplokrvni, mnogi od nas počinjali su da misle da su neki od njih takođe bili i prilično inteligentni. Međutim, niko ne zna sigurno."
     Ostavili su područje za posetioce iza sebe i uskoro čuli glasno brujanje generatora i osetili blag miris benzina. Prošli su gaj palmovog drveća i ugledali veliki, niski betonski hangar sa čeličnim krovom. Činilo se da buka odatle dolazi. Pogledali su u hangar.
     "Mora da je generator", reče Eli.
     "Veliko je", reče Grant, zavirujući unutra.
     Električno postrojenje, u stvari, pružalo se dva sprata ispod nivoa zemlje: beskrajan kompleks turbina koje su cvilele i cevovoda koji su vodili u zemlju, osvetljen golim sijalicama. "Ne treba im sve ovo samo za odmaralište", reče Malkolm. "Ovde proizvode dovoljno struje za jedan gradić."
     "Možda za kompjutere?"
     "Možda."
     Grant je začuo meketanje i pošao nekoliko jardi na sever. Došao je do životinjskog zabrana s kozama. Brzim prebrojavanjem, procenio je da ima pedeset ili šezdeset koza.
     "Čemu li one služe?" upita Eli.
     "Ubi' me."
     "Verovatno njima hrane dinosauruse", reče Malkolm.
     Grupa je nastavila dalje; sledili su prašnjavu stazu kroz gust bambus. Sa druge strane, naišli su na dvoslojnu, lancima povezanu ogradu visoku dvanaest stopa sa spiralom od bodljikave žice na vrhu. Duž spoljašnje ograde čulo se električno brujanje.
     S one strane ograde, Grant je zapazio guste skupine velikih paprati, visokih pet stopa. Čuo je frktav zvuk, neku vrstu njučkanja. Onda zvuk drobećih koraka kako se približavaju.
     Onda dugu tišinu.
     "Ne vidim ništa", konačno prošapta Tim.
     "Šššš."
     Grant je čekao. Prošlo je nekoliko sekundi. Muve su zujale u vazduhu. I dalje ništa nije video.
     Eli ga potapša po ramenu i pokaza prstom.
     Usred paprati, Grant je ugledao glavu životinje. Bila je nepokretna, delimično sakrivena lišćem; dva velika tamna oka hladno su ih gledala.
     Glava je bila dugačka dve stope. Od šiljate njuške dug niz zuba vodio je do otvora u slušniku koji su služili kao uši. Glava ga je podsetila na glavu velikog guštera, ili možda krokodila. Oči nisu treptale, a životinja se nije pomerala. Koža joj je bila kao štavljena, šljunkovite teksture, a u osnovi iste boje kao i kod bebe: žutosmeđa sa tamnijim crvenkastim šarama, nalik na tigrove pruge.
     Dok je Grant gledao, jedan jedini prednji ud jako sporo je posegao za delom mahovine ispred lica životinje. Ud je, primetio je Grant, bio izuzetno mišićav. Šapa je imala tri prsta za hvatanje koji su se svi završavali zakrivljenom kandžom. Ruka je nežno, polako, odgurnula mahovinu u stranu.
     Grant se naježio i pomislio: On nas lovi.
     Za sisara kao što je čovek, postoji nešto neopisivo tuđe u načinu na koji gmizavci love plen. Nije ni čudo da ljudi mrze gmizavce. Mirnoća, hladnokrvnost, tempo je bio sasvim pogrešan. Biti meću aligatorima ili drugim velikim gmizavcima znači podsetiti se na drugačije vrste života, drugačije vrste sveta, sada iščezle sa Zemlje. Naravno, ova životinja nije shvatala da je uočena, da..."
     Napad je došao iznenada, s leva i s desna. Raptori koji su jurišali užasavajućom brzinom prešli su deset jardi do ograde. Grant je imao nejasan utisak moćnih, šest stopa visokih tela, krutih balansirajućih repova, udova sa zakrivljenim kandžama, otvorenih čeljusti s nizovima nazupčenih zuba.
     Životinje su režale dok su prilazile, a onda telom skočile u vazduh, podižući stražnje noge sa velikim kandžama za razdiranje. Onda su udarile u ogradu ispred njih i izbacile jednake gomile vrelih iskrica.
     Velociraptori padoše unazad na zemlju, šišteći. Svi posetioci pođoše napred, fascinirani. Tek tada je treća životinja napala; skočila je, udarila grudima o ogradu. Tim je uplašeno vrisnuo kad su iskrice eksplodirale svud oko njega. Stvorenja su zarežala, nizak šištav zvuk gmizavaca, i odskočila nazad među paprat. Onda su nestala; iza sebe su ostavila blag zadah raspadanja i lebdeći rezak dim.
     "Sveto govno", reče Tim.
     "Bilo je tako brzo", reče Eli.
     "Lovci u čoporima", reče Grant; odmahnuo je glavom. "Lovci u čoporima kojima je zaseda instiktivna... Fascinantno."
     "Ne bih ih nazvao strašno inteligentnimm", reče Malkolm.
     S druge strane ograde, začuli su frktanje među palmama. Nekoliko glava polako je izbilo iz lisnatog pokrova. Grant je brojao: tri...četiri...pet... životinje su ih posmatrale. Hladno su zurile. Crnac u kombinezonu dotrčao je do njih. "Jeste li dobro?"
     "Dobro smo", reče Grant.
     "Alarmi su bili isključeni." Čovek je pogledao ogradu, ulubljenu i opaljenu. "Napali su vas?"
     "Da. Njih tri."
     Crnac je klimnuo. "Sve vreme to rade. Udare u ogradu, prime šok. Čini se da im ne smeta."
     "Nisu previše pametni, zar ne?" upita Malkolm.
     Crnac je zastao. Začkiljio je prema Malkolmu u popodnevnoj svetlosti. "Zahvalite toj ogradi, senjor", reče on i okrete se.
     Od početka do kraja, ceo napad nije trajao duže od šest sekundi. Grant je još pokušavao da sredi utiske. Brzina je bila zapanjujuća - životinje su bile tako brze da im je jedva video pokrete.
     Dok su hodali nazad, Malkolm reče: "Neobično su brzi."
     "Da", reče Grant. "Mnogo brži od bilo kog živog gmizavca. Bikovski aligator može da se brzo kreće, ali samo na kratkom rastojanju - pet ili šest stopa. Ali gušterima, kao što su pet stopa dugački Komodo zmajevi iz Indonezije, izmereno je trideset milja na sat; dovoljno brzo da stignu i uhvate čoveka. A oni ubijaju ljude sve vreme. Međutim, rekao bih da je životinja s druge strane ograde više od dvaput brža."
     "Brza kao gepard", reče Malkolm. "Šezdeset, sedamdeset milja na sat."
     "Tačno tako."
     "Ali činilo se kao da se bacaju napred", reče Malkolm. "Pre nalik na ptice."
     "Da." Danas samo vrlo mali sisari, kao što su mungosi koji se bore s kobrom, imaju tako brze reflekse. Mali sisari i, naravno, ptice. Afrička ptica sekretar, koja lovi zmije, ili kazuar. U stvari, velociraptor je odavao utisak smrtonosne, žustre pretnje koju je Grant video kod kazuara, nojolike ptice s kandžama sa Nove Gvineje.
     "I tako ti velociraptori liče na gmizavce, sa kožom i opštim izgledom gmizavaca, ali se kreću kao ptice i imaju brzinu i grabežljivu inteligenciju ptica. Je li tako?" upita Malkolm.
     "Da", reče Grant. "Rekao bih da predstavljaju mešavinu odlika."
     "Da li vas to iznenađuje?"
     "Na baš", reče Grant. "To je, u stvari, prilično blisko onome što su paleontolozi odavno verovali."
     Kada su prve divovske kosti otkrivene 1820-tih i 1830-tih, naučnici su se osetili prinuđenim da objasne da kosti pripadaju nekoj prerasloj varijanti modernih vrsta. Ovo je bilo zbog toga što se verovalo da nijedna vrsta ne može da bude istrebljena, jer Bog ne bi dozvolio da jedna Njegova tvorevina izumre.
     Na kraju je postalo jasno da je ovakav koncept Boga pogrešan i da kosti pripadaju izumrlim životinjama. Ali kakvim životinjama?
     Godine 1842, Ričard Oven, tadašnji vodeći britanski anatom, nazvao ih je Dinosauria, što znači 'grozni gušteri'. Oven je shvatio da dinosaurusi kao da kombinuju odlike guštera, krokodila i ptica. U pojedinostima, bokovi dinosaurusa bili su pticoliki, a ne gušteroliki. I, za razliku od guštera, mnogi dinosaurusi kao da su stajali uspravno. Oven je zamišljao da su dinosaurusi bili pokretna, aktivna stvorenja, a njegovo gledište bilo je prihvaćeno i sledećih četrdeset godina.
     Ali kada su iskopani zaista divovski nalazi - životinje koje su žive težile stotine tona - naučnici su počeli da gledaju na dinosauruse kao na glupe, spore divove osuđene na istrebljenje. Lik tromog gmizavca postepeno je preovladao nad likom brze ptice. Poslednjih godina, naučnici kao što je Grant, poželi su da se ponovo priklanjaju ideji aktivnih dinosaurusa. Grantove kolege smatrale su ga radikalnim u njegovoj koncepciji ponašanja dinosaurusa. Ali sad je i on morao da prizna da ni njegova koncepcija nije otišla predaleko u odnosu na stvarnost ovih velikih, neverovatno hitrih lovaca.
     "U stvari, navodim vas", reče Malkolm, "na to: Da li vam je ovo uverljiva životinja? Da li je to zaista dinosaurus?"
     "Rekao bih, da."
     "A koordinisani napad kao ponašanje..."
     "Može se očekivati", reče Grant. "Prema fosilnim podacima, čopori velociraptora mogli su da obore životinje teške hiljadama funti, kao što je Tenontosaurus, koji je mogao da trči brzinom konja. Koordinacija bi bila neophodna."
     "Kako to rade, bez jezika?"
     "Oh, jezik nije neophodan za koordinisan lov", reče Eli. "Šimpanze rade to sve vreme. Grupa šimpanzi će se prišuljati nekom majmunu i ubiti ga. Celokupna komunikacija odigrava se očima."
     "A da li su nas dinosaurusi zaista napadali?"
     "Da."
     "Ubili bi nas i pojeli da su mogli", reče Malkolm.
     "Mislim da je tako."
     "To pitam", reče Malkolm, "zbog toga što su mi rekli da se veliki grabljivci, kao lavovi i tigrovi, ne rađaju kao ljudožderi. Zar nije tako? Te životinje negde usput moraju da nauče da je ljude lako ubiti. Tek kasnije oni postaju ubice ljudi."
     "Da, verujem da je tako", reče Grant.
     "E, pa, ovi dinosaurusi moraju biti još neskloniji tome nego lavovi i tigrovi. Najzad, stigli su iz vremena pre nego što su ljudska bića - ili čak veliki sisari - uopšte postojali. Sam Bog zna šta oni misle kad nas vide. Tako da se pitam: jesu li naučili, nekom prilikom, da je ljude lako ubiti?"
     Grupa je zaćutala u hodu.
     "U svakom slučaju", reče Malkolm, "sad će me izuzetno zanimati da vidim kontrolnu sobu."









VERZIJA 4.4
     "Je li bilo nekih problema s grupom?" upita Hamond.
     "Ne", reče Henri Vu, "nije uopšte bilo problema."
     "Prihvatili su tvoje objašnjenje?"
     "Zašto ne bi?" upita Vu. "Sve je prilično pravolinijsko, šire gledano. Detalji su ti koji su škakljivi. A danas ne želim da razgovaram s tobom o detaljima. Možeš o tome da razmišljaš kao o estetskom pitanju."
     Džon Hamond je nabrao nos, kao da je nanjušio nešto neprijatno. "Estetskom?" ponovio je.
     Stajali su u dnevnoj sobi Hamondovog elegantnog bungalova, smeštenog sred palmi u severnom sektoru parka. Dnevna soba bila je prostrana i udobna, opremljena sa pola tuceta video monitora koji su pokazivali životinje u parku. Fascikl koji je Vu doneo, na kome je bilo otisnuto RAZVOJ ŽIVOTINJA: VERZIJA 4.4, ležao je na stočiću za kafu.
     Hamond je posmatrao Vua strpljivo, očinski. Vuu, starom trideset tri godine, bilo je savršeno jasno da je ceo profesionalni vek radio za Hamonda. Hamond ga je zaposlio čim je završio magistraturu.
     "Naravno, postoje i praktične posledice", reče Vu. "Zaista mislim da bi trebalo da razmotriš moje preporuke za drugu fazu. Trebalo bi da pređemo na verziju 4.4."
     "Hoćeš da zameniš sav postojeći inventar životinja? upita Hamond.
     "Da, hoću."
     "Zašto? Šta nije u redu s njima?"
     "Ništa", reče Vu, "osim što su to pravi dinosaurusi."
     "To sam i tražio, Henri", reče Hamond, nasmešen. "I to sam od tebe i dobio."
     "Znam", reče Vu. "Ali vidiš..." Zastao je. Kako da ovo objasni Hamondu? Hamond gotovo da i nije posetio ostrvo. A Vu je pokušao da objasni posebnu situaciju. "Upravo sad, dok mi ovde stojimo, gotovo niko na svetu nije video stvarnog dinosaurusa. Niko ne zna na šta oni zaista liče."
     "Da..."
     "Dinosaurusi koje sada imamo jesu pravi", reče Vu i pokaza na ekrane širom sobe, "ali na neki način nisu zadovoljavajući. Neuverljivi su. Mogao bih da ih načinim boljima."
     "Na koji način boljim?"
     "Kao prvo, kreću se prebrzo", reče Henri Vu. "Ljudi nisu navikli da vide da su velike životinje tako brze. Bojim se da će posetioci misliti da su dinosaurusi ubrzani, kao film koji prebrzo ide."
     "Ali, Henri, to su pravi dinosaurusi. Sam si tako rekao."
     "Znam", reče Vu. "Ali lako bismo mogli da stvorimo sporije i pitomije dinosauruse."
     "Pitomije dinosauruse?" frknu Hamond. "Niko ne želi pitome dinosauruse, Henri. Oni žele pravu stvar."
     "Ali to baš hoću da kažem", reče Vu. "Na mislim da je tako. Oni žele da vide ono što očekuju, što je sasvim drugo."
     Hamond se mrštio.
     "Sam si rekao, Džone, da je park zabava", reče Vu. "A zabava nema veze sa stvarnošću. Zabava je oprečna stvarnosti."
     Hamond uzdahnu. "'Ajde, Henri, hoćemo li opet ući u jednu od onih apstraktnih rasprava? Znaš da ja volim jednostavne stvari. Dinosaurusi koje sad imamo su stvarni i..."
     "E, pa, ne baš", reče Vu. Prošetao je dnevnom sobom i pokazao na monitore. "Mislim da ne bi trebalo da se zavaramo. Mi ovde nismo ponovo stvorili prošlost. Prošlost je nestala. Ova se više ne može ponovo stvoriti. Mi smo rekonstruisali prošlost - ili barem jednu verziju prošlosti. A ja kažem da možemo da napravimo bolju verziju."
     "Bolju od stvarnosti?"
     "Zašto da ne?" reče Vu. "Najzad, sve životinje su već modifikovane. Ubacili smo gene da bismo mogli da ih patentiramo i da ih učinimo lizinski zavisnim. A uradili smo i sve što smo mogli da pospešimo rast, da ubrzamo razviće do odraslosti."
     Hamond sleže ramenima. "To je bilo neizbežno. Nismo želeli da čekamo. Morali smo da vodimo računa o investitorima."
     "Naravno. Ali ja samo kažem, zašto da se tu zaustavimo? Zašto ne krenuti dalje i napraviti onakvog dinosaurusa kakvog bismo želeli da vidimo. Jednog prihvatljivog posetiocima, koga bismo lakše mogli da držimo? Sporiju, poslušnije verziju za naš park?"
     Hamond se namršti. "Ali onda dinosaurusi neće biti stvarni."
     "Ali ni sad nisu stvarni", reče Vu. "To pokušavam da ti kažem. Ovde nema stvarnosti." Bespomoćno je slegnuo ramenima. Mogao je da vidi da ne prolazi. Hamonda nikada nisu zanimali tehnički detalji, a u suštini rasprava je bila o tehničkim pitanjima. Kako da objasni Hamondu stvarnost prekinutih DNK, zakrpa, praznina u sekvenci koje je Vu morao da ispuni tako što je pretpostavljao što je bolje mogao, ali, ipak, pretpostavljao. DNK dinosaurusa bila je nalik na stare retuširane fotografije, u osnovi iste kao originali, ali na nekim mestima popravljane i pojašnjene, a kao rezultat...
     "'Ajde, Henri", reče Hamond i obgrli Vua oko ramena. "Nemoj da se ljutiš što ti to kažem, ali mislim da si se malo utronjao. Dugo si naporno radio i uradio si đavolski posao - đavolski posao - i konačno je došlo vreme da i neki drugi ljudi vide šta si uradio. Prirodno je što si pomalo nervozan. Što pomalo sumnjaš. Ali ja sam ubeđen, Henri, da će svi biti potpuno zadovoljni. Potpuno zadovoljni."
     Dok je govorio, Hamond ga je vodio ka vratima.
     "Ali, Džone", reče Vu. "Sećaš se kad smo '87-me počeli da gradimo uređaje za zadržavanje? Još nismo imali nijednu potpuno odraslu jedinku, pa smo morali da predviđamo šta će nam biti potrebno. Naručili smo velike tejzerske umirivače, kola sa ugrađenim šiljcima za stoku, puške koje ispaljuju električne mreže. Sve to je izrađeno po našim specifikacijama. Sad imamo potpuno nov niz uređaja - i svi su prespori. Morali smo da ih donekle prilagođavamo. Znaš li da Maldun želi vojnu opremu: rakete zemlja-voda-vazduh i laserski navođene uređaje?"
     "Ostavimo Malduna van ovoga", reče Hamond. "Ja se ne brinem. Ovo je samo zoološki vrt, Henri."
     Telefon je zazvonio i Hamond je otišao da se javi. Vu je pokušao da smisli neki drugi način da pojača svoje argumente. Međutim, činjenica je bila da je, posle pet dugih godina, Jurski park bio gotovo završen i da ga Džon Hamond više nije slušao.
     Nekada je Hamond vrlo pomno slušao Vua. Pogotovo kad ga je prvi put zaposlio, u danima kad je Henri Vu bio dvadesetosmogodišnji magistar koji je radio doktorat na Stenfordu u laboratoriji Normana Atertona.
     Atertonova smrt bacila je laboratoriju u zbrku, baš kao i u žalost; niko nije znao šta će biti s fondovima ili programima doktoranata. Bilo je puno nesigurnosti; ljudi su se brinuli zbog svojih karijera.
     Dve nedelje posle sahrane, Džon Hamond je došao da vidi Vua. Svi u laboratoriji znali su da Aterton ima neke veze sa Hamondom, iako detalji nisu bili jasni. Ali Hamond je prišao Vuu sa otvorenošću koju Vu nikad nije zaboravio.
     "Norman je uvek govorio da ste vi najbolji genetičar u laboratoriji", rekao je. "Kakvi su vam sada planovi?"
     "Ne znam. Istraživanje."
     "Želite mesto na univerzitetu."
     "Da."
     "Grešite", žustro je rekao Hamond. "Barem, ako poštujete svoj dar."
     Vu je zatreptao. "Zašto?"
     "Zato. Da vidimo činjenice", rekao je Hamond. "Univerziteti više nisu intelektualna središta zemlje. Sama ta ideja je protivna zdravom razumu. Univerziteti su mrtvaje. Ne iznenađujte se. Ne govorim ništa što i sami ne znate. Od Drugog svetskog rata sva zaista važna otkrića izišla su iz privatnih laboratorija. Laser, tranzistor, polio vakcina, mikročip, hologram, personalni računar, stvaranje likova magnetnom rezonancom, CAT skeniranje - lista je podugačka. Univerziteti naprosto više nisu mesta gde se to događa. Nisu to već četrdeset godina. Ako želite da uradite nešto važno na polju kompjutera ili genetike, ne odlazite na univerzitet. Bože moj, ne."
     Vu je otkrio da je ostao bez reči.
     "Sam bog zna", rekao je Hamond, "kroz šta sve morate da prođete da započnete novi projekat? Koliko prijava, koliko obrazaca, koliko odobrenja? Upravni odbor? Predsednik odseka? Odbor univerzitetskih sredstava? Kako dobijate više radnog prostora kad vam treba? Više asistenata ako vam treba? Koliko dugo sve to traje? Briljantan čovek ne bi trebalo da traći dragoceno vreme na formulare i odbore. Život je prekratak, a DNK predugačka. Vi želite da ostavite svoj trag. Ako želite da nešto učinite, klonite se univerziteta."
     Tih dana, Vu je očajnički želeo da ostavi svoj trag. Poklonio je Džonu Hamondu punu pažnju.
     "Govorim o radu", nastavio je Hamond. "Stvarnim dostignućima. Šta je naučniku potrebno da bi radio? Treba mu vreme i treba mu novac. Govorim vam o petogodišnjem ugovoru i deset miliona dolara godišnje novčanih sredstava. Pedeset miliona dolara, i niko vas ne pita kako ćete ih potrošiti. Vi odlučite. Svi ostali naprosto sklanjaju vam se s puta."
     Zvučalo je predobro da bi bilo istinito. Vu je dugo ćutao. Konačno je rekao: "U zamenu za šta?"
     "Za prodor u nemoguće", rekao je Hamond. "Za pokušaj nečega što je verovatno nemoguće."
     "Šta to uključuje?"
     "Ne mogu vam reći detalje, ali opšte područje je kloniranje gmizavaca."
     "Ne mislim da je to nemoguće", rekao je Vu. "Gmizavci su lakši od sisara. Kloniranje je verovatno samo deset, petnaest godina daleko. Ako pretpostavimo neka suštinska unapređenja."
     "Ja imam pet godina", rekao je Hamond. "I puno novca za nekoga ko sada želi da načini proboj."
     "Hoće li moj rad biti objavljen?"
     "Na kraju."
     "Ne odmah?"
     "Ne."
     "Ali na kraju će moći?" upitao je Vu; čvrsto se zakačio za to.
     Hamond se nasmejao. "Ne brinite. Ako uspete, ceo svet će znati šta ste uradili - obećavam."
     A sada se čini kao da će ceo svet zaista saznati, pomisli Vu. Posle pet godina izuzetnih napora, bili su na samo godinu dana od otvaranja parka za javnost. Naravno, te godine nisu protekle onako kako je Hamond obećao. Vu je ipak imao neke ljude koji su mu govorili šta da radi, a ponekad je vršen zastrašujući pritisak na njega. A i sam posao se izokrenuo - nije to bilo čak ni kloniranje vodozemaca, kad su u jednom trenutku shvatili da da su dinosaurusi toliko slični pticama. Bilo je to ptičje kloniranje, jako različit problem. Mnogo teži. A poslednje dve godine, Vu je proveo prevashodno kao administrator, nadzornik timova istraživača i banke kompjuterski gonjenih sekvenca gena. Administracija nije bila posao u kome je uživao. Nije bila ono za šta se pogađao.
     Pa ipak, uspeo je. Uradio je ono u šta niko nije ozbiljno verovao da može biti učinjeno, barem ne u tako kratkom vremenu. I Henri Vu je pomislio da bi trebalo da ima nekakva prava, da kaže neku reč, ako ni zbog čega drugog, onda zbog svoje stručnosti i uloženog truda. Umesto toga, otkrio je da njegov uticaj svakog dana slabi. Dinosaurusi su postojali. Procedura njihovog dobijanja bila je razrađena do tačke kada postaje rutinska stvar. Tehnologije su sazrele. I Džonu Hamondu Henri Vu više nije bio neophodan.
     "Biće to dobro", reče Hamond; govorio je u telefon. Slušao je neko vreme, a onda se nasmešio Vuu. "Dobro. Da. Dobro." Spustio je slušalicu. "Gde smo stali, Henri?"
     "Govorili smo o drugoj fazi", reče Vu.
     "Ah, da. Henri, već smo nešto od ovoga razmatrali..."
     "Znam, ali zar ne shvatate..."
     "Oprosti, Henri", reče Hamond, s tračkom nestrpljenja u glasu. "Ja zaista shvatam. I da ti pravo kažem, ja ne vidim razloga da popravljam stvarnost. Sve promene genoma morali smo da učinimo bilo zbog zakona, bilo zbog toga što je bilo neophodno. Možda ćemo morati da u budućnosti napravimo još izmena, da bi se oduprli bolestima, ili iz drugih razloga. Ali ne mislim da bi trebalo da popravljamo stvarnost samo zato što mislimo da je tako bolje. Mi ovde sad imamo prave dinosauruse. To je ono što ljudi hoće da vide. I to je ono što bi trebalo da vide. To je naša obaveza, Henri. To je pošteno, Henri."
     Hamond se nasmešio i otvorio mu vrata da ode.









KONTROLA
     Grant je gledao sve te kompjuterske monitore u zatamnjenoj sobi s osećanjem iritiranosti. On nije voleo kompjutere. Znao je da je zbog toga staromodan, zastareo kao istraživač, ali nije ga bilo briga. Neki od klinaca koji su radili s njim imali su pravu žicu za kompjutere, intuiciju. Grant to nikada nije osećao. Smatrao je kompjutere tuđinskim, mistifikujućim mašinama. Čak i suštinska razlika između operativnog sistema i aplikacije zbunjivala ga je i obeshrabrivala, činila bukvalno izgubljenim u stranoj geografiji koju nije mogao da pojmi. Međutim, primetio je da se Đenaro oseća savršeno spokojno, a činilo se da je Malkolm u svom elementu; odavao je male zvukove njuškanja, kao pas tragač kada nanjuši plen.
     "Želite li da saznate nešto o komtrolnim mehanizmima?" upita Džon Arnold, okrećući se na svojoj stolici u kontrolnoj sobi. Vodeći inženjer bio je mršav, napet četrdesetpetogodišnjak, koji nije gasio cigaretu. Žmirkao je na ostale u prostoriji. "Imam neverovatne kontrolne mehanizme", reče Arnold i zapali još jednu cigaretu.
     "Na primer?" upita Đenaro.
     "Na primer, praćenje životinja." Arnold je pritisnuo dugme i uspravna staklena mapa osvetlila se obrascem reckastih plavih linija. "Ovo je naš Ti-reks junior. Maleni reks. Svuda gde se kretao u poslednjih dvadeset četiri sata." Arnold je ponovo pritisnuo dugme. "Ranijih dvadestet četiri." I opet. "Ranijih dvadset četiri."
     Linije na mapi postale su gusto isprepletane, dečja žvrljotina. Ali žvrljotina je bila lokalizovana u jednom jedinom području, blizu jugoistočne strane lagune.
     "Vremenom steknete osećaj njegovog domaćeg područja", reče Arnold. "Mlad je i drži se vode. A sklanja se od velikog odraslog reksa. Stavite velikog reksa i malog reksa i videćete da se njihovi putevi nikada ne ukrštaju."
     "Gde je sad veliki reks?" upita Đenaro.
     Arnold pritisnu još jedno dugme. Mapa se raščistila i jedna jedina blještava tačka sa kodnim brojem pojavila se u polju severozapadno od lagune. "Tamo je."
     "A mali reks?"
     "Do đavola, pokazaću vam svaku životinju u parku", reče Arnold. Mapa je počela da se osvetljava kao božićna jelka, desetine svetlosnih tačaka, svaka označena kodnim brojem. " U ovom trenutku, to je dve stotine trideset osam životinja."
     "Koliko je tačno?"
     "U pet stopa", Arnold je ispustio dim cigarete. "Da ovako kažemo: izvezite se i naći ćete životinje baš tamo, upravo na mestima na kojima su prikazani na mapi."
     "Koliko se često ovo obnavlja?"
     "Svakih trideset sekundi."
     "Prilično impresivno", reče Đenaro. "Kako se to postiže?"
     "Imamo senzore kretanje širom parka", reče Arnold. "Većinom su kablovima povezani, a neki su radio-telemetrijski. Naravno, senzori kretanja obično ne mogu da vam kažu koja je vrsta u pitanju, ali dobijamo prepoznavanje likova direktno s videa. Čak i kad mi ne gledamo video monitore, kompjuteri to čine. I proveravaju gde su svi."
     "Zar kompjuter nikad ne pogreši?"
     "Samo kod beba. Ponekad ih pobrka, zato što su tako mali prikazi. Ali to nas ne pogađa. Bebe gotovo uvek ostaju u blizini krda odraslih. Takođe imate proveru po kategorijama."
     "Šta je to?"
     "Svakih petnaest minuta kompjuter proverava životinje po svim kategorijama", reče Arnold. "Ovako."

     Ukupno životinja 238
     vrsta očekivano nađeno ver.
     Tiranosaurusi 2 2 4.1
     Majasaurusi 21 21 3.3
     Stegosaurusi 4 4 3.9
     Triceratopsi 8 8 3.1
     Prokompsognatidi 49 49 3.9
     Otnielije 16 16 3.1
     Velociraptori 8 8 3.0
     Apatosaurusi 17 17 3.1
     Hadrosaurusi 11 11 3.1
     Dilofosaurusi 7 7 4.3
     Pterosaurusi 6 6 4.3
     Hipsilofonditi 33 33 2.9
     Euplocefalidi 16 16 4.0
     Stirakosaurusi 18 18 3.9
     Mikroceratopsi 22 22 4.1
     Ukupno 238 238

     "Ovde vidite", reče Arnold, "potpuno nezavisnu proceduru brojanja. Ona nije zasnovana na podacima o praćenju životinja. To je svet pogled. Cela ideja je da kompjuter ne može da pogreši, zato što upoređuje dva različita načina prikupljanja podataka. Ako bi neka životinja nedostajala, znali bi smo to za manje od pet minuta."
     "Shvatam", reče Malkolm. "A da li je to ikada zaista bilo testirano."
     "Pa, na neki način", reče Arnold. "Nekoliko životinja je stradalo. Otnielian se zapetljao u granje drveta i zadavio. Jedan od stegosa je umro od te crevne bolesti koja ih stalno muči. Jedan hipsilofodont je pao i slomio vrat. U svakom od tih slučajeva, kad je životinja prestara da se kreće, brojevi su prestali da se obračunavaju, i kompjuter je dao signal za uzbunu."
     "Za manje od pet minuta?"
     "Da."
     Grant reče: "Šta je ona desna kolona?"
     "Otpusna verzija životinja. Poslednje su verzije 4.1 i 4.3. Razmišljamo da pređemo na verziju 4.4."
     "Brojevi verzija? Mislite kao softver? Nove verzije?"
     "Pa, da", reče Arnold. "Na neki način to i jeste kao softver. Kad otkrijemo defekte u DNK, laboratorija doktora Vua mora da napravi novu verziju."
     Ideja da se živa stvorenja numerišu kao softver, da su podložna apdejtovanju i revizijama, uznemiravala je Granta. Nije mogao tačno da kaže zašto - pomisao je bila tako nova - ali nagonski je osećao nelagodnost. Oni su bili, ipak, živa bića...
     Arnold mora da je primetio njegov izraz lica, jer je rekao: "Vidite, doktore Grant, nema svrhe sanjariti nad ovim stvorenjima. Važno je da se svi prisete da su ove životinje stvorene. Stvorene od strane žoveka. Ponekad ima bagova. I tako, kad mi otkrijemo bagove, laboratorija doktora Vua mora da napravi novu verziju. A mi moramo da pratimo koju verziju imamo tamo."
     "Da, da, naravno da morate", nestrpljivo reče Malkolm. "Ali da se vratimo pitanju brojanja - shvatio sam da se celokupno brojanje zasniva na senzorima pokreta?"
     "Da."
     "I da su ovi senzori svuda po parku?"
     "Oni pokrivaju devedeset dva procenta površine zemljišta, reče Arnold. "Postoji samo nekoliko mesta na kojima ne možemo da ih koristimo. Na primer, ne možemo da ih koristimo na reci u džungli, zbog kretanja vode i što ispravanje sa vodene površine zajebe senzore. Ali imamo ih gotovo na svakom drugom mestu. A ako kompjuter isprati životinju u zonu bez senzora, on će to zapamtiti i čekati da životinja opet iziđe. A ako ona to ne učini, on nas upozorava."
     "Hajde, sad", reče Malkolm. "Pokazujete da ima četrdeset devet prokompsognatida. Pretpostavimo da ja posumnjam da neki od njih nije od te vrste. Kako ćete me uveriti da grešim?"
     "Na dva načina", reče Arnold. "Prvo i prvo, mogu da pratim individualno kretanje u odnosu na druge pretpostavljene kompiće. Kompići su društvena stvorenja i kreću se u grupama. U parku imamo dve grupe kompića. Tako da jedinke moraju biti ili u grupi A ili u grupi B.
     "Da, ali..."
     "Drugi način je direktno vizuelni", reče on. Pritiskao je dugmiće i jedan od monitora poče da na brzinu preleće kroz likove kompića, od broja 1 do broja 49.
     "Ove slike su..."
     "Trenutni ID likovi. Iz poslednjih pet minuta."
     "Tako da možete da vidite sve životinje, ako želite?"
     "Da. Mogu da vizuelno pregledam sve životinje, kad god želim."
     "Šta je s fizičkim zadržavanjem?" upita Đenaro. "Mogu li izići iz svojih zabrana?"
     "Nikako", reče Arnold. "Ovo su skupe životinje, gospodine Đenaro. Mi ih jako dobro pazimo. Imamo višestruke prepreke. Prvo, šančevi." Pritisnuo je dugme i ploča se osvetli mrežom narandžastih traka. "Ovi šančevi nigde nisu plići od dvanaest stpa i ispunjeni su vodom. Za veće životinje šančevi mogu biti duboki trideset stopa. Zatim, elektrificirane ograde." svetlocrvene linije svetlele su na tabli. "Imamo pedeset milja dvanaest stopa visoke ograde, uključujući dvadeset dve milje oko oboda ostrva. Celokupna ograda parka nosi deset hiljada volti. Životinje brzo nauče da im ne prilaze."
     "Ali ako neka ipak uspe da pobegne?" upita Đenaro.
     Arnold je frknuo i ugasio cigaretu.
     "Samo hipotetično", reče Đenaro. "Pretpostavimo da se to dogodilo?"
     Maldun je pročistio grlo. "Izišli bi i vratili životinju", reče on. "Možemo to na mnogo načina - tejzerske puške, elektrificirane mreže, uspavljivači. Ništa nije smrtonosno, zato što su ovo, kako gospodin Arnold kaže, skupe životinje."
     Đenaro klimnu. "A ako neka ode s ostrva?"
     "Umreće za manje od dvadeset četiri časa", reče Arnold. "Ovo su životinje stvorene genetičkim inženjeringom. One ne mogu da opstanu u stvarnom svetu."
     "A šta je sa samim kontrolnim sistemom?" upita Đenaro. "Može li neko da petlja s njim?"
     Arnold je odmahivao glavom. "Sistem je očajan. Kompjuter je nezavisan u svakom pogledu. Nezavisno napajanje i nezavisno napajanje bekapa. Sistem nema dodir sa spoljašnjim svetom, tako da je nemoguće izdaleka uticati na njega putem modema. kompjuterski sistem je siguran."
     Nastala je stanka. Arnold je pušio cigaretu. "Đavolski sistem", reče on. "Đavolski prokleti sistem."
     "Onda pretpostavljam", reče Malkolm, "da vaš sistem radi tako dobro, da nemate nikakvih problema."
     "Ovde imamo beskrajan niz problema", reče Arnold, podižući obrvu. "Ali ništa zbog čega bi trebalo da brinete. Shvatio samn da se brinete da će životinje da odbegnu i da će stići na kopno i napraviti ršum. Mi zbog toga uopšte ne brinemo. Ove životinje smatramo krhkim i istančanim. Vratili smo ih posle šezdeset pet miliona godina u svet koji se jako razlikuje od onoga koji su ostavili, onoga na koji su se prilagodili. Imamo đavolskih problema dok ih pazimo.
     Morate da shvatite", nastavi Arnold, "Da čovek drži sisare i gmizavce u zoološkim vrtovima već stotinama godina. Tako da znamo puno o tome kako se brine o slonovima ili krokama. Ali niko pre nije pokušao da se brine o dinosaurusu. Oni su nove životinje. I mi naprosto to ne znamo. Najviše se brinemo zbog bolesti."
     "Bolesti?" upita Đenaro, iznenada zbunjen. "Mogu li se nekako posetioci zaraziti?"
     Arnold ponovo frknu. "Jeste li ikad zaradili kijavicu od aligatora iz zoološkog vrta, gospodine Đenaro? Zoološki vrtovi ne brinu zbog toga. A ni mi. Ono zbog čega istinski brinemo je da životinje ne uginu zbog sopstvenih bolesti, ili da ne prenesu bolest drugim životinjama. Ali, mi imamo programe da i to pratimo. Hoćete li da vidite zdravstveni karton velikog reksa? Vakcinacioni karton? POdatke o zubima? To je zaista nešto - da samo vidite kako veterinari četkaju te velike očnjake da mu zubi ne bi trulili..."
     "Ne sad", reče Đenaro. "Šta je sa mehaničkim sistemima?"
     "Mislite, vožnjama?" upita Arnold.
     "Grant oštro podiže pogled:"Vožnje?"
     "Nijedna vožnja još ne funkcioniše", govorio je Arnold. "Imamo Vožnju rekom, gde brodovi prate podvodne puteve i imamo Vožnju do ptičje kolibe, međutim ništa od toga još ne radi. Park će biti otvoren osnovnim obilaskom dinosaurusa - onim na koji ćete poći za nekoliko minuta. Ostale vožnje počeće nekih šest do dvanaest meseci kasnije."
     "Sačekajte malo", reče Grant. "Imaćete vočnje? Kao u zabavnom parku?"
     Arnold reče: "Ovo je zoološki park. Imamo obilaske različitih područja i zovemo ih vožnje. To je sve."
     Grant se namršti. Ponovo je osetio nelagodnost. Nije mu se sviđalo da se dinosaurusi koriste za zabavni park.
     Malkolm je nastavio da postavlja pitanja. "Možete da vodite ceo park iz ove kontrolne sobe?"
     "Da", reče Arnold. "Mogu ga voditi jednom rukom, kad bih morao. Imamo toliko ugrađene automatike. Kompjuter sam može da prati životinje, hrani ih i puni im valove vodom četrdeset osam sati bez nadzora."
     "Ovo je sistem koji je gospodin Nedri projektovao?" upita Arnold. Denis Nedri je sedeo za terminalom u udaljenom uglu sobe, jeo čokoladni štapić i kucao.
     "Da, tako je", reče Nedri; nije dizao pogled s tastature.
     "To je đavolski sistem", ponosno reče Arnold.
     "Tako je", odsutno reče Nedri. "Samo još da se jedan ili dva mala baga otklone."
     "A sad", reče Arnold, "vidim da obilazak počinje, pa ako nemate drugih pitanja..."
     "U stvari, samo još jedno", reče Malkolm. "Jedno istraživačko pitanje. Pokazali ste nam da močete da pratite prokompsognatide i da možete da ih svakog posebno prikažete. Možete li da ih proučite kao grupu? Izmerite ih, ili tako nešto? Ako bih hteo da znam visinu ili težinu, ili..."
     Arnold je pritiskao dugmad. Još jedan ekran se pojavio.

     "Možemo sve to, i to jako brzo", reče Arnold. "Kompjuter uzima podatke merenja tokom čitanja video ekrana, tako da je smesta moguće prevođenje. Vidite da ovde imamo normalnu Gausovu raspodelu populacije životinja. Pokazuje se da se većina životinja grupiše oko srednje središnje vrednosti, a da je malo njih manje ili veće od proseka, na repovima krive."
     "Takva vrsta krive može da se očekuje", reče Malkolm.
     "Da. Bilo koja zdrava biološka populacija pokazuje ovu vrstu raspodele. A, sad", reče Arnold, paleći još jednu cigaretu, "ima li još neko pitanje?"
     "Ne", reče Malkolm. "Saznao sam sve što sam želeo da znam."
     Dok su izlazili, Đenaro reče: "Meni izgleda kao prilično dobar sistem. Ne shvatam kako bi neka životinja mogla da pobegne s ovog ostrva."
     "Kako ne shvatate?" upita Malkolm. "Mislio sam da je to savršeno očigledno."
     "Čekajte malo", reče Đenaro. "Mislite da su životinje pobegle?"
     "Ja znam da jesu."
     Đenaro reče: "Ali kako? Videli ste i sami. Oni mogu da izbroje sve životinje. Mogu da vide sve životinje. Mogu da znaju gde su sve životinje u svako vreme. Kako bi neka mogla da pobegne?"
     Malkolm se nasmešio. "To je prilično očigledno", reče on. "To je samo pitanje vaših pretpostavki."
     "Vaših pretpostavki", ponovi Đenaro, namršten.
     "Da", reče Malkolm. "Vidite. Osnovno što se dogodilo u Jurskom parku jeste to da su naučnici i tehničari pokušali da stvore novi, potpuni biološki svet. A naučnici u kontrolnoj sobi očekuju da vide prirodni svet. Kao na grafikonu koji su nam upravo pokazali. Čak i ako trenutna pomisao otkriva da je lepa, normalna raspodela je užasno zabrinjavajuća na ovom ostrvu."
     "Je li?"
     "Da. Na osnovu onoga što nam je doktor Vu ranije rekao, ne bi trebalo da se dobije takva raspodela."
     "A zašto ne?" reče Đenaro.
     "Zato što je to grafikon normalne biološke populacije. Što Jurski park uopšte nije. Jurski park nije stvarni svet. On je stvoren s namerom da bude kontrolisan svet koji samo podražava svet prirode. U tom smislu, on je stvarni park, prilično nalik na japanski formalni vrt. Priroda podešena da bude prirodnija od stvarnosti, da tako kažem."
     "Plašim se da ste me izgubili", reče Đenaro; delovao je smeteno.
     "Siguran sam da će obilazak sve razjasniti", reče Malkolm.









OBILAZAK
     "Ovamo, svi ovamo", reče Ed Redžis. Pored njega, jedna žena je dodavala, plastične šlemove sa oznakom 'Jurski park' na čelu i logoom malog plavog dinosaurusa.
     Niz tojota džipova izišao ja iz podzemne garaže ispod centra za posetioce. Sva kola su se zaustavila; bez vozača i tiha. Dvojica crnaca u safari uniformama otvarala su vrata putnicima.
     "Dva do četiri putnika po kolima, molim, dva do četiri putnika po kolima", govorio je snimljeni glas. "Deca ispod deset godina moraju biti u pratnji roditelja. Dva do četiri putnika po kolima, molim..."
     Tim je posmatrao kako Grant, Satlerova i Malkolm ulaze u prvi džip sa advokatom, Đenarom. Tim pogleda Leksi koja je stajala i udarala pesnicom o rukavicu.
     Tim je pokazao na prva kola i rekao: "Mogu li i ja s njima?"
     "Bojim se da oni imaju nešto da rasprave", reče Ed Redžis. "Tehnička pitanja."
     "Mene zanimaju tehnička pitanja", reče Tim. "Ja bih radije s njima."
     "E, da, moći ćeš da čuješ o čemu razgovaramo", reče Redžis. "Imaćemo otvorenu radio-vezu između kola."
     Došla su druga kola. Tim i Leksi uđoše, a Ed Redžis za njima. "Ovo su električna kola", reče Redžis. "Vodi ih kabl na putu."
     Timu je bilo drago što sedi na prednjem sedištu, jer su na komandnoj tabli bila ugrađena dva kompjuterska ekrana i kutija koja mu je ličila na CD-ROM; ovo je bio laser-disk plejer koga je kontrolisao kompjuter. Takođe su tu bili portabl voki-toki i neka vrsta radio-predajnika. Na krovu su bile dve antene, a u džepu za karte neke čudne naočari.
     Crnac je zatvorio vrata džipa. Kola su pošla uz elektrižno brujanje. Ispred, troje naučnika i đenaro su pričali i pokazivali, očigledno uzbuđeni. Ed Redžis reče: "Hajde da čujemo šta kažu." Interkom je kliknuo.
     "Ne znam kog vraga mislite da ovde radite", reče Đenaro, putem interkoma. Zvučalo je kao da je vrlo ljut.
     "Ja znam jako dobro zašto sam ovde", reče Malkolm.
     "Ovde ste da me savetujete, a ne da igrate proklete misaone igre. Ja imam pet procenata ove kompanije i odgovoran sam da se uverim da je Hamond odgovorno uradio svoj posao. A sad vi prokleto stižete..."
     Ed Redžis je pritisnuo dugme interkoma i rekao: :da bi bili u skladu sa politikom nezagađivanja Jurskog parka, ovi laki elektrižni džipovi specijalno su sagrađeni za nas od strane Tojote u Osaki. Nadamo se da ćemo, na kraju, moći da se vozimo među životinjama - kao u afričkim zabavnim parkovima - ali, za sada zavalite se i uživajte u samo-vođenom obilasku." Zastao je: "Uzgred, možemo da vas čujemo odavde."
     "O, Hriste", reče Đenaro. "Moram da imam slobodu da otvoreno razgovaram. Ja nisam tražio da ta prokleta deca dođu..."
     Ed Redžis se nasmešio umiljato i pritisnuo dugme. "Uskoro ćemo početi predstavu, zar ne?" Začuli su fanfare i na unutrašnjim ekranima blesnu DOBRO DOšLI U JURSKI PARK. Zvonak glas reče: "Dobro došli u Jurski park. Sada ulazite u izgubljeni scet preistorijske prošlosti, svet moćnih stvorenja davno nestalih sa lica Zemlje, za koji imate povlasticu da ga po prvi put vidite."
     "To je Ričard Kili", reče Ed Redžis. "Nismo škrtarili."
     Džip je prošao kroz šumarak niskih, zdepastih palmi. Ričard Kili je govorio: "Zapazite, pre svega, jedinstven biljni svet koji vas okružuje. Ovo drveće sa vaše leve strane su cikasi, preistorijski preci palmi. Cikasi su bili omiljena hrana dinosaurusa. Takođe možete da vidite benetitaleanse i ginkoe. Svet dinosaurusa sastojao se i od više savremenih biljaka, kao što su borovi i jele, i močvarni čempresi. I njih ćete moći da vidite."
     Džip se polako kretao među zelenilom. Tim je primetio da su ograde i zaštitni zidovi bili zaklonjeni zelenišem da bi se uveličala iluzija kretanja kroz džunglu.
     "Mi zamišljamo svet dinosaurusa", reče glas Ričarda Kilija, "kao svet ogromnih vegetarijanaca koji jelom krče put kroz divovske močvarne šume sveta jure i krede, pre stotina miliona godina. Ali većina dinosaurusa nije bila tako velika kao što ljudi misle. Najmanji dinosaurusi nisu bili veći od kućne mačke, a prosečan dinosaurus bio je veličine ponija. Prvo ćemo posetiti jednu od ovih životinja prosečne veličine, zvanu hipsilofodont. Ako pogledate levo, možda ćete sada moći da ih za trenutak zapazite."
     Svi su pogledali ulevo.
     Džip je zastao na niskom uzvišenju gde je pukotina u lisnatom pokrovu pružala pogled na istok. Mogli su da vide nagnuto šumovito područje koje se širilo u polje žute trave visine otprilike tri stope. Nije bilo dinosaurusa.
     "Gde su?" upita Leksi.
     Tim pogleda na komandnu tablu. Prenosna svetla su zatreperela i CD-ROM je zazujao. Očigledno je nekakav automatski sistem ubacivao disk. Pretpostavio je da isti senzori pokreta koji su pratili životinje takođe kontrolišu i ekrane u džipu. Ekrani su sada prikazivali slike hipsilofodonta i isprintane podatke o njima.
     Glas reče: "Hipsilofodonti su gazele sveta dinosaurusa: male, brze životinje koje su nekada tutnjale širom sveta, od Engleske, preko Centralne Azije do Severne Amerike. Mislimo da su ovi dinosaurusi bili tako uspešni jer su imali bolje čeljusti i zube za žvakanje biljaka od svojih savremenika. U stvari ime 'hipsilofodont' znači 'visoko-grebenast zub', što se odnosi na karakteristične samooštreće zube tih životinja. Možete da ih vidite u ravnicama pravo ispred vas, a možda i među granama drveća."
     "U drveću?" upita Leksi. "Dinosaurusi u drveću?"
     Tim je, takođe, pretraživao dvogledom. "Tamo desno", reče on. "Na pola puta do te velikog zelenog stabla..."
     U pegavim senkama drveta, nepokretna tamnozelena životinja, otprilike veličine babuna, stajala je na grani. Ličila je na guštera koji stoji na stražnjim nogama. Držala je ravnotežu dugačkim, obešenim repom.
     "To je otnielija", reče Tim.
     "Mala životinja koju vidite zove se otnielija", reče glas, "u čast lovca na dinosauruse iz devetnaestog veka Otniela Marša, sa Jejla."
     Tim je zapazio još dve životinje, na višim granama istog drveta. Sve su bile otprilike iste veličine. Nijedna se nije pomerala.
     "Prilično dosadno", reče Leksi. "One ništa ne rade."
     "Glavno krdo životinja nalazi se na travnatoj ravnici ispod vas", reče glas. "Možemo ih potaknuti običnim zovom za parenje." Zvučnik pored ograde oglasio se dugim nazalnim zovom, nalik na glasanje gusaka.
     Sa travnatog polja tačno s njihove leve strane, pomolilo se šest gušterskih glava, jedna za drugom. Efekat je bio komičan. Tim se nasmejao.
     Glave su nestale. Zvučnik je ponovio zov i glave se ponovo pomoliše - potpuno isto, jedna za drugom. Neprestano ponavljanje ponašanja bilo je napadno.
     "Hipsilofodonti nisu bešto naročito pametne životinje", objasnio je glas. "Inteligentni su približno kao domaća krava."
     Glave su bile mutno zelene, sa tamnosmeđim i crnim šarama koje su se pružale niz vitke vratove. Sudeći po veličini glava, Tim je pretpostavio da su im tela dugačka četiri stope, otprilike veličine jelena.
     Neki od hipsilofodonta su žvakali; čeljusti su im radile. Jedan je posegao gore i počešao glavu šakom sa pet prstiju. Taj gest dao je stvorenju setan, zamišljen izgled.
     "Ako vidite da se češu, to je zbog toga što imaju problema s kožom. Naučnici veterinari ovde u Jurskom parku misle da to mogu biti gljivice ili neka alergija. Ali još nisu sigurni. Najzad, ovo su prvi dinosaurusi u istoriji koji će biti proučavani živi."
     Električni motor kola je startovao i začulo se tarenje ležajeva. Na neočekivan zvuk, krdo hipsilofodonata iznenada je skočilo u vazduh i počelo da poskakuje iznad trave kao kenguri; puna tela sa masivnim stražnjim nogama i dugim repovima ocrtavala su se na popodnevnom suncu. Nestali su u nekoliko skokova.
     "Sad kad smo videli ove fascinantne biljoždere, preći ćemo na neke malo veće dinosauruse. U stvari, na prilično veće."
     Džipovi su nastavili dalje; kretali su se ka jugu kroz Jurski park.









KONTROLA
     "Ležajevi se taru", reče Džon Arnold u zatamnjenoj kontrolnoj sobi. "Neka održavanje proveri električne spojke na vozilima BB4 i BB5 kada se vrate."
     "Da, gospodine Arnold", odvrati glas iz interkoma.
     "Minorni detalj", reče Hamond, dok je ulazio u sobu. Pogledao je napolje i video dva džipa kako se kreću ka jugu kroz park. Maldun je stajao u uglu i ćutke posmatrao.
     Arnold je odgurnuo stolicu unazad od središnje konzole na kontrolnom panelu. "Nema minornih detalja", gospodine Hamonde", reče on i zapali joć jednu cigaretu. Uglavnom nervozan, Arnold je sada bio posebno razdražljiv. Bio je samo suviše svestan činjenice da je ovo prvi put da posetioci zaista obilaze park. U stvari, Arnoldov tim nije često zalazio u park. Harding, veterinar, ponekad jeste. Poslužioci životinja odlazili su do pojedinačnih hranilišnih zgrada. Ali, inače, posmatrali su park iz kontrolne sobe. A sad, kad su posetioci bili tamo napolju, brinuo je oko stotinu detalja.
     Džon Arnold je bio sistem-inženjer koji je radio na podmorničkoj raketi Polaris kasnih šezdesetih, sve dok nije dobio prvo dete i budućnost provedena u pravljenju oružja nije mu postala suviše ogavna. U međuvremenu, Dizni je požeo da stvara vožnje zabavnim parkovima, visoko tehnološki sofisticirane, pri čemu su zapošljavali mnogo ljudi čija je struka aerosvemirska istraživanja. Arnold je pomogao da se sagradi Diznijev svet u Orlandu i prešao na izradu velikih parkova: Čarobna planina u Kaliforniji, Stari zavičaj u Virdžiniji i Astrosvet u Hjustonu.
     Neprestana zaposlenja u parkovima na kraju su dovela do toga da dobije nekako iskrivljen pogled na stvarnost. Arnold je tvrdio, samo napola u šali, da se ceo svet sve lakše može opisati metaforom tematskog parka. "Pariz je tematski park", jednom je izjavio, posle odmora. "Međutim, preskup je, a službenici neljubazni i mrzovoljni."
     U poslednje dve godine, Arnoldov posao bio je da podigne i održi u radu Jurski park. Kao inženjer, bio je naviknut na duge rokove - često je govorio o 'otvaranju u septembru', pri čemu je mislio na septembar csledeće godine - a ako se otvaranje u septembru približavalo, bio je nezadovoljan postignutim napretkom. Znao je iz iskustva da su ponakad potrebne godine da bi se otklonili bagovi iz jedne jedine vožnje parkom - a kamoli da ceo park radi kako treba.
     "Samo brineš", reče Hamond.
     "Ne mislim tako", reče Arnold. "Morate da shvatite da, sa inženjerske tačke gledišta, Jurski park predstavlja najambiciozniji tematski park u istoriji. Posetioci o tome nikada neće razmišljati, ali ja moram."
     Prstima je odbrojavao tačke.
     "Prvo, Jurski park ima sve probleme bilo kog drugog zabavnog parka - održavanje vožnji, kontrolu dočekivanja, transport, baratanje hranom, smeštaj ljudi, odlaganje smeća, bezbednost.
     Drugo, imamo sve probleme jednog velikog zoološkog vrta - brigu o životinjama; zdravstvo i osiguranje, ishrana i čišćenje, zaštita od insekata, štetočina, alergija i bolesti, održavanje zapreka i sve ostalo.
     I, na kraju, imamo jedinstvene probleme brige za populaciju životinja koje niko ranije nije pokušao da drži."
     "Oh, pa nije baš sve tako loše", reče Hamond.
     "Da, jeste. Ti samo nisi ovde da to vidiš", reče Arnold. "Tiranosaurusi piju vodu iz lagune i ponekad se razbole; ne znamo zašto. Ženke triceratopsa ubijaju jedna drugu u borbama za prevlast, tako da moraju da se razdvajaju u grupe manje od šest jedinki. Ne znamo zašto. Stegosaurusi često dobijaju plikove na jeziku i dijareju, iz razloga koje niko ne razume, čak i ako smo izgubili dva. Hipsilofodonti dobijaju osip kože. A velociraptori..."
     "Ne počinjimo sad o velociraptorima", reče Hamond. "Muka mi je čim čujem za velociraptore. Kako su najopakija stvorenja koja su ikada viđena."
     "I jesu", reče Maldun, prigušenim glasom. "Trebalo bi ih sve uništiti."
     "Želeo si da ih opremimo radio-ogrlicama", reče Hamond. "I ja sam se složio."
     "Da. A oni su ih smesta pregrizli. Ali čak i da se raptori nikad ne oslobode", reče Arnold, "mislim da moramo da prihvatimo da je Jurski park sam po sebi opasan."
     "Oh, do kurca", reče Hamond. "Na čijoj si ti, uopšte, strani?"
     "Sada imamo petnaest vrsta izumrlih životinja i većinom su opasne", reče Arnold. "Morali smo da odložimo Vožnju rekom zbog dilofosaurusa; a Pterotopsku kolibu pretvorimo u ptičju, jer su pterodaktili tako nepredvidljivi. To nisu inženjerska odlaganja, gospodine Hamond. To su problemi sa kontrolom životinja."
     "Imali ste mnogo inženjerskih odlaganja", reče Hamond. "Ne krivite za to životinje."
     "Da, imali smo. U stvari, uspeli smo samo da osposobimo glavnu atrakciju, Vožnju parkom, da radi kako treba, da CD-ROM-ove u kolima kontrolišu senzori pokreta. Bile su potrebne sedmice podešavanja da to proradi - a sada električni menjači u kolima otkazuju! Električni menjači!"
     "Da to sagledamo u perspektivi", reče Hamond. "Vi sredite inženjerske stvari, a životinje će doći na svoje mesto. Najzad, njih je moguće uvežbati."
     Od početka, ovo je bilo jedno od ključnih verovanja projektanata. Životinje, ma kako egzotične, u suštini će se ponaćati kao životinje u bilo kom drugom zoološkom vrtu. Naučiće pravilnost brige o njima, i odgovoriće na to.
     "U međuvremenu, kako kompjuter?" upita Hamond. Bacio je pogled na Denisa Nedrija koji je radio za terminalom u uglu sobe. "Ovaj prokleti kompjuter je uvek stvarao glavobolju."
     "Radimo na tome", reče Nedri.
     "Da si odmah uradio kako treba", počeo je Hamond, ali Arnold je spustio šaku na njegovu ruku, zadržavajući ga. Arnold je znao da nema svrhe napadati Nedrija dok radi.
     "Veliki je to sistem", reže Arnold. "Defekata naprosto mora biti."
     U stvari, spisak bagova premašio je 130 stavki, uključujući i mnogo čudnih stvari. Na primer:
     Program za hranjenje životinja resetovao se sam od sebe svakih dvanaest sati, a ne svakih dvadeset četiri sata i nije beležio hranjenje nedeljom. Kao rezultat toga, osoblje nije moglo tačno da izmeri koliko životinje jedu.
     Sigurnosni sistem, koji je kontrolisao vrata koja rade na principu sigurnosnih kartica, otkazivao bi kad god bi nestalo glavnog izvora napajanja i nije hteo da radi sa pomoćnim izvorom. Sigurnosni program radio je samo sa glavnim izvorom napajanja.
     Program štednje energije, koji je trebalo da zatamni svetla posle 10:00 uveže, radio je samo svakog drugog dana u nedelji.
     Automatska analiza fekalija (zvana autokaka), projektovana da proverava ima li parazita u stolici životinja, postojano je beležila da sve jedinke imaju parazit Phagostomum venulosum, iako nijedna nije. Program je onda automatski ubacivao lek u životinjsku hranu. Ako bi hranioci izvadili lek iz levaka da spreče ubacivanje, začuo bi se alarm koji se nije mogao isključiti.
     I tako se nastavljalo, stranica za stranicom grešaka.
     Kada je stigao, Denis Nedri je imao utisak da sam sve može da sredi preko vikenda. Prebledeo je kad je video čitav listing. Sada je zvao kancelariju u Kembridžu i svom programerskom osoblju govorio da će morati da otkažu planove za vikend i prekovremeno rade do ponedeljka. I rekao je Džonu Arnoldu da će morati da koristi sve telefonske veze između Isla Nublar i kopna samo da razmenjuje programske podatke sa svojim programerima.
     Dok je Nedri radio, Arnold je izbacio novi prozor na svom monitoru. On mu je omogućavao da vidi šta Nedri radi na konzoli u uglu. Nije da nije verovao Nedriju. Međutim, Arnold je naprosto voleo da zna šta se događa.
     Pogledao je na grafički ekran na desnoj konzoli, koji je pokazivao napredovanje elektrižnih džipova. Sledili su reku, nešto severnije od ptičarnika i ptičjeg padoka.
     "Ako pogledate levo", reče glas, "videćete kupolu ptičarnika Jurskog parka, koji još nije završen za posetioce." Tim je video odsjaje sunca na aluminijumskim potpornjima u daljini. "A pravo ispred vas je naša reka iz mezozoičke džungle - u kojoj ćete, ako budete imali sreće, možda na trenutak spaziti jako retkog mesoždera. Budno pazite, svi vi!"
     U džipu, ekrani su prikazivali pticolikuglavu sa plameno crvenom krestom na vrhu. Ali svi u Timovim kolima su gledali kroz prozor. Kola su išla duž visokog grebena koji se nadnosio nad brzu reku. Reka je bila gotovo sa obe strane opasana gustim lisnatim zastorom.
     "Evo ih tamo", reče glas. "Životinje koje sada vidite zovu se dilofosaurusi."
     Uprkos onome što je snimak govorio, Tim je video samo jednu. Dilofosaurus je čučao na stražnjim nogama pored reke i pio. Bio je građen po osnovnom obrascu mesoždera: težak rep, jaki stražnji udovi i dugačak vrat. Njegovo deset stopa visoko telo bilo je tačkasto žuto i crno, kao kod leoparda.
     Međutim, Timovu pažnju je privlačila glava. Dve široke zakrivljene kreste pružale su se vrhom glave od očiju do nosa. Kreste su se spjale u središtu i činile V iznad glave dinosaurusa. Kreste su imale crvene i crne pruge koje su podsećale na papagajske ili tukanove. Životinja je ispustila blag, hučući zov, nalik na sovin.
     "Slatke su", reče Leksi.
     "Dilofosaurus", reče glas sa trake, "jedan je od najranijih dinosaurusa- mesoždera. Naučnici su mislili da su njihovi mišići čeljusti bili preslabi da ubiju plen i zamišljali da su oni prvenstveno bili lešinari. Ali sada znamo da su otrovni."
     "Hej", iskezio se Tim. "U redu."
     Ponovo je prepoznatljiv huktav zov dilofosaurusa doplovio do njih kroz popodnevni vazduh.
     Leksi se nervozno vrpoljila na sedištu. "Jesu li one stvarno otrovne", gospodine Redžis?"
     "Ne brini zbog toga", reče Ed Redžis.
     "Ali jesu li?"
     "E, pa, jesu, Leksi."
     "Uz takve žive gmizavce kao što su hila čudovišta i zvečerke, Dilofosaurus luči jedan hematotoksin iz žlezda u ustima. Nesvestica sledi nekoliko minuta posle ujeda. Dinosaurus će onda završiti žrtvu kad poželi. - to čini Dilofosaurusa predivnim, ali smrtonosnim dodatkom životinjama koje vidite ovde u Jurskom parku."
     Džip je skrenuo i ostavio reku iza sebe. Tim je pogledao unazad jer se nadao da će još jednom videti dilofosaurusa. Ovo je bilo predivno! Otrovni dinosaurus! Poželeo je da može da zaustavi kola, ali sve je bilo automatizovano. Mogao je da se kladi da bi i doktor Grant želeo da zaustavi kola.
     "Ako pogledate na strminu s vaše desne strane, videćete Les Gigantes, mesto na kome se nalazi naša veličanstvena trpezarija s tri zvezdice. Šef Alen Rišar potiče iz svetski poznatog Le Beaumaniere u Francuskoj. Nazovite iz vaše hotelske sobe za rezervacije."
     Tim pogleda na strminu i ne opazi ništa.
     "Ne, bar još neko vreme", reče Ed Redžis. Restoran će početi da se gradi u novembru."
     "Nastavljajući naš preistorijski safari, dolazimo do biljojeda ornitiskijanske grupe. Ako pogledate desno, verovatno ćete ih sada videti."
     Tim je ugledao dve životinje koje su nepomično stajale u senci velikog drveta. Triceratobi: veliki i sivi kao slonovi, sa groznim stavom nosoroga. Rogovi iznad oba oka povijali su se pet stopa u vazduh i gotovo ličili na izokrenute slonovske kljove. Treći rog, nalik na nosorogov, bio je smešten blizu nosa. A imali su i kljunastu njušku nosoroga.
     "Za razliku od ostalih dinosaurusa", reče glas, "Triceratops serratus ne vidi dobro. Kratkovidi su kao i današnji nosorozi i obično ih iznenaćuju objekti koji se kreću. Napali bi naša kola, kad bi bili dovoljno blizu da ih vide! Ali, opustite se, narode. - Ovde smo dovoljno sigurni.
     Triceratopsi imaju lepezastu krestu iza glava. Načinjena je od čvrste kosti i vrlo je jaka. Ove životinje teške su oko sedam tona svaka. Uprkos njihovom izgledu, oni su, u stvari, sasvim pitomi. Oni znaju svoje hranioce i dozvoljavaju da ih maze. Posebno vole da ih češkaju po sapima.
     "Zašto sad ne kreću?" upita Leksi. Spustila je svoj prozor. "'Ej! Glupi dinosaurusu! Mrdaj!"
     "Ne gnjavi životinje, Leksi", reče Ed Redžis.
     "Zašto? Glupo je. Sede tamo ko slike u knjizi", reče Leksi.
     Glas je govorio: "...lakonoga čudovišta iz minulog sveta oštra su suprotnost onome što ćemo sledeće videti. Najpoznatiji grabežljivac u istoriji sveta: moćni gušter tiranin, poznat kao Tyrannosaurus rex."
     "Dobro je, Tyrannosaurus rex", reče Tim.
     "Nadam se da je bolji od ovih šupaka", reče Leksi i okrenu se od tricerotopsa.
     Džip se kotrljao dalje.









VELIKI REKS
     "Moćni tiranosaurus javio se kasno u istoriji dinosaurusa. Dinosaurusi su vladali zemljom sto dvadeset miliona godina, ali tiranosaurusi su živeli samo u poslednjih petnaest miliona godina tog razdoblja."
     Džip se zaustavio na usponu na brdo. Bili su iznad šumovitog područja koje se spuštalo ka ivici lagune. Sunce se spuštalo ka zapadu i tonulo u maglovito obzorje. Ceo pejzaž Jurskog parka bio je okupan mekim svetlom; senke su se produžavale. Površinom lagune mreškali su se ružičasti talasići. Dalje ka jugu, videli su skladne vratove apatosaurusa koji su stajali na ivici vode; tela su im se ogledala na pokretnoj površini. Bilo je tiho, osim blagog cvrčanja cvrčaka. Dok su posmatrali taj pejzaž, mogli su lako da poveruju da su preneti milionima godina u prošlost u nestali svet.
     "Deluje, zar ne?" čuli su kako Ed Redžis govori preko interkoma. "Volim da ponekad uveče dođem ovde. I samo sedim."
     Grant nije bio impresioniran. "Gde je ti-reks?"
     "Dobro pitanje. Mali često može da se vidi dole u laguni. Laguna je poribljena. Mali je naučio da lovi ribu. Zanimljivo je kako to radi. Ne koristi ruke već zaroni celu glavu pod vodu. Kao ptica."
     "Mali?"
     "Mali ti-reks. On je mladunac, dve godine star i oko trećinu izrastao. Visok je osam stopa, težak tonu i po. Drugi je potpuno izrastao tiranosaurus. Ali, u ovom trenutku ga ne vidim."
     "Možda lovi apatosauruse", reče Grant.
     Redžis se nasmejao; glas mu je bio piskav preko radija. "Bi on, kad bi mogao, verujte mi. Ponekad stoji pored lagune, gleda ih i maše ručicama, razočaran. Međutim, teritorija ti-reksa potpuno je okružena šančevima i ogradama. Sklonili su se od pogleda, ali, verujte mi, on ne može nigde da ode."
     "Pa gde je onda?"
     "Krije se", reče Redžis. "Pomalo je stidljiv."
     "Stidljiv?" reče Malkolm. "Tiranosaurus reks je stidljiv?"
     "E, pa, on smatra sebe sveopštim vladarom. Gotovo nikada ga ne vidite na otvorenom, pogotovu danju."
     "Zašto?"
     "Mislimo da je zbog toga što ima osetljivu kožu i lako zaradi opekotine od sunca."
     Malkolm je počeo da se smeje.
     Grant je uzdahnuo. "Razbijate mnogo iluzija."
     "Mislim da nećete biti razočarani", reče Redžis. "Samo sačekajte."
     Čuli su slabo meketanje. Usred polja video se mali kavez, hidraulikom uzdignut iznad zemlje. Šipke na kavezu su skliznule dole i koza je ostala vezana usred polja; meketala je tugaljivo.
     "Svakog će trenutka", ponovio je Redžis.
     Netremice su posmatrali kroz prozor.
     "Gledajte ih", reče Hamond, dok je posmatrao monitor u kontrolnoj sobi. "Naginju se kroz prozor, tako znatiželjni. Ne mogu da dočekaju da to vide. Došli su ovde zbog opasnosti."
     "Toga se i plašim", reče Maldun. Vrteo je ključeve oko prsta i napeto posmatrao džipove. Ovo je bio prvi put da posetioci obilaze Jurski park, a Maldun je delio Arnoldovu strepnju.
     Robert Maldun je bio krupan žovek, pedeset godina star, čeličnosivih brkova i duboko plavih očiju. Odrastao u Keniji, proveo je život kao vodič afričkim lovcima na krupnu divljač, kao i njegov otac pre njega. Ali od 1980. godine, radio je ponajviše za grupe za zaštitu ii projektante zooloških vrtova kao savetnik za divljinu. Postao je dobro poznat, članak u Londonskom Sandej Tajmsu glasio je: "Ono što je Robert Trent Džouns za terene za golf, Robert Maldun je za zoološke vrtove: projektant neprevaziđenog znanja i veštine."
     Godine 1986, radio je nešto za kompaniju iz San Franciska koja je gradila privatni park divljine na jednom ostrvu u Severnoj Americi. Maldun je povukao granice za različite životinje, definisao prostor i zahteve naseobina za lavove, slonove, zebre i nilske konje. Označavao je koje životinje mogu da se drže zajedno, a koje se moraju razdvajati. U to vreme, bio je to priližno rutinski posao. Daleko ga je više zanimao indijski park zvan Svet tigrova u južnom Kašmiru.
     A onda, pre godinu dana, ponudili su mu posao lovca nadzornika u Jurskom parku. To se poklopilo sa željom da napusti Afriku; plata je bila izvrsna; Maldun je prihvatio na godinu dana. Bio je oduševljen kada je otkrio da je park u stvari zbirka preistorijskih životinja stvorena genetičkim inženjeringom.
     Bio je to, naravno, zanimljiv posao, ali tokom godina provedenih u Africi, Maldun je razvio netrepćući pogled na životinje - neromantičan pogled - koji ga je često sukobljavao sa rukovodstvom Jurskog parka u Kaliforniji, posebno sa malim imperatorom koji je stajao pored njega u kontrolnoj sobi. Po mišljenju Malduna, klonirati dinosauruse u laboratoriji bilo je jedno. Držati ih u divljini nešto sasvim drugo.
     Bilo je to Maldunovo mišljenje da su neki dinosaurusi preopasni da bi se držali u parku. Delom, opasnost je postojala zbog roga što su toliko malo znali o životinjama. Na primer, niko nije pretpostavljao da su dilofosaurusi otrovni, sve dok nije primećeno da lovi domaće pacove sa ostrva - ugrizli bi glodara, a onda se povlačili, da sačekaju da umru. A čak i onda niko nije pretpostavljao da dilofosaurusi mogu da pljuju, sve dok jedan hranilac nije gotovo oslepeo od ispljunutog otrova.
     Posle toga, Hamond se složio da ispitaju otrov dilofosaurusa i nađeno je da sadrži sedam različitih toksižnih enzima. Takođe je otkriveno da dilofosaurus može da pljune na daljinu od pedeset stopa. Pošto je ovo dizalo verovatnoću da gost u kolima može da oslepi, rukovodstvo je odlučilo da im ukloni kesice s otrovom. Veterinari su dvaput pokušali, na dve različite životinje, bez usppeha. Niko nije znao gde je otrov skriven. a niko neće ni saznati, sve dok se ne izvrši autopsija na nekom dilofosaurusu - a rukovodstvo nije dozvolilo da nijednog ubiju.
     Malduna su još više brinuli velociraptori. Oni su bili nagonski lovci i nikada se nisu odricali od plena. Ubijali su čak i kad nisu bili gladni. Ubijali su iz zadovoljstva ubijanja. Bili su hitri: jaki trkači i zapanjujući skakači. Imali su smrtonosne kandže na sva četiri uda; jedan snažan udarac rukom rasporio bi čoveka, prosuo mu utrobu. A imali su i moćne čeljusti za kidanje koje su parale meso umesto da ga grizu. Bili su daleko inteligentniji od ostalih dinosaurusa, a činilo se da su prirodni begunci iz kaveza.
     Svaki stručnjak za zoološke vrtove zna da neke životinje radije beže iz kaveza. neke, kao što su majmuni i slonovi, mogu da otvore vrata kaveza. Druge, kao divlje svinje, neobično su inteligentne i mogu da njuškama podignu brave na kavezima. Ali ko bi pretpostavljao da je divovski armadiljo notorni begunac iz kaveza? Ili severnoamerički los? pa ipak, los je njuškom gotovo isto tako spretan koliko i slon surlom. Losovi stalno beže; nadareni su za to.
     A i velociraptori.
     Raptori su inteligentni barem koliko i šimpanze. A, kao i šimpanze, imaju spretne ruke koje im omogućavaju da otvaraju vrata i barataju objektima. Oni lako mogu da pobegnu. A kada je jedan, čega se Maldun i plašio, konačno pobegao, ubio je dva građevinska radnika i osakatio trećeg pre nego što su ga ponovo uhvatili. Posle te epizode, kolibi za posetioce dodata su teška vrata sa šipkama, visoka obodna ograda i prozori od ojačanog stakla. A u zabranu za raptore dograđeni su elektronski senzori da bi upozorili u slučaju još jednog mogućeg bega.
     Maldun je želeo i puške. Želeo je i ramene rakete zemlja-voda-vazduh. Lovci znaju koliko je teško oboriti četvorotonskog afričkog slona - a neki dinosaurusi bili su deset puta teži. Rukovodstvo je bilo užasnuto - insistirali su da na ostrvu ne bude pušaka. Kada je Maldun zapretio da će dati otkaz i da će razglasiti sve štampi, postignut je kompromis. Na kraju, dva posebno napravljena laserski vođena raketna lansera držana su pod ključem u podrumu. Samo Maldun imao je ključeve te sobe.
     "To su bili ključevi koje je Maldun sada vrteo.
     "Idem dole", reče on.
     Arnold, koji je posmatrao kontrolne ekrane, klimnuo je glavom. Dva džipa stajala su na vrhu brda i žekala da se pojavi ti-reks.
     "Hej", doviknuo je Denis Nedri sa udaljene konzole. "Kad ste već na nogama, donesite mi kokišku, važi?"
     Grant je čekao u kolima i ćutke posmatrao. Meketanje koze postalo je glasnije, upornije. Koza je mahnito vukla povodac, jureći napred-nazad. Preko radija Grant je čuo kako Leksi panično kaže: "Šta će biti s kozom? Hoće li ona da pojede koozu?"
     "Mislim da hoće", neko ju je pecnuo, a onda je Eli utišala radio. Zatim su osetili smrad, zadah truleži i raspadanja, koji je strujao uzbrdo prema njima.
     Grant je prošaptao: "Eno ga."
     "Je", reče Malkolm.
     Koza je bila vezana usred polja, trideset jardi od najbližeg drveća. Dinosaurus mora da je negde među drvećem, ali za trenutak Grant nije video ništa. Onda je shvatio da prenisko gleda: glava životinje nalazila se dvadeset stopa iznad zemlje, napola skrivena gornjim granama palmi.
     Malkolm je prošaptao: "O, moj bože... Velika je kao prokleta kuća..."
     Grant je zurio u golemu, četvorouglastu glavu, pet stopa dugu, išaranu crvenkasto smeđu, sa ogromnim čeljustima i očnjacima. Čeljust tiranosaurusa jednom se pokrenula, otvorila i sklopila. Ali ogromna životinja nije izišla iz skrovišta.
     Malkolm je prošaptao: "Koliko će dugo d čeka?"
     "Možda tri ili četiri minuta. Možda..."
     Ženka Tiranosaurus nečujno je skočila napred, potpuno otkrivajući svoje golemo telo. U četiri skoka prešla je rastojanje do koze, sagla se i pregrizla joj vrat. Meketanje je prestalo. Nastala je tišina.
     Zastavši nad žrtvom, ženka tiranosaurusa iznenada je postala neodlučna. Njena masivna glava okrenula se na mišićavom vratu i pogledala na sve strane. Ukočeno je zurila u pravcu džipova, visoko gore na brdu.
     Malkolm je prošaptao: "Može li da nas vidi?"
     "O, da", reče Redžis preko interkoma. "Hajde da vidimo da li će da jede ovde pred nama, ili će da odvuče plen."
     Ženka tiranosaurusa se sagla i onjušila lešinu koze. Ptica je zacvrkutala: njena glava se podiže; uzbunjena, pažljiva. Pogledala je napred i nazad, pretražujući okolinu malim trzajućim pokretima.
     "Kao ptica", reče Eli.
     Ženka tiranosaurusa je i dalje oklevala. "Čega li se plaši?" prošapta Malkolm.
     "Verovatno drugog tiranosaurusa", prošapta Grant. Veliki mesožderi, kao što su lavovi i tigrovi, često posle ubistva postaju oprezni i ponašaju se kao da su iznenada razotkriveni. Zoolozi devetnaestog veka zamišljali su da se životinje osećaju krivim zbog onoga što su učinile. Ali savremeni naužnici potkrepili su dokazima napor koji je stajao iza ubistva - sate strpljivog šunjanja pre konačnog udarca - kao i učestalost neuspeha. Ideja o 'prirodi, crvenih zuba i čeljusti' bila je pogrešna; najčešće, plen je izmicao. Kada mesožder najzad obori životinje, oprezan je zbog drugog grabljivca, koji bi mogao da ga napadne i ukrade mu plen. Zato se ovaj tiranosaurus verovatno bojao drugog tiranosaurusa.
     Ogromna životinja ponovo se nagnula nad kozu. Jedan veliki stražnji ud držao je lešinu dok su čeljusti počele da kidaju meso.
     "Ostaće", prošapta Redžis. "Izvrsno."
     Ženka dinosaurusa ponovo je podigla glavu; u čeljustima imala je iskrzane komade krvavog mesa. Netremice je gledala džip. Počela je da žvaće. Čuli su mučno krckanje kostiju.
     "Fuj", reče Leksi, preko interkoma. "Ovo je odvratno."
     A onda, kao da je oprez konačno prevladao, ženka tiranosaurusa podigla je čeljustima ostatke, tiho ih ponela nazad među drveće.
     "Dame i gospodo, Tyrannosaurus rex", reče glas sa trake. Džipovi su startovali i tiho krenuli, kroz lisnati pokrov.
     Malkolm se zavalio u sedišyu. "Fantastično", reče on.
     Đenaro je obrisao čelo. Bio je prebledeo.









KONTROLA
     Henri Vu je ušao u kontrolnu sobu i zatekao ih kako sede u mraku i slušaju glasove preko radija.
     "...Isuse, ako se takva životinja oslobodi", govorio je Đenaro, piskavim glasom preko zvučnika, "niko je neće zaustaviti."
     "Neće je zaustaviti, niti..."
     "Ogromna, bez prirodnih neprijatelja..."
     "Bože moj, zamisli..."
     "U kontrolnoj sobi, Hamond reče: "Zajebi ih. Tako su negativni."
     Vu reče: "Oni još o bekstvu životinja. Do sada su već morali da vide da je sve pod kontrolom. Inženjeringom smo stvorili životinje i inženjeringom stvorili utočište..." Slegao je ramenima.
     Vu je najiskrenije verovao da je park u osnovi bez greške, baš kao što je verovao da je njegova paleo-DNK u osnovi bez greške. Koji god bi se problemi mogli javiti u vezi DNK, u suštini bi to bili tačkasti problemi koda, što je uzrokovalo specifične probleme u fenotipu: enzim koji se ne bi uključio, ili belančevinu koja se ne bi sklopila. Kakav god problem bio, uvek bi se rešavao relativno beznačajnim prilagođavanjem u sledećoj verziji.
     Slično, znao je da problemi Jurskog parka nisu osnovni problemi. Nisu problemi kontrole. Ništa tako bazično, ili tako ozbiljno, kao što je mogućnost bekstva životinja. Vu je smatrao uvredljivom pomisao da bi neko mogao da veruje da bi on radio na sistemu gde bi tako nešto bilo moguće.
     "Tu je taj Malkolm", mračno reče Hamond. "On stoji iza svega toga. Znate, od početka je protiv nas. Po njegovoj teoriji, složeni sistemi ne mogu da se kontrolišu i prirodu je nemoguće podražavati. Ne znam šta mu je. Do đavola, pa mi ovde samo pravimo zoološki vrt. Svet ih je pun i svi oni dobro rade. Ali on ili će dokazati svoju teoriju, ili će umreti pokušavajući. Samo se nadam da neće uspaničiti Đenara i navesti ga da zatvori park."
     Vu upita: "Može li on to?"
     "Ne", reče Hamond. "Ali može da pokuša. Može da pokuša i uplaši japanske investitore, pa da ih navede da povuku kapital. Ili može da vladu u San Hozeu pobuni. Može da pravi probleme."
     Arnold je ugasio cigaretu. "Sačekajmo da vidimo šta će da se dogodi", reče on. "Mi verujemo u park. Hajde da vidimo kako će on to odraditi."
     Maldun je izišao iz lifta, klimnuo čuvaru u prizemlju i sišao u podrum. Uključio je svetlo. U suterenu je bilo dva tuceta džipova, poređanih u pravilne redove. Bila su to električna kola koja bi, na kraju, trebalo da čine beskrajnu petlju, obilaze park i vraćaju u centar za posetioce.
     U uglu nalazio se džip sa crvenom prugom, jedno od dva vozila na benzin - Harding, veterinar, tog jutra je uzeo drugo - koja su mogla da idu posvuda po parku, čak i među životinje. Na džipovima je bila dijagonalna crvena pruga, jer je ona, iz nekog razloga, odvraćala triceratopse od napada na kola.
     Maldun je krenuo ka džipu u kraju prostorije. Čelična vrata oružarnice bila su neobeležena. Otključao je teška vrata svojim ključem i širom ih otvorio. Soške su oivičavale unutrašnjost. Izvukao je Randlerov rameni lanser i kutiju kanistera. Dve sive rakete zatakao je pod drugu ruku.
     Pošto je zaključao vrata iza sebe, stavio je pušku na stražnje sedište džipa. Dok je napuštao garažu, začuo je grmljavinu u daljini.
     Čini se kao da će kiša", reče Ed Redžis, bacajući pogled na nebo.
     Džip se ponovo zaustavio blizu sauropodske močvare. Veliko krdo apatosaurusa paslo je na ivici lagune; brstili su lišće sa gornjih grana palmi. U istom području bilo je i nekoliko hadrosaurusa kljunaša, koji su, u poređenju sa njima, delovali mnogo niže.
     Naravno, Tim je znao da hadrosaurusi uopšte nisu mali. Problem je bio što su apatosaurusi bili toliko mnogo veći. Njihove majušne glave dostizale su pedeset stopa u vazduh, ispružene na dugim vratovima.
     "Velike životinje koje vidite obično zovu Brontosaurusi, reče snimljeni glas; "ali to su, u stvari, Apatosaurusi. Oni su teški više od trideset tona. To znači da je jedna jedina životinja velika kao celo krdo savremenih slonova. A možete da primetite da njihovo omiljeno područje, duž lagune, nije močvarno. Uprkos onome što knjige kažu, brontosaurusi izbegavaju močvaru. Oni više vole suvu zemlju."
     "Brontosaurus je najveći dinosaurus, Leksi", reče Ed Redžis. Tim se nije trudio da se spori s njim. U stvari, Brachiosaurus je bio triput veći. A neki ljudi misle da su Ultrasaurusi i Seismosaurusi bili još veći od Brachiosaurusa. Seismosaurus je mogao da teži i sto tona!
     Pored apatosaurusa, manji hadrosaurusi stajali su na stražnjim nogama i jeli lišće. Skladno su se kretali za tako velika stvorenja. Nekoliko beba hadrosaurusa vijalo se među odraslima i jeli listove koji su padali iz usta većih životinja.
     "Dinosaurusi Jurskog parka se ne razmnožavaju", tričao je snimak. "Mlade životinje koje vidite uvedene su pre nekoliko meseci, već odgojene. Ali odrasli ih ipak paze."
     Začulo se kotrljajuće tutnjanje groma. Nebo je bilo tamnije, niže, više preteće.
     "Aha, izgleda da će kiša, dobro", reče Ed Redžis.
     Kola su krenula, a Tim je bacio pogled nazad na hadrosauruse. Izgleda, bočno sa jedne strane, ugledao je bledožutu životinju koja se brzo kretala. Na leđima je imao braonkaste pruge. Smesta ju je prepoznao. "Ej!" viknu on. "Zaustavite kola!"
     "Šta je?" upita Ed Redžis.
     "Brzo! Zaustavite kola!."
     "Idemo dalje da vidimo poslednju od naših preistorijskih životinja - stegosaurusa", reče snimljen glas.
     "Šta je, Tim?"
     "Video sam ga! Video sam ga tamo u polju."
     "Šta si video?"
     "Jednog raptora! Tamo u polju!"
     "Stegosaurusi su životinje iz srednje jure, koje su se razvile pre oko sto sedamdeset miliona godina", reče snimak. "Neki od ovih izuzetnih biljoždera žive ovde u Jurskom parku."
     "Oh, ne bih rekao, Tim", reče Ed Redžis.
     "Ne raptora."
     "Jesam! Zaustavite kola!"
     Začuo je žamor iz interkoma, kad je novost preneta Grantu i Malkolmu. "Tim kaže da je video raptora."
     "Gde?"
     "Nazad u polju."
     "Hajde da se vratimo i pogledamo."
     "Ne možemo da se vratimo", reče Ed Redžis. "Možemo samo napred. Kola su programirana."
     "Ne možemo da se vratimo?" reče Grant.
     "Ne", reče Redžis. "Žao mi je. Vidite, ovo je neka vrsta vožnje..."
     "Time, ovde profesor Malkolm", reče glas iz interkoma, upadajući u razgovor. "Imam za tebe jedno pitanje u vezi ovog raptora. Šta bi rekao, koliko je star?"
     "Stariji je od bebe koju smo danas videli", reče Tim. "A mlađi od velikih odraslih životinja u zabranu. Odrasli su bili visoki šest stopa. Ovaj je bio upola toliki."
     "Dobro je", reče Malkolm.
     "Video sam ga samo na tren", reče Tim.
     "Siguran sam da to nije bio raptor", reče Ed Redžis. "Nikako nije mogao da bude raptor. Mora da je to bio neki oti. Oni stalni preskaču ograde. Imamo vraških problema s njima."
     "Znam da sam video raptora", reče Tim.
     "Gladna sam", reče Leksi. Počela je da cvili.
     U kontrolnoj sobi, Arnold se okrenuo prema Vuu. "Šta misliš, šta je klinac video?"
     "Mora da je u pitanju neki oti."
     Arnold je klimnuo glavom. "Imamo problema s praćenjem otija jer puno vremena provode na drveću." Otiji su predstavljali izuzetak u uobičajenoj kontroli iz minuta u minut, koju su kompjuteri vršili nad životinjama. Kompjuteri su neprestano gubili i pronalazili otije, jer su ovi neprestano ulazili među drveće i ponovo izlazili.
     "Bolim me", reče Hamond, "to što smo napravili ovaj predivni park, ovaj fantastični park, a naši prvi posetioci prolaze kroz njega kao računovođe i samo traže probleme. Uopšte mu se ne dive."
     "To je njihov problem", reče Arnold. "Ne možemo da ih nateramo da mu se dive." Interkom je kliknuo i do Arnold dopre otegnut glas: "Alo, Džone, ovde En Bi sa dokova. Nismo sve istovarili, ali gledam olujni front južno od nas. Radije ne bih bio ovde privezan, ako se more jače uzburka."
     Arnold se okrenuo u pravcu monitora na kome se nalazio teretni brod usidren na doku na istočnoj strani ostrva. Pritisnuo je dugme radija. "Koliko još ima posla, Džime?"
     "Još samo tri kontejnera sa opremom. Nisam proverio kargo listu, ali mislim da možete da sačekate još dve nedelje na to. Znate, ovde snismo dobro usidreni, a sto milja smo od obale."
     "Tražite dozvolu za odlazak?"
     "Da, Džone."
     "Želim tu opremu", reče Hamond. To je oprema za laboratorije. Potrebna nam je."
     "Da", reče Arnold. "Ali niste želeli da uložite novac u olujnu prepreku kojom bi zaštitili lukobran. Zato nemamo dobru luku. Ako se oluja pogorša, brod će udariti o dok. Video sam brodove koji su na taj način izgubljeni. Tada ćete imati sve ostale troškove, zamenu broda plus vađenje potonulog da se dok očisti... s tim da ga nećete moći da koristite sve dok..."
     Hamond je odmahnuo glavom kao da ga pušta. "Izbacite ih odatle."
     "Dopuštenje da odete En Bi" reče Arnold u radio.
     "Vidimo se za dve nedelje", reče glas.
     Na video monitoru ugledali su kako posada na palubi otpušta užad. Arnold se ponovo okrenuo prema glavnoj konzoli. Ugledao je džipove kako se kreću kroz polja pare.
     "Gde su sad?" upita Hamond.
     "Liči na južna polja", reče Arnold. Južni kraj ostrva bio je vulkanski aktivniji od severnog. "To znači da samo što nisu stigli do stegosa. Siguran sam da će zastati da vide šta Harding radi."









STEGOSAURUS
     Dok se džip zaustavljao, Eli Satler je netemice gledala stegosaurusa kroz perjanice pare. Stajao je tiho, nepomično. Pored njega je bio parkiran džip sa crvenom prugom.
     "Moram da priznam da ova životinja izgleda smešno", reče Malkolm.
     Stegosaurus je bio visok dvadeset stopa; imao je ogomno, nezgrapno telo i uspravne, oklopne ploče duž leđa. Rep je imao opasne šiljke, tri stope dugačke. Međutim, vrat se stanjivao u apsurdno malu glavu, sa budalastim pogledom, kao kod jako tupog konja.
     Dok su posmatrali, čovek je obišao oko životinje i prišao im. "Ovo je naš veterinar, doktor Harding", reče Redžis putem radija. "On je dao anesteziju stegosu, zbog čega se ovaj ne mrda. Bolestan je."
     Grant je već izlazio iz kola i žurio ka nepomičnom stegosaurusu. Eli je izišla i pogledala nazad, jer se drugi džip zaustavio i dvoje klinaca je iskočilo napolje. "Od čega je bolestn?" upita Tim.
     "Nisu sigurni", reče Eli.
     Velike kožaste ploče duž stegosaurusove kičme neznatno su klonule. Disao je sporo, teško i sa svakim udisajem pravio mljackav zvuk.
     "Je li zarazan?" upita Leksi.
     Išli su ka majušnoj glavi životinje, gde su Grant i veterinar klečali i virili u stegosaurusova usta.
     Leksi je nabrala nos. "Ovaj je stvarno veliki", reče ona. "I smrdljiv."
     "Jeste." Eli je već primetila da stegosaurus odaje poseban vonj, nalik na ribu koja truli. Podsetilo ju je to na nešto što je znala, ali nije mogla da tačno kaže na šta. U svakom slučaju, nikada ranije nije omirisala stegosaurusa. Možda je ovo bio njegov karakterističan vonj. Ali je sumnjala. Većina biljoždera nije imala oštar miris. A ni njihov izmet. Pravi smrad bio je rezervisan za mesoždere.
     "Da li je to zato što je bolestan?" upita Leksi.
     "Možda. I ne zaboravi da ga je veterinar umirio."
     "Eli, pogledaj mu jezik", reče Grant.
     "Tamnopupurni jezik mlitavo je visio iz usta životinje. Veterinar ga je osvetlio da bi ona mogla da vidi vrlo fine srebrnkaste plikove.
     Mikromehurići", reče Eli. "Zanimljivo."
     "Imamo puno poteškoća s ovim stegosima", reče veterinar. "Stalno se razboljevaju."
     "Kakvi su simptomi?" upita Eli. Zagrebla je jezik noktom. Čista tečnost izlučila se iz rasspuknutih plikova.
     "Fuj", reče Leksi.
     "Gubljenje ravnoteže, dezorijentacija, teško disanje i jaka dijareja", reče Harding. "Izgleda da se javlja otprilike jednom u šest nedelja."
     "Redovno se hrane?"
     "Oh, da", reče Harding. "Ovako velike životinje moraju da svakoga dana unesu najmanje pet ili šest stotina funti biljne materije samo da opstanu. Oni su stalni potrošači stočne hrane."
     "Onda je malo verovatno da se truju biljkama", reče Eli. Oni koji stalno brste, bili bi stalno bolesni ako bi jeli otrovno bilje. A ne svakih šest nedelja."
     "Tačno", reče veterinar.
     "Mogu li?" upita Eli. Uzela je baterijsku lampu od veterinara. "Imate li efekat zenice od omamljivača?" upita ona; osvetlila je stegosaurusovo oko.
     "Da. Postoji miotički efekat, zenice se skupljaju."
     "Ali ove zenice su raširene", reče ona.
     Harding pogleda. Nije bilo sumnje: zenice stegosaurusa bile su raširene i nisu se skupile kada je svetlost sijala u njih. "Neka sam proklet", reče on. "To je farmakološki efekat."
     "Da." Eli je ustala i pogledala unaokolo. "Koliko je područje životinje?"
     "Oko pet kvadratnih milja."
     "Približno u ovoj oblasti?" upita ona. Bili su na otvorenoj livadi, sa posutim stenovitim probojima i povremenim perjanicam pare koje su se dizale iz zemlje. Bilo je kasno posle podne i nebo je bilo ružičasto ispod sve nižih sivih oblaka.
     "Većinom se kreću u oblasti severnije i istočnije odavde", reče Harding. "Međutim, kada se razbole, obično dođu baš u ovo područje."
     Zanimljiva zagonetka, pomisli ona. Kako objasniti periodičnost trovanja? Pokazala je preko polja. "Vidite li ono nisko, nežno žbunje?"
     "Zapadnoindijski jorgovan." Harding klimnu glavom. "Znamo da je otrovan. Životinje ga ne jedu."
     "Sigruni ste?"
     "Da. Pratimo ih na videu, a da budem siguran proverio sam izmet. Stegosi uopšte ne jedu žbunje jorgovana."
     Melia azedarach, zvana činaberi, ili zapadnoindijski jorgovan, sadrži jedan broj otrovnih alkaloida. Kinezi su tu biljku koristili kao otrov za ribe.
     "Ne jedu ga", reče veterinar.
     "Zanimljivo", reče Eli. "Zato što bih, u protivnom, rekla da životinja pokazuje klasične znake trovanja Meliom: omamljenost, plikove na sluzokoži i širenje zenica." Zaputila se u polje da izbliza osmotri biljke. Nagnula se nad zemlju. "U pravu ste", reče ona. "Biljke su zdrave, nema znakova da ih je neko jeo. Nikakvih znakova."
     "A tu je i interval od šest nedelja", podsetio ju je veterinar.
     "Koliko često stegosaurusi dolaze ovamo?"
     "Otprilike jednom nedeljno", reče on. "Stegosi polako prave petlju kroz njihovo područje i hrane se tokom puta. Završavaju petlju za otprilike nedelju dana."
     "Ali razboljevaju se jedanput u šest nedelja?"
     "Tako je", reče Harding.
     "Ovo je dosadno", reče Leksi.
     "Šššš", reče Tim. "Doktorka Satler pokušava da razmišlja."
     "Bezuspešno", reče Eli; produžila je poljem.
     Iza sebe, čula je kako Leksi kaže: "Hoće li neko da se dobacujemo?"
     Eli je netremice gledala u zemlju. Polje je na mnogim mestima bilo stenovito. Negde s leve strane čulo se zapljuskivanje talasa. Među stenjem bilo je bobica. Možda su životinje jele samo bobice. Međutim, to nije imalo smisla. Bobice zapadnoindijskog jorgovana bile su strašno gorke.
     "Jesi li nešto našla?" upita Grant, kad joj se pridružio.
     Eli uzdahnu. "Samo kamenje", reče ona. "Mora da smo blizu plaže, jer je svo kamenje glatko. A i obrazuje smešne gomilice."
     "Smešne gomilice?" reče Grant.
     "Posvuda. Eno tamo jedne gomile." Pokazala j prstom.
     Čim je to učinila, shvatila je u šta gleda. Kamenje je bilo pohabano, ali to nije imalo nikakve veze s okeanom. Ovo kamenje bilo je složeno na gomilice, gotovo kao da je tako bilo ispušteno.
     Bile su to gomilice kamenja iz voljke.
     Mnoge ptice i krokodili gutaju kamenčiće koje sabiraju u mišićavim vrećicama u probavnom traktu, zvanim voljke. Kada ga mišići voljke pritiskaju, kamenje pomaže da se samelje tvrda biljna hrana, pre nego što stigne do želudca. Na taj način potpomaže se varenje. Neki naučnici smatrali su da su i dinosaurusi imali voljčano kamenje. Prvo i prvo, zubi dinosaurusa bili su premali i nedovoljno istrošeni, ako su korišćeni za žvakanje hrane. Pretpostavljalo se da su dinosaurusi gutali celu hranu i puštali da voljčano kamenje samelje biljna vlakna. A neki skeleti bili su pronađeni zajedno sa pridruženom gomilom kamenčića u predelu trupa. Međutim, to nikad nije bilo potvrđeno, a..."
     "Voljčano kamenje", reče Grant.
     "Da, mislim da je to. Gutaju ovo kamenje, a posle nekoliko nedelja kamenje se uglača, tako da ga povrate, praveći ovu gomilicu. Zatim gutaju sveže kamenje. A kad to urade, progutaju i bobice. I razbole se."
     "Neka sam proklet", reče Grant. "Siguran sam da si u pravu."
     Pogledao je gomilu semenja, prodžarao po njima rukom, sledeći nagon paleontologa.
     Onda je zastao.
     "Eli", reče on. "Vidi ovo."
     "Smesti je, frajeru! Pravo u staru rukavicu!" povikala je Leksi, a Đenaro joj je bacio lopticu.
     Bacila ju je nazad tako jako da mu je ruka zabridela. "Lakše malo! Ja nemam rukavicu!"
     "Kilavko!" reče ona prezrivo.
     Iznerviran, ispalio je loptu prema njoj i začuo pljes! o kožu. "Ovo već liči na nešto", reče ona.
     Stojeći pored dinosaurusa, Đenaro je nastavio da se igra hvatanja lopte, dok je razgovarao s Malkolmom. "Kako se onaj bolesni dinosaurus uklapa u vašu teoriju?"
     "Predviđen je", reče Malkolm.
     Đenaro odmahnu glavom. "Ima li čega što nije predviđeno vašom teorijom?"
     "Gledajte", reče Malkolm. "Nema to veze sa mnom. To je teorija haosa. Ali ja primećujem da niko nije voljan da sluša o posledicama matematike. Zbog toga što ona ima velikih posledica na ljudski život. Mnogo većih od Hajzenbergovog principa ili Gedelove teoreme, o kojima svi trube. To su, u stvari, više akademska razmatranja. Filozofska razmatranja. Ali teorija haosa utiče na svakodnevni život. Znate li zašto su kompjuteri napravljeni?"
     "Ne", reče Đenaro.
     "Spiči je ovamo", povika Leksi.
     "Kompjuteri su napravljeni krajem četrdesetih zato što su matematičari, kao Džon Fon Nojman, mislili da će, ako budu imali kompjuter - mašinu koja će jednovremeno baratati mnogim promenljivim veličinama - moći da prognoziraju vreme. Čovek će najzad ovladati razumevanjem vremena. I ljudi su verovali u taj san sledećih četrdeset godina. Verovali su da je vremenska prognoza samo funkcija praćenja stvari. Ako biste dovoljno toga znali, mogli biste da sve prognozirate. To je bilo vladajuće naučno verovanje od Njutna."
     "I?"
     "Teorija haosa sve to baca pravo kroz prozor. Ona kaže da je neke pojave nemoguće predvideti. Sav novac koji je potrošen na dugoročnu prognozu - oko pola milijarde dolara u poslednjih nekoliko decenija - protraćen je. Porez na budale. Besmisleno je truditi se da pretvorite olovo u zlato. Kad gledamo unazad na alhemičare, smejemo se onome što su pokušavali da urade, ali buduće generacije smejaće se nama na isti način. Pokušavali smo nemoguće - i potrošili na to puno novca. Zato što, u stvari, postoji velika kategorija pojava koje su same po sebi nepredvidljive."
     "To kaže haos?"
     "Da, a zapanjuje koliko malo ljudi mari da to čuje", reče Malkolm. "Ove sam informacije predočio Hamondu davno pre nego što je postavio temelje ovom mestu. Hoćeš da inženjeringom stvoriš gomilu preistorijskih životinja i smestiš ih na jedno ostrvo? Dobro. Sladak san. Šarmantan. Ali to neće teći po planu. To je samo po sebi nepredvidljivo, baš kao i vreme."
     "Rekli ste mu to?" upita Đenaro.
     "Da. Takođe sam mu rekao da će dolaziti do odstupanja. Očigledno je da je uklapanje životinja u okruženje jedan od problema. Stegosaurus je star sto miliona godina. On nije prilagođen našem svetu. Vazduh je drugačiji, sunčevo zračenje je drugačije, zemljište je drugačije, insekti su drugačiji, zvukovi su drugačiji, vegetacija je drugačija. Sve je drugačije. Povećan je sadržaj kiseonika. Ova jadna životinja oseća se kao čovek na nadmorskoj visini od deset hiljada stopa. Slušajte kako šišti."
     "A osteli problemi?"
     "Široko govoreći, sposobnost parka da kontroliše širenje oblika života. Zato što se istorija evolucije sastoji u tome da život ruši sve granice. Život se oslobađa. Život se širi na nova područja. Bolno, možda čak opasno. Ali život nalazi puteve." Malkolm odmahnu glavom. "Nisam mislio da mudrujem, ali eto."
     Đenaro pogleda preko. Eli i Grant su bili s druge strane polja, mahali rukama i vikali.
     "Jesi li mi doneo kokišku?" upitao je Denis Nedri, kad se Maldun vratio u kontrolnu sobu.
     Maldun se nije potrudio da mu odgovori. Pošao je pravo do monitora i pogledao šta se događa. Preko radija čuo je Hardingov glas: "...stegos...konačno... pazimo...sad."
     "Šta je sad?" upita Maldun.
     "Stigli su dole do južne tačke", reče Arnold. "Zato se veza pomalo prekida. Prebaciću ih na drugi kanal. Međutim, otkrili su šta nije u redu sa stegosima. Jedu neke bobice."
     Hamond klimnu glavom. "Znao sam da ćete to rešiti, pre ili kasnije", reče on.
     "Nije nešto naročito impresivno", reče Đenaro. Vrhovima prstiju držao je delić, ne veći od poštanske marke, podignut prema svetlu koje je bledelo. "Siguran si u to, Alene?"
     "Potpuno sam siguran", reče Grant. Ono što ga odaje jeste šara na unutrašnjoj površini, unutrašnjoj krivini. Okreni ga naopačke i videćeš jedva vidljiv obrazac ispupčenih linija koje obrazuju grube trougaone oblike.
     "Da, vidim ih."
     "E, pa, ja sam na svom nalazištu u Montani iskopao dva jajeta sa takvom šarom."
     "Tvrdiš da je ovo delić dinosaurusove ljuske od jajeta."
     "Apsolutno."
     Harding odmahnu glavom. "Ovi dinosaurusi ne mogu da se razmnožavaju."
     "Očigledno mogu", reče Đenaro.
     "To mora da je ptičje jaje", reče Harding. "Na ostrvu imamo bukvalno na desetine vrsta ptica."
     Grant odmahnu glavom. "Pogledajte zakrivljenje. Ljuska je gotovo ravna. To je od veoma velikog jajeta. A zapazite i debljinu ljuske. To je dinosaurusovo jaje, osim ako nemate nojeve na ostrvu."
     "Ali oni nikako ne mogu da se razmnožavaju", navaljivao je Harding. "Sve životinje su ženke."
     "Ja jedno znam", reče Grant, "da je ovo jaje dinosaurusa."
     Malkolm reče: "Možete li da odredite vrstu?"
     "Da", reče Grant. "To je jaje velociraptora."









KONTROLA
     "Potpuno apsurdno", reče Hamond u kontrolnoj sobi dok je slušao izveštaj preko radija. "To mora da je ptičje jaje. Jedino to može da bude."
     Rado je krčao. Začuo je Malkolmov glas: "Hoćemo li da napravimo mali test? Zamolite gospodina Arnolda da izbaci jedan od njegovih kompjuterskih obračuna."
     "Sada?"
     "Da, upravo sada. Shvatio sam da ih možete preneti na ekran u kolima doktora Hardinga. Hoćete li to da učinite?"
     "Nema problema", reče Arnold. Trenutak kasnije na ekranu u kontrolnoj sobi bilo je odštampano:

     Ukupno životinja 238
     vrsta očekivano nađeno ver.
     Tiranosaurusi 2 2 4.1
     Majasaurusi 21 21 3.3
     Stegosaurusi 4 4 3.9
     Triceratopsi 8 8 3.1
     Prokompsognatidi 49 49 3.9
     Otnielije 16 16 3.1
     Velociraptori 8 8 3.0
     Apatosaurusi 17 17 3.1
     Hadrosaurusi 11 11 3.1
     Dilofosaurusi 7 7 4.3
     Pterosaurusi 6 6 4.3
     Hipsilofonditi 33 33 2.9
     Euplocefalidi 16 16 4.0
     Stirakosaurusi 18 18 3.9
     Mikroceratopsi 22 22 4.1
     Ukupno 238 238

     "Nadam se da ste zadovoljni", reče Hamond. "Jeste li ga dobili dole na vašem ekranu?"
     "Vidimo ga", reče Malkolm.
     "Sve se slaže, kao i uvek." Nije mogao da otkloni zadovoljstvo iz glasa.
     "A sada", reče Malkolm. "Možete li da učinite da kompjuter traga za različitim brojem životinja?"
     "Kao na primer?"
     "Pokušajte sa dvesta trideset devet."
     "Samo trenutak", reče Arnold, namršten. Trenutak kasnije na ekranu je bilo odštampano:

     Ukupno životinja 239
     vrsta očekivano nađeno ver.
     Tiranosaurusi 2 2 4.1
     Majasaurusi 21 21 3.3
     Stegosaurusi 4 4 3.9
     Triceratopsi 8 8 3.1
     Prokompsognatidi 49 50 ??
     Otnielije 16 16 3.1
     Velociraptori 8 8 3.0
     Apatosaurusi 17 17 3.1
     Hadrosaurusi 11 11 3.1
     Dilofosaurusi 7 7 4.3
     Pterosaurusi 6 6 4.3
     Hipsilofonditi 33 33 2.9
     Euplocefalidi 16 16 4.0
     Stirakosaurusi 18 18 3.9
     Mikroceratopsi 22 22 4.1
     Ukupno 238 239

     Hamond se pomakao napred. "Šta je to, kog vraga?"
     "Imamo još jednog kompića."
     "Otkud?"
     "Ne znam!"
     Radio je pucketao. "A sada, možete li da zatražite da kompjuter traga za, na primer, trista životinja?"
     "O čemu on to priča?" upita Hamond; glas mu se podizao. "Tri stotine životinja? O čemu on to priča?"
     "Samo trenutak", reče Arnold. "To će potrajati par minuta." Pritiskivao je dugmad na ekranu. Prvi red suma se pojavio:

     Ukupno životinja 239
     "Ne razumem šta smera", reče Hamond.
     "Bojim se da ja razumem", reče Arnold. Posmatrao je ekran. Brojevi u prvom redu su otkucavali:

     Ukupno životinja 244
     "Dvesta četrdeset četiri?" reče Hamond. "Šta se to događa?"
     "Kompjuter broji životinje u parku", reče Vu. "Sve životinje."
     "Mislio sam da je to oduvek činio." Naglo se okrenuo. "Nedri! Jesi li ti opet nešto zajebao?"
     "Nisam", reče Nedri, podižući glavu s konzole. "Kompjuter dopušta operateru da unese očekivani broj životinja da bi se ubrzalo brojanje. Ali to je olakšica, a ne mana."
     "U pravu je", reče Arnold. "Uvek smo za osnovu brojanja koristili dvesta trideset osam, jer smo smatrali da ne može da ih bude više.

     Ukupno životinja 262
     "Čekaj malo", reče Hamond. "Ove životinje ne mogu da se razmnožavaju. Kompjuter mora da broji poljske miševe ili nešto slično."
     "I ja tako mislim", reče Arnold. "Gotovo je sigurno da je to greška u vizuelanom praćenju. Uskoro ćemo znati."
     Hamond se okrenuo prema Vuu. "Ne mogu da se razmnožavaju, zar ne?"
     "Ne mogu", reče Vu.

     Ukupno životinja 270
     "Odakle dolaze?" upita Arnold.
     "Prolet bio ako znam", reče Vu.
     Posmatrali su kako broj raste.

     Ukupno životinja 283
     Preko radija, čuli su kako Đenaro kaže: "Svetog mu govneta, koliko ih još ima?"
     A onda su čuli devojčicu: "Gladna sam. Kad ćemo kući?"
     "Uskoro, Leksi."
     Na ekranu bleštala je poruka o grešci:

     ERROR:Search Params: 300 životinja nije nađeno
     "Greška", reče Hamond, klimajući glavom. "Tako sam i mislio. Sve vreme sam mislio da je u pitanju greška."
     Međutim, trenutak kasnije na ekranu bilo je odštampano:

     Ukupno životinja 292
     vrsta očekivano nađeno ver.
     Tiranosaurusi 2 2 4.1
     Majasaurusi 21 22 ??
     Stegosaurusi 4 4 3.9
     Triceratopsi 8 8 3.1
     Prokompsognatidi 49 65 ??
     Otnielije 16 23 ??
     Velociraptori 8 37 ??
     Apatosaurusi 17 17 3.1
     Hadrosaurusi 11 11 3.1
     Dilofosaurusi 7 7 4.3
     Pterosaurusi 6 6 4.3
     Hipsilofonditi 33 34 ??
     Euplocefalidi 16 16 4.0
     Stirakosaurusi 18 18 3.9
     Mikroceratopsi 22 22 4.1
     Ukupno 238 292

     Radio je krčao. "Sad vidite manu vaših procedura", reče Malkolm. "Samo ste pratili očekivani broj dinosaurusa. Brinuli ste se da ne izgubite neku životinju i vaše procedure bile su projektovane da vas smesta upozore ako se javi manjak životinja. Ali problem nije u tome. Problem je što imate višak životinja."
     "Hriste", reče Arnold.
     "Ne može da ih ima više", reče Vu. "Znamo koliko smo ih pustili. Ne može da ih bude više od toga."
     "Bojim se da može, Henri", reče Malkolm. "One se razmnožavaju."
     "Ne mogu."
     "Čak i ako ne prihvatite Grantovu ljusku jajeta, možete to da dokažete sopstvenim podacima. Pogledajte grafikon visine kompića. Arnold će vam ga prikazati."

     "Primećujete li nešto?" upita Malkolm.
     "To je Gausova raspodela", reče Vu. "Kriva normalne raspodele."
     "Ali zar niste rekli da ste kompiće uvodili u tri partije? U razmaku od po šest meseci?"
     "Da..."
     "Onda bi trebalo da dobijete grafikon sa pikovima na svakoj od tri uvedene partije", reče Malkolm i otkuca nešto po tastaturi. "Ovako."

     Međutim, vaš grafikon nije takav", reče Malkolm. "Grafikon koji ste dobili jeste grafikon populacije koja se razmnožava. Vaši kompići se razmnožavaju."
     Vu odmahnu glavom: "Ne vidim kako mogu?"
     "Razmnožavaju se kao i otnielije, majasaurusi, hipsisi - a i velociraptori."
     "Hriste", reče Maldun. "U parku ima slobodnih raptora."
     "E, pa, i nije tako loše", reče Hamond, gledajući u ekran. "Imamo porast samo u tri kategorije - ovaj, pet kategorija. U dve od njih jako mali..."
     "O čemu to pričate?" glasno reče Vu. "Zar ne znate šta to znači?"
     "Naravno da znam šta to znači, Henri", reče Hamond. "Znači da si zajebao stvar."
     "Apsolutno nemoguće."
     "Henri, tamo napolju su ti dinosaurusi koji se razmnožavaju."
     "Ali svi oni su ženke", reče Vu. "To je nemoguće. Mora da je neka greška. I vidite brojeve. Mali porast kod velikih životinja, majasurusa i hipsija. A veliki porast malih životinja. To naprosto nema smisla. Mora da je neka greška."
     Radio se uključio. "U stvari, i nije", reče Grant. "Mislim da ove brojke potvrđuju da se oni razmnožavaju. Na sedam različitih mesta na ostrvu."









MESTA RAZMNOŽAVANJA
     Nebo je tamnelo. Gromovi su tutnjali u daljini. Grant i ostali, naslonjeni na vrata džipa, netremice su gledali ka ekranu na kontrolnoj tabli. "Mesta razmnožavanja?" upita Vu, preko radija.
     "Legala", reče Grant. "Ako pretpostavimo da prosečan polog ima osam do dvanaest naleženih jaja, ovi podaci ukazivali bi da su kompići imali dva legla. Raptori su imali dva legla. Otiji su imali jedno leglo. A hipsiji i maje svaki po jedno."
     "Gde su ta legla?"
     "Moraćemo da ih nađemo", reče Grant. "Dinosaurusi prave svoja legla na zabitim mestima."
     "Ali zašto ima tako malo velikih životinja?" upita Vu. "Ako jedno leglo maja ima osam do dvanaest jaja, trebalo bi da bude osam do dvanaest novih maja, a ne samo jedna."
     "Tako je", reče Grant. "Osim što slobodni raptori i kompići verovatno jedu jaja većih životinja - a možda jedu i tek izlegle mladunce."
     "Ali to nikada nismo videli", reče Arnold, preko radija.
     "Raptori su noćne životinje", reče on. "Da li neko posmatra park noću?"
     Duga tišina.
     "Ne bih rekao", reče Grant.
     "Ipak nema smisla", reče Vu. "Ne možete održavati pedeset novih životinja na paru legala jaja."
     "Ne", reče Grant. "Pretpostavimo da jedu još nešto. Možda male glodare. Miševe i pacove?"
     Nova tišina.
     "Da nagađam", reče Grant. "Kad ste prvi put stigli na ostrvo, imali ste problema sa pacovima. Ali, kako je vreme prolazilo, problema je nestalo."
     "Da. To je istina..."
     "I nikada vam nije palo na pamet da ispitate zašto."
     "Pa, pretpostavljali smo..." reče Arnold.
     "Vidite", reče Vu, "i dalje ostaje činjenica da su sve životinje ženke. One ne mogu da se razmnožavaju."
     Grant je razmišljao o tome. Nedavno je saznao za intrigirajuću zapadnonemačku studiju u kojoj se, pretpostavljao je on, krio odgovor. "Kada ste načinili vašu DNK dinosaurusa", reče Grant, "radili ste sa nepotpunim delovima, je li tako?"
     "Da", reče Vu.
     "Da biste načinili celo vlakno da li ste nekada morali da uključite delove DNK drugih vrsta?"
     "Povremeno jesmo", reče Vu. "Tako je jedino moguće završiti posao. Ponekad smo ubacivali DNK ptica, raznih vrsta, a ponekad i DNK gmizavaca."
     "A neku DNK vodozemaca? Posebno, DNK žaba?"
     "Moguće. Moraću da proverim."
     "Proverite", reče Grant. "Mislim da će tu ležati odgovor."
     Malkolm reče: "DNK žabe? Zašto DNK žabe?"
     Đenaro nestrpljivo reče: "Slušajte, sve je ovo jako zanimljivo, ali zaboravljamo glavno pitanje: da li su neke životinje pobegle s ostrva?"
     Grant reče: "Na osnovu ovih podataka ne možemo to da kažemo."
     "Onda, kako ćemo to saznati?"
     "Ja znam samo za jedan način", reče Grant. "Moraćemo da nađemo svako pojedino leglo dinosaurusa i pregledamo ga. Zatim da izbrojimo preostale deliće jaja. To će nam omogućiti da odredimo koliko se životinja prvobitno izleglo. I moći ćemo da procenimo da li neka nedostaje."
     Malkolm reče: "Čak i tako nećete moći da znate da li su životinje koje nedostaju ubijene, mrtve zbog prirodnih uzroka, ili su napustile ostrvo."
     "Ne", reče Grant, "ali to će biti početak. Mislim da možemo dobiti više informacija ako pažljivo pogledamo grafikone populacije."
     "Kako ćemo naći legla?"
     "U stvari", reče Grant, "mislim da će tu kompjuter moći da nam pomogne."
     "Možemo li sad da se vratimo", upita Leksi. "Gladna sam."
     "Da, hajdemo", reče Grant i nasmeši joj se. "Bila si tako strpljiva."
     "Moći ćete da jedete za dvadesetak minuta", reče Redžis i pođe ka džipovima.
     "Ostaću neko vreme", reče Eli, da slikam stegosa aparatom doktora Hardinga. Ovi mehurići u ustima raščistiće se do sutra."
     "Ja ću da se vratim", reče Grant. "Idem s deecom."
     "I ja ću", reče Malkolm.
     "Mislim da ću da ostanem", reče Đenaro, "i da se vratim sa Hardingom i njegovim džipom, i sa doktorkom Satler."
     "Lepo. 'Ajdemo."
     Pošli su. Malkolm reče: "Što li naš pravnik ostaje?"
     Grant slegnu ramenima. "Mislim da to ima neke veze sa doktorkom Satler."
     "Stvarno? Šorc, misliš."
     "Dešavalo se ranije", reče Grant.
     Kada su stigli do džipa, Tim reče: "Ovoga puta hoću da se vozim napred, sa doktorom Grantom."
     Malkolm reče: "Na žalost, doktor Grant i ja moramo da razgovaramo."
     "Ja ću samo da sedim i slušam. Ćutaću", reče Tim.
     "To je privatan razgovor", reče Malkolm.
     "Da ti kažem nešto, Time" , reče Ed Redžis. "Neka oni sede sami u stražnjim kolima. Mi ćemo da sedimo u prednjim i moći ćeš da koristiš naočare za noć. Time, jesi li nekad koristio naočare za noć? Te naočare imaju jako osetljive CCD-je pomoću kojih možeš da vidiš u mraku."
     "Lepo", reče on i krenu ka prvim kolima.
     "Hej!" reče Leksi. "i ja hoću da ih koristim."
     "Ne", reče Tim.
     "Nije fer! Nije fer! Ti moraš sve da radiš, Timi!"
     Ed Redžis ih je gledao kako se udaljavaju i rekao Grantu: "Vidim kakva će biti vožnja nazad."
     Grant i Malkolm su se popeli u druga kola. Nekoliko kišnih kapi poprskalo je vetrobran. "Hajdemo", reče Ed Redžis. "I meni je već vreme za večeru. A i dobro bi mi došao jedan fini banana daikiri. Šta kažete, narode? Odgovara li vam daikiri?" Udario je u metalnu površinu kola. "Vidimo se u kampu", reče on, potrča prema prvim kolima i pope se u njih.
     Crveno svetlo na komandnoj tabli je zatreperilo. Uz blago električno zujanje, džip je pošao.
     Dok su se vozili nazad pod svetlom koje je slabilo, Malkolm se činio neobižno uzdržan. Grant reče: "Mora da se osećate osvetnički. U vezi vaše teorije."
     "Pravo da ti kažem, pomalo se plašim. Recimo da smo na veoma opasnoj tački."
     "Zašto?"
     "Intuicija."
     "Zar matematičari veruju u intuiciju?"
     "Naravno. Intuicija je jako važna. U stvari, razmišljao sam o fraktalima", reče Malkolm. "Znate za fraktale?"
     Grant odmahnu glavom. "Ne, ne baš."
     "Fraktali su jedna vrsta geometrije. Dovode se u vezu sa čovekom po imenu Mandelbrot. Za razliku od obične euklidovske geometrije koju svi uče u školi - kvadrati, kocke i kugle - fraktalna geometrija opisuje stvarne predmete u prirodi. Planine i oblaci su fraktalni oblici. Tako da su fraktali verovatno povezani sa stvarnošću. Na neki način."
     E, pa, Mandelbrot je otkrio značajnu stvar svojim geometrijskim oruđem. Otkrio je da stvari izgledaju gotovo jednako u razližitim razmerama."
     "U različitim razmerama?" reče Grant.
     "Na primer", reče Malkolm, "jedna velika planina, viđena izdaleka, ima određen neravan oblik planine. Ako priđete bliže, i pogledate mali vrh velike planine, i on će imati isti oblik planine. U stvari, možete se spuštati do razmere majušne čestice kamena, viđene pod mikroskopom - i ona će imati isti osnovni fraktalni oblik kao velika planina."
     "Ne shvatam baš zašto vas ovo brine", reče Grant. Zevnuo je. Osetio je sumporna isparenja vulkanskog porekla. Sada su stizali do dela puta koji je vodio blizu obale i nadnosio se nad plato i okean.
     "To je način gledanja na stvari", reče Malkolm. "Mandelbrot je otkrio istovetnost od najmanjeg do najvećeg. A ova istovetnost razmera takođe se odnosi i na događaje."
     "Događaje?"
     "Razmotrite cenu pamuka", reče Malkolm. "Postoje pouzdani podaci o cenama pamuka za više od sto poslednjih godina. Ako proučite fluktuacije cena pamuka, otkrićete da grafikon fluktuacija cena tokom jednog dana u osnovi liči na grafikon za nedelju dana, koji u osnovi liči na grafikon za godinu dana, ili deset godina. Takve su stvari. Jedan dan je kao ceo život. Počneš da radiš jednu stvar, ali završiš radeći nešto drugo, planiraš da odeš negde, ali nikad tamo ne stigneš... A na kraju života, celo tvoje bitisanje takođe je imalo isti oblik kao i jedan jedini dan."
     "Pretpostavljam da je to jedan od načina da se gleda na stvari", reče Grant.
     "Ne", reče Malkolm. "To je jedini način da se gleda na stvari. Barem, jedini način koji odgovara stvarnosti. Vidite, fraktalna ideja istovetnosti nosi u sebi jedan vid rekurzije, jednu vrstu vraćanja na samu sebe, što znači da su događaji nepredvidljivi. Da se iznenada mogu promeniti, bez upozorenja."
     "U redu..."
     "Ali mi smo uljuljkali sebe u pomisao da je iznenadne promena nešto što se događa van normalnog poretka stvari. Neka nesreća, kao sudar kolima. Ili je van naše kontrole, kao smrtonosna bolest. Mi ne smatramo da je iznenadna, radikalna, neracionalna promena ugrađena u samu teksturu postojanja. A ipak jeste. Teorija haosa uči nas", reče Malkolm, "da pravolinijski pogled, koji smo podrazumevali u svemu od fizike do proze, naprosto ne postoji. Linearnost je veštački način gledanja na svet. Stvarni život nije niz međusobno povezanih događaja koji se dešavaju jedan za drugim kao biseri nanizani na ogrlici. Život je u stvari niz susreta u kojima jedan događaj može da promeni one koji slede na potpuno nepredvidljiv, čak i razoran način." Malkolm se zavalio u sedište i zagledao u drugi džip, nekoliko jardi ispred. "To je duboka istina o građi naše vaseljene. Ali, iz istog razloga, mi se uporno ponašamo kao da to nije istina."
     U tom trenutku, kola se, uz drmusanje, zaustaviše.
     "Šta se dogodilo?" upita Grant.
     Ispred sebe, ugledali su klince u kolima kako pokazuju u pravcu okeana. Na pučini, ispod sve nižih oblaka, Grant je ugledao crni obris broda za snabdevanje kako se vraća ka Puntarenasu.
     "Zašto smo se zaustavili?" upita Malkolm.
     Grant je uključio radio i čuo kako devojčica uzbuđeno kaže: "Gledaj tamo, Timi! Vidi ga, tamo je!"
     Malkolm je začkiljio prema brodu. "Govore o brodu?"
     "Očigledno."
     Ed Redžis sišao je sa prednjih kola i dotrčao do njihovog prozora. "Žao mi je", reče on, "ali klinci su se uzbunili. Imate li ovde dvogled?"
     "Zašto?"
     "Devojčica kaže da vidi nešto na brodu. Neku životinju", reče Redžis.
     Grant je ščepao dvogled i naslonio laktove na nosač prozora džipa. Pretražio je dug obris broda za snabdevanje. Bilo je tako mračno da je gotovo bio silueta; dok je posmatrao, upalila su se bočna svetla broda, blistava na tamnopurpurnom sumraku.
     "Vidiš li nešto?" reče Redžis.
     "Ne", reče Grant.
     "Nisko su dole", reče Leksi; preko radija. "Gledaj nisko dole."
     Grant je nakrenuo dvogled dole i pretraživao trup neposredno iznad linije vode. "Brod za snabdevanje imao je širok trup, i na boku štitnik od talasa koji je vodio duž broda. Ali sad je bilo prilično mračno i bilo je teško razaznati pojedinosti.
     "Ne, ništa..."
     "Ja ih vidim", nestrljivo reče Leksi. "Blizu kraja. Gledaj blizu kraja!"
     "Kako išta može da vidi po ovakvom svetlu?" upita Malkolm.
     "Klinci vide", reče Grant. "Oni imaju oštrinu vida kakvu smo zaboravili da smo ikada imali."
     Okrenuo je dvogled ka krmi, polako ga pomičući, i najednom ugledao životinje. Igrale su se, jurcajući se između krmenih struktura koje su se ocrtavale. Mogao je da ih vidi samo nakratko, ali čak i po sve slabijem svetlu mogao je da raspozna da su to uspravne životinje, visoke oko dve stope, koje su stajale sa krutim balansirajućim repovima.
     "Vidiš ih sad!" upita Leksi.
     "Vidim ih", reče on.
     "Šta su to?"
     "To su raptori", reče Grant. "Barem dva. Možda i više. Mladi su."
     "Isuse", reče Ed Redžis. "Taj brod ide na kopno."
     Malkolm sleže ramenima. "Ne uzbuđujte se. Samo pozovite kontrolnu sobu i recite im da pozovu brod nazad."
     Ed Redžis poseže unutra i dograbi radio s upravljačke table. Začuli su šuštanje statičkog šuma i klikove dok je brzo menjao kanale. "Nešto s ovim nije u redu", reče on. "Ne radi."
     Otrčao je do prvog džipa. Videli su kako se zagnjurio u njega. Onda je pogledao nazad ka njima. "Nešto nije u redu s oba radija. Ne mogu da dobijem kontrolnu sobu."
     "Onda hajde da krenemo", reče Grant.
     U kontrolnoj sobi, Maldun je stajao pored velikog prozora koji se nadnosio nad park. U sedam sati, kvarcni reflektori upalili su se širom ostrva i pretvorili pejzaž u blistavi dragulj koji se pružao ka jugu. Ovo je bio njemu najdraži deo dana. Začuo je krčanje iz radija.
     "Džipovi su opet krenuli", reče Arnold. "Vraćaju se kući."
     "Ali zašto su stali?" upita Hamond. "I zašto ne možemo da razgovaramo s njima?"
     "Ne znam", reče Arnold. "Možda su isključili radije u kolima."
     "Verovatno oluja", reče Maldun. "Smetnje usled oluje."
     "Biće ovde za dvadeset minuta", reče Hamond. "Bolje pozovite i uverite se se da je trpezarija spremna za njih. Ova deca će biti gladna."
     Arnold je uzeo telefon i začuo postojano jednolično šuštanje. "Šta je ovo? Šta se događa?"
     "Isuse, spusti to", reče Nedri. "Zajebaćeš transfer podataka."
     "Zauzeo si sve telefonske linije? Čak i interne?"
     "Uzeo sam sve linije koje komuniciraju sa spoljašnjim svetom", reče Nedri. "Ali vaše interne linije trebalo bi i dalje da rade."
     Arnold je pritiskivao dugmad na konzoli, jedno za drugim. Nije čuo ništa osim šuštanja na svim linijama.
     "Izgleda k'o da si ih sve uzeo."
     "Žao mi je", reče Nedri. "Na kraju sledećeg prenosa, negde za petnaest minuta, oslobodiću vam par linija." Zevnuo je. "Izgleda da će ovo biti dug vikend za mene. Mislim da ću sad da odem da donesem tu kokišku." Podigao je svoju torbu, stavio je na rame i zaputio se ka vratima. "Ne dirajte moju konzolu, važi?"
     Vrata su se zatvorila.
     "Kakav ljigavko", reče Hamond.
     "Aha, reče Arnold. "Ali mislim da zna šta radi."
     Duž puta, oblaci vulkanske pare činili su magličaste duge na sjajnim kvarcnim svetlostima. Grant reče u radio: "Koliko treba brodu do kopna?"
     "Osamnaest sati", reče Ed Redžis. "Manje ili više. To je prilično pouzdano." Bacio je pogled na sat. "Trebalo bi da stigne sutra ujutro oko jedanaest."
     Grant se namrštio. "Još ne možete da razgovarate s kontrolnom sobom?"
     "Za sada ne."
     "A sa Hardingom? Možete li da dođete do njega?"
     "Ne. Pokušao sam. Možda je isključio radio."
     Malkolm je vrteo glavom. "Znači, mi smo jedini koji znaju za životinje na brodu."
     "Pokušavam da dobijem nekoga", reče Ed Redžis. "Mislim, Hriste, ne želimo da ove životinje stignu na kopno."
     "Kad ćemo stiši u bazu?"
     "Odavde, još šesnaest, sedamnaest minuta", reče Ed Redžis.
     Noću, čitav put bio je osvetljen velikim reflektorima. Grant se osećao kao da se voze kroz svetlozeleni tunel lišća. Velike kišne kapi prskale su vetrobran.
     Grant je osetio kako džip usporava, zatim staje. "Šta sad?"
     Leks reče: "Neću da stanem. Zašto smo stali?"
     A onda, iznenada, svi reflektori se ugasiše. Put je utonuo u tamu. Leksi reče: "Hej!"
     "Verovatno samo nestanak struje, ili tako nešto", reče Ed Redžis. "Siguran sam da će se svakog trenutka upaliti."
     "Koji je ovo đavo?" reče Arnold, netremice je gledao u monitore.
     "Šta se dogodilo?" upita Maldun. "Nestalo vam je struje?"
     "Aha, ali samo obodno napajanje. Sve u ovoj zgradi dobro radi. Ali napolju, u parku, struje je nestalo. Svetla, TV kamere, sva." Njegovi daljinski video monitori su pocrneli.
     "Šta je sa dva džipa?"
     "Zaustavili su se negde kod padoka za dinosauruse."
     "E, pa", reče Maldun, pozovite Održavanje i dajte vratite struju."
     Arnold podiže jedan telefon i začu šuštanje. Nedrijevi kompjuteri razgovarali su, jedan s drugim. "Nema telefona. Taj prokleti Nedri! Gde je, kog vraga?"
     Denis Nedri je gurnuo i otvorio vrata s oznakom OPLODNJA. Zajedno sa obodnom strujom, sve brave sa sigurnosnom karticom bile su isključene. Sva vrata u zgradi otvarala su se na dodir.
     Problem sa sigurnosnim sistemom bio je visoko na listi bagova Jurskog parka. Nedri se pitao da li je ikada iko pomislio da to nije bag - da ga je Nedri tako programirao. Napravio je klasični ulaz na mala vrata. Malo programera velikih sistema mogu da se odupru porivu da sebi obezbede tajni ulaz. Delimično se to podrazumevalo. Ako bi neuki korisnici zaključali sistem - a onda vas pozvali u pomoć - uvek biste imali način da uđete unutra i popravite štetu. A delimično je to bila i neka vrsta potpisa: Kilroj je bio ovde.
     A delimično je bilo i osiguranje za budućnost. Nedriju je dodijao projekat Jurski park; pri kraju plana, Ingen je zahtevao znatne izmene sistema, ali nije bio spreman da ih plati, tvrdeći da su one morale biti unete na osnovu prvobitnog ugovora. Pretilo se tužbama, pisana su pisma ostalim klijentima, u kojima je nagoveštavano da je Nedri nepouzdan. Bila je to ucena i na kraju je Nedri bio prinuđen da pojede govno i da napravi izmene koje je Hamond želeo.
     Ali kasnije, kad mu je prišao Luis Dodžson iz Biosina, Nedri je bio spreman da ga sasluša. I mogao je da kaže da zaista može da zaobiđe obezbeđenje Jurskog parka. Mogao je da uđe u svaku sobu, bilo koji sistem, bilo gde u parku. Zato što ga je tako programirao. Za svaki slučaj.
     Ušao je u sobu za oplodnju. Laboratorija je bila prazna; kao što je i pretpostavljao, svo osoblje bilo ja na večeri. Nedri je otkopčao rajsfešlus na torbi i izvadio Gillette penu za brijanje u spreju. Odvrnuo je dno, i video da je unutrašnjost podeljena u niz cilindričnih pregradaka.
     Izvadio je par teških izolacionih rukavica i otvorio zamrzivač u koji je moguće ući označen SADRŽI ŽIVOTAN BIOLOŠKI MATERIJAL -100C MINIMUM. Zamrzivač je bio veličine malog klozeta, sa policama od poda do tavanice. Većina polica sadržala je reagense i tečnosti u plastičnim vrećicama. Na jednoj strani nalazio se mali azotni hladionik sa teškim keramičkim vratima. Otvorio je ga je i paket malih cevčica skliznu napolje u oblaku belog dima tečnog azota.
     Embrioni su bili poređani po vrstama: stegosaurus, apatosaurus, hadrosaurus, tiranosaurus. Svaki embrion u tankom staklenom kontejneru, umotan u srebrnu foliju, zatvorenom polilenom. Nedri je brzo uzeo dva od svake i ubacio ih u limenku sa penom za brijanje.
     Onda je zavrnuo dno limenke i okrenuo vrh. Iznutra se začulo šuštanje gasa koji se oslobađa i limenka se zaledila u njegovim rukama. Dodžson je rekao da gas za hlađenje može da traje trideset šest sati. Više nego dovoljno vremena da se vrati do San Hozea.
     Nedri je izišao iz zamrzivača i vratio se u glavnu laboratoriju. Bacio je limenku nazad u torbu i zatvorio patentni zatvarač.
     Vratio se u hodnik. Krađa je trajala kraće od dva minuta. Mogao je da zamisli zaprepašćenje gore u kontrolnoj sobi, kad shvate šta se dogodilo. Sve njihove sigurnosne šifre su bile razbijene, a sve telefonske linije blokirane. Bez njegove pomoći, trebali bi im sati da razmrse zbrku - ali za par minuta Nedri će se vratiti u kontrolnu sobu i srediti stvari.
     I niko neće posumnjati šta je on učinio.
     Kezeći se, Denis Nedri je sišao u prizemlje, klimnuo čuvaru i nastavio dole u suteren. Prošao je pored uredno poređanih džipova i otišao da džipa benzinca parkiranog pored zida. Popeo se u njega, primetivši nekakvu čudnu sivu cev na susednom sedištu. Liči na raketni lanser, pomisli on, dok je okretao ključ za paljenje i startovao džip.
     Nedri je bacio pogled na sat. Odavde, u park, i za tri minuta je kod istočnog doka. I tri minuta nazad do kontrolne sobe.
     Ništa lakše.
     "Jebem mu materi!" reče Arnold; pritiskao je dugmad na konzoli. "Sve je sjebano."
     Maldun je stajao pored prozora i gledao u park. Svetla su se pogasila posvuda po ostrvu osim u neposrednoj blizini glavne zgrade. Primetio je kako nekoliko službenika žuri da se skloni od kiše, ali delovala je da niko ne shvata da nešto nije u redu. Maldun pogleda ka kolibi za posetioce, gde su sva svetla gorela.
     "Uh-uh", reče Arnold. "Imamo ozbiljan problem."
     "Šta to?" upita Maldun. Okrenuo se od prozora i nije video kako džip izlazi iz garaže i odlazi na istok, u park, putem za održavanje.
     "Taj idiot Nedri je isključio sigurnosni sistem", reče Arnold. "Cela zgrada je otvorena. Više nijedna vrata nisu zaključana."
     "Upozoriću čuvare", reče Maldun.
     "To je najmanje važno", reče Arnold. "Kad isključiš sigurnosni sistem, isključuješ i sve obodne ograde."
     "Ograde?" reče Maldun.
     "Električne ograde", reče Arnold. "Isključene su, na celom ostrvu."
     "Misliš..."
     "Tako je", reče Arnold. "Životinje sada mogu da iziđu." Arnold je upalio cigaretu. "Verovatno se ništa neće dogoditi, ali nikad ne znaš..."
     Maldun je krenuo ka vratima. "Bolje da se odvezem i dovedem ljude iz ova dva džipa", reče on. "Za svaki slučaj."
     Maldun je brzo sišao do garaže. Nije bio ozbiljno zabrinut zbog isključenja ograda. Većina dinosaurusa bili su u padocima devet ili više meseci i češali su se o ogradu ne jednom, sa značajnim posledicama. Maldun je znao da životinje brzo uče da izbegavaju elektrošokove. Laboratorijskom golubu dovoljna su dva ili tri šoka. Zato je bilo malo verovatno da će dinosaurusi sad prići ogradama.
     Maldun se brinuo šta će ljudi u kolima uraditi. Nije želeo da iziđu iz džipa, jer kad struja ponovo dođe, kola će ponovo krenuti - bili ljudi unutra ili ne. Mogu ostati tamo. Naravno, malo je bilo verovatno da će po kiši ljudi izlaziti iz kola. Ali, ipak...nikad se ne zna...
     Došao je do garaže i požurio ka džipu. Srećom, pomisli on, predvideo je šta se može dogoditi i stavio lanser u njega. Mogao je odmah da pođe i stigne tamo...
     Nije ga bilo!
     "Šta, kog vraga?" Maldun je zurio u prazan parking prostor, zapanjen.
     Džip je nestao!
     Šta se to, kog vraga, dešavalo?









ČETVRTA ITERACIJA
     Neizbežno, nestabilnost koja leži u osnovi, počinje da se pojavljuje

     Jan Malkolm









GLAVNI PUT
     Kiša je glasno dobovala po krovu džipa. Tim je osećao kako ga naočara za gledanje noću pritiskaju na čelu. Posegao ja za dugmetom pored uha i podesio jačinu. Kratak fosforescentni blesak, a onda, u senkama elektronski zelenog i crnog, ugledao je džip iza njih i doktora Granta i doktora Malkolma u njemu. Lepo!
     Doktor Grant netremice je gledao kroz vetrobran prema njemu. Tim je video kako podiže radio sa table. Začuo je pucanj statičkog šuma, a zatim i glas doktora: "Vidiš li nas iza sebe?"
     Tim je uzeo radio od Eda Redžisa. "Vidim vas."
     "Sve je u redu?"
     "Dobro smo, doktore Grant."
     "Ostanite u kolima."
     "Hoćemo. Ne brinite." Isključio je radio.
     Ed Redžis frknu: "Kiša lije. Naravno da ćemo da ostanemo u kolima", promrmlja on.
     Tim se okrenuo da pogleda lisnati pokrivač sa strane puta. Kroz naočare, lišće je bilo svetlo elektronski zeleno, a iza je video delove zelene šare mreže ograde. Džipovi su se zaustavili na nizbrdici, što je značilo da su bili negde blizu područja tiranosaurusa. Biće čudesno ako bi video dinosauruse kroz ove naočare za gledanje noću. Pravo uzbuđenje. Možda će tiranosaurus da dođe do ograde i pogleda ih preko nje. Tim se pitao da li će mu oči sijati u tami kad ih ugleda. To bi bilo lepo.
     Ali on nije video ništa i na kraju je prestao da gleda. Svi u kolima su se ućutali. Kiša je bubnjala po krovu kola. Čaršavi vode lili su niz stranice prozora. Tim je teško gledao napolje, čak i sa naočarima.
     "Koliko dugo več sedimo ovde?" upita Malkolm.
     "Ne znam. Četiri ili pet minuta."
     "Pitam se u čemu je problem."
     "Možda kratak spoj usled kiše."
     "Ali to se dogodilo pre nego što je kiša zaista počela."
     Još tišine. Napetim glasom, Leksi reče: "Ali ne seva, je l' tako?" Uvek se plašila munja, a sada je sedela i nervozno stiskala kožnu rukavicu.
     Grant reče: "Šta to bi? Nismo to najbolje shvatili."
     "Samo moja sestra priča."
     "Oh."
     Tim je pretraživao lišće, ali ništa nije video. Sigurno ne nešto veliko kao tiranosaurus. Počeo je da se pita da li dinosaurusi izlaze noću. Jesu li bili noćne životinje? Tim nije bio siguran da je to ikada pročitao. Imao je osećaj da su tiranosaurusi bili životinje za svako vreme, dan ili noć. Doba dana nije bilo važno dinosaurusu.
     Kiša je nastavljala da sipa.
     "Đavolska kiša", reče Ed Redžis. "Baš pada."
     Leksi reče: "Gladna sam."
     "Znam, Leksi", reče Ed Redžis, "ali zaglavili smo se ovde, dušo, kola rade na struju preko kablova zakopanih u putu."
     "Koliko dugo ćemo biti zaglavljeni?"
     "Dok ne poprave struju."
     Dok je slušao zvuk kiše, Timu se prispavalo. Zevnuo je i okrenuo se da pogleda palme s leve strane puta. Zaprepastio ga je iznenadan udarac, kad je zemlja požela da se trese. Okrenuo se nazad, na vreme da na trenutak ugleda taman obris koji je brzo prešao preko puta između dva vozila.
     "Isuse!"
     "Šta to bi?"
     "Ogromno je, veliko kao kola..."
     "Time! Jeste li tamo?"
     Podigao je radio. "Da, tu sam."
     "Jesi li video, Time?"
     "Ne", reče Tim. "Promaklo mi je."
     "Šta to, kog vraga, bi? reče Malkolm.
     "Nosiš li naočare za gledanje noću, Time?"
     "Da. Gledaću", reče Tim.
     "Je l' to bio tiranosaurus?" upita Ed Redžis.
     "Ne verujem. Bilo je na putu."
     "Ali nisi video?" upita Ed Redžis.
     "Ne."
     Timu se nije sviđalo što nije video životinju, koja god ona bila. Iznenada nebo prolomi bela munja i njegove noćne naočare blesnuše svetlozeleno. Zatreptao je očima i počeo da broji: "Dvadeset jedan...dvadeset dva..."
     Udario je grom, zaglušujuće jako i veoma blizu.
     Leksi poče da plače. "Oh, ne..."
     "Smiri se, dušo", reče Ed Redžis. "To je samo munja."
     Tim je pretraživao sa strane puta. Kiša je sad jako padala: tresla lišće tutnjećim kapima. Od toga, sve se pokrenulo. Sve kao da je oživelo. Pretraživao je lišće...
     Zastao je. Nešto je bilo iza lišća.
     Tim podiže pogled.
     Iza lisnatog pokrivača, iza ograde, ugledao je masivno telo sa šljunkastom zrnastom površinom, nalik na koru drveta. Međutim, to nije bilo drvo. Nastavio je da podiže pogled, sve više i više, dižući naočare...
     Ugledao je ogromnu glavu tiranosaurusa koji je stajao tamo i posmatrao dva džipa. Ponovo je sevnula munja i velika životinja zavrtela je glavom i riknula prema blistavoj svetlosti. A onda tama, i ponovo tišina, i kiša koja dobuje.
     "Time?"
     "Da, doktore Grant."
     "Vidiš li šta je to?"
     "Da, doktore Grant."
     Timu se učinilo da se doktor Grant trudi da govori tako da ne uznemiri njegovu sestru.
     "Šta se sad događa?"
     "Ništa", reče Tim. I dalje je gledao dinosaurusa kroz naočare za noć. "Samo stoji s druge strane ograde."
     "Time, ja odavde ne mogu baš puno toga da vidim."
     "Ja vidim dobro, doktore Grant. Samo stoji."
     "Dobro."
     Leksi je i dalje plakala i šmrcala.
     Još jedna stanka. Tim je posmatrao tiranosaurusa. Glava životinje bila je ogromna! Gledala je čas u jedno, čas u drugo vozilo. Činilo se da zuri pravo u Tima.
     Kroz naočare, oči su bleštale svetlozeleno.
     Tim se naježio, ali onda, kada je od masivne glave i čeljusti spustio pogled niz telo životinje, ugledao je manje, mišićave prednje udove. Mahale su po vazduhu, a onda ščepale ogradu.
     "Isuse Hriste", reče Ed Redžis, dok je gledao kroz prozor.
     Najveći grabežljivac koga je svet pozavao. Najstrašniji napad u istoriji čovečanstva. Negde u pozadini svog novinarskog mozga, Ed Redžis još je pisao članak. Međutim, osetio je da mu se kolena počinju nekontrolisano tresti; pantalone su mu lepršale kao zastave. Isuse, al' se uplašio. Više nije hteo da bude tu. Od svih ljudi u kolima, jedino je on znao na šta liči napad dinosaurusa. Znao je šta se događa ljudima. Video je iskasapljena tela posle napada raptora. Mogao je da to zamisli. A ovo je bio reks! Mnogo, mnogo veća životinja! Najveći mesožder koji je ikada hodao Zemljom.
     "Isuse."
     Kada je tiranosaurus riknuo, bilo je to strašno; vrisak iz nekog drugog sveta. Ed Redžis je osetio kako se toplina širi po njegovim pantalonama. Upiškio se u pantalone. U isto vreme bilo mu je neprijatno i plašio se. Međutim, znao je da nešto mora da učini. Nešto. Ruke su mu se tresle; drhtale naslonjene na tablu."
     "Isuse Hriste", reče on opet.
     "Ružna reč", prozbori Leksi, preteći mu prstom.
     Tim je čuo da se vrata otvaraju i skrenuo pogled sa tiranosaurusa - naočare za noć izazvale su bočne pruge - na vreme da vidi kako Ed Redžis izlazi kroz otvorena vrata i gnjura glavu u kišu.
     "Hej", reče Leksi. "Gde ćeš?"
     Ed Redžis samo se okrenuo, potrčao na suprotnu stranu od tiranosaurusa i nestao među drvećem. Vrata džipa ostala su otvorena i tapacirung je već počeo da se kvasi.
     "Otišao je!" reče Tim. "Gde je otišao? Ostavio nas je same!"
     "Zatvori vrata", reče Tim, ali ona poče da vrišti: "Ostavio nas je! Ostavio nas je!"
     "Time, šta se tamo događa?" Bio je to doktor Grant, preko radija. "Time?"
     Tim se nagnuo napred i pokušao da zatvori vrata. Sa stražnjeg sedišta nije mogao da dohvati ručicu. Vratio je pogled na dinosaurusa u trenutku kada je munja ponovo blesnula i ocrtala ogromnu crnu priliku na pozadini neba koje je plamtelo belinom.
     "Time, šta se tamo događa?"
     "Ostavio nas je! Ostavio nas je!"
     Tim je trepnuo da bi povratio vid. Kada je ponovo podigao pogled, tiranosaurus je i dalje stajao tamo, isto kao i pre, nepomičan i ogroman. Kiša mu je kapala sa čeljusti. Prednjim udovima stiskao je ogradu...
     A onda je Tim shvatio: tiranosaurus se drži za ogradu!
     Kroz ogradu više ne protiče struja!
     "Leksi, zatvori vrata!"
     Radio je krčao. "Time!"
     "Ovde sam, doktore Grant."
     "Šta se događa?"
     "Redžis je pobegao", reče Tim.
     "Šta je?"
     "Pobegao je. Mislim da je video da kroz ogradu ne teče struja", reče Tim.
     "Kroz ogradu ne teče struja?" reče Malkolm, preko radija. "Je li to rekao da kroz ogradu ne teče struja?"
     "Leksi", reče Tim, "zatvori vrata." Međutim, Leksi je vrištala: "Ostavio nas je! Ostavio nas je!" postojanim jednoličnim vapajem i Timu nije preostalo ništa drugo nego da iziđe kroz stražnja vrata u režuću kišu i zatvori ih sam. Grom je zatutnjao i munja opet blesnu. Tim je podigao pogled i ugledao dinosaurusa kako ruši ciklonsku ogradu divovskim stražnjim udom.
     "Time!"
     Tim je uskočio unutra i zalupio vratima; zvuk izgubljen u udaru groma.
     Radio: "Time! Jesi li tu?"
     Zgrabio je radio. "Tu sam." Okrenuo se prema Leksi. "Zaključaj vrata. Idi na sredinu kola. I zaveži."
     Napolju, tiranosaurus je zavrteo glavom i napravio nespretan korak napred. Kandže na njegovim stopalima zakačile su se za mrežu sravnjene ograde. Leksi je konačno ugledala životinju i postala tiha, mirna. Posmatrala je raširenih očiju.
     Radio je zakrčao: "Time."
     "Da, doktore Grant."
     "Ostanite u kolima. Ostanite dole. Budite tihi. Ne mičite se i ne pravite buku."
     "U redu."
     "Trebalo bi da sve bude u redu. Mislim da ne može da otvori kola."
     "U redu."
     "Samo ostanite tihi, da mu ne privučete više pažnje nego što morate."
     "U redu." Tim je isključio radio. "Čula si Leksi."
     Sestra mu je ćutke klimnula glavom. Nije skidala oči s dinosaurusa. Tiranosaurus je zarikao. U blesku munje videli su kako se ispetljao iz ograde i poskočio napred.
     Sada je stajao između dva vozila. Tim više nije mogao da vidi kola doktora Granta, jer mu je ogromno telo zaklanjalo pogled. Kiša je u potočićima tekla niz šljunkastu kožu mišićavih stražnjih nogu. Nije mogao da vidi glavu životinje, koja je bila daleko iznad linije krova.
     Tiranosaurus je obišao oko jedne strane njihoviih kola. Došao je upravo do one tačke u kojoj je Tim izišao iz kola. Gde je Ed Redžis izišao iz kola. Životinja je tu zastala. Velika glava je zaronila dole, ka blatu.
     Tim je pogledao ka doktoru Grantu i doktoru Malkolmu u stražnjim kolima. Lica su im bila napeta dok su zurili napred kroz vetrobran.
     Ogromna glava opet se podigla, otvorenih čeljusti, a zatim se zaustavila pored bočnog prozora. U blesku munje videli su biserkasto i bezizražajno oko gmizavca kako se pomera u duplji.
     Gledao je u kola.
     Njegova sestra disala je isprekidano, zastrašeno. Posegnuo je i stisnuo je za ruku; nadao se da će ostati tiha. Dinosaurus je dugo zurio kroz bočni prozor. Možda ih baš i ne vidi, pomisli on. Konačno, glava se podigla, opet van vidnog polja.
     "Timi..." prošapta Leksi.
     "U redu je", prošapta Tim. "Mislim da nas nije video."
     Gledao je nazad ka doktoru Grantu kada je treskav udarac zaljuljao džip i razbio vetrobran u paukovu mrežu, pošto je tiranosaurusova glava naletela na haubu kola. Tim se sručio na sedište. Naočare za noć skliznule su mu sa čela.
     Brzo se podigao, trepćući u tami, usta toplih od krvi.
     "Leksi?"
     Nigde nije video sestru.
     Tiranosaurus je stajao blizu pročelja džipa; grudi su mu se pomerale kako je disao, prednji udovi su mu pravili pokrete razdiranja u vazduhu.
     "Leksi!" prošapta Tim. Onda joj je začuo jecaj. Ležala je negde na podu ispod prednjeg sedišta.
     Onda se ogromnma glava spustila, potpuno zatvarajući razbijen vetrobran. Tiranosaurus je opet udario o haubu džipa. Tim je zgrabio sedište, dok su se kola ljuljala na točkovima. Tiranosaurus je udario još dva puta, ulubivši metal.
     Onda je otišao sa strane kola. Veliki, podignuti rep zaklonio je Timu pogled kroz sve bočne prozore. Kod stražnje strane kola životinja je frknula - dubok, tutnjajući zvuk koji se stopio s gromom. Zarila je željusti u rezervnu gumu prikačenu na stražnju stranu džipa i, jednim trzajem glave, otrgla je. Pozadina kola podigla se za trenutak u vazduh; onda je bubnula dole uz blatnjav pljusak.
     "Time!" reče doktor Grant. "Time, jesi li tu?"
     Tim je zgrabio radio. "Dobro smo", reče on. Začulo se resko metalno škripanje dok su kandže strugale po krovu kola. Timu je srce lupalo u grudima. Kroz prozor na desnij strani mogao je da vidi samo šljunkasto, kožasto meso. Tiranosaurus se naslonio na kola koja su se ljuljala napred-nazad sa svakim dahom, opruge i metal glasno su škripale.
     Leksi opet zaječa. Tim je utišao radio i počeo da puzi na prednje sedište. Tiranosaurus je zaurlao i metalni krov se ulubio nadole. Tim je osetio oštar bol u glavi i preturio se na pod, na izbočinu menjača. Našao se na podu pored Leksi i bio užasnut kad je video da je cela strana njene glave prekrivena krvlju. Izgledalo je da je u nesvesti.
     Usledio je još jedan treskav udarac i komadići stakla pali su svuda oko njega. Tim je osetio kišu. Podigao je pogled i video da je vetrobran ispao. Ostao je samo nazupčen stakleni ram i, iza toga, velika dinosaurusova glava.
     Koja je gledala dole na njega.
     Tim je iznenada osetio jezu i onda je glava poletela ka njemu, otvorenih čeljusti. Začuo je cvilenje metala o zube, i osetio vreli, smrdljivi dah životinje i debeli jezik, kako se zariva u kola kroz otvor na vetrobranu. Jezik je mokro pljeskao po unutrašnjosti kola - osetio je vrelu penu dinosaurusove pljuvačke - i dinosaurus je zaurlao - zaglušujući zvuk u unutrašnjosti kola...
     Glava se naglo povukla unazad.
     Tim se uspentrao, izbegavajući ulubljenje u krovu. I dalje je bilo dovoljno mesta na prednjem sedištu pored vrata saputnika. Tiranosaurus je stajao na kiši blizu prednjeg blatobrana. Izgledalo je da je zbunjen onime što mu se događa. Krv je slobodno kapkala iz njegovih čeljusti.
     Tiranosaurus je pogledao Tima, naherivši glavu da bi zurio jednim, velikim okom. Glava se približila kolima, bočno, i zapiljila unutra. Krv je prskala ulubljenu haubu džipa i mešala se sa kišom.
     Ne može da me uhvati, pomisli Tim. Preveliki je.
     Onda se glava povukla unazad i u blesku munje ugledao je stražnju nogu kako se podiže. I svet se izokrenuo dok je džip tresnuo na stranu; prozori su pljusnuli u blato. Video je kako Leksi bespomoćno pada o bočni prozor i on je pao pored nje, udarivši glavom. Tim je osetio vrtoglavicu. Onda su se čeljusti dinosaurusa stisnule oko okvira prozora i ceo džip bio je podignut u vazduh i protresen.
     "Timi!" vrisnu Leksi, toliko blizu njegovom uhu da ga je zabolelo. Iznenada se probudila i on ju je zgrabio kad je tiranosaurus ponovo tresnuo kola dole. Tim je osetio bol uboda sa strane i njegova sestra pade na njega. Kola su se ponovo podigla, pomahnitalo se tresući. Leksi je vikala: "Timi!" i on je video kako se vrata otvaraju ispod nje, i ona ispada iz kola u blato, ali Tim nije mogao da odgovori jer se u sledećem trenutku sve mahnito zavrtelo - video je stabla palmi kako klize nadole pored njega - krećući se bočno kroz vazduh - za trenutak je ugledao zemlju daleko ispod - vreli urlik tiranosaurusa - plamteće oko - vrhovi palmi...
     A onda, uz metalni, parajući vrisak, kola ispadoše iz tiranosaurusovih čeljusti, mučan pad, i Timov želudac se podigao u trenutku pre nego što je svet postao potpuno crn i tih.
     U drugim kolima Malkolm zadahta. "Isuse! Šta se dogodilo s kolima?"
     Grant je treptao očima dok se munja gubila.
     Druga kola su nestala.
     Grant nije mogao da veruje. Zagledao se napred i pokušavao da nešto vidi kroz kišom isprugani vetrobran. Telo dinosaurusa bilo je tako veliko, da je verovatno potpuno sprečavalo...
     Ne. U sledećem blesku munje jasno je video: kola su nestala.
     "Šta se dogodilo?" upita Malkolm.
     "Ne znam."
     Slabo, preko zvuka kiše, Grant je čuo vrištanje devojčice. Dinosaurus je stajao u tami napred na putu, ali su dovoljno dobro videli da se on sad saginje i njuška zemlju.
     Ili jede nešto sa zemlje.
     "Vidiš li?" upita Malkolm, škiljeći.
     "Ne, ne mnogo", reče Grant. Osetio kako ga nalet umora. Zamagljen kroz kišni vetrobran, dinosaurus je prilazio njihovim kolima. Spori, zloslutno dugački koraci, koji su vodili pravo ka njima.
     Malkolm reče: "Znaš, čovek u ovakvim trenucima oseća, pa, možda bi izumrle životinje trebalo ostaviti izumrlim. Zar sad nemaš takav osećaj?"
     "Imam", reče Grant. Osećao je kako mu srce lupa.
     "Uh. Imaš li, ah, nekakav predlog šta sad da radimo?"
     "Ne mogu ništa da smislim", reče Grant.
     Malkolm je okrenuo ručicu, snažno gurnuo vrata i potrčao. Ali još dok je to radio, Grant je shvatio da je prekasno, da je tiranosaurus preblizu. Začuo se još jedan prasak munje i u trenu bleštave bele svetlosti Grant je s užasom posmatrao kako je tiranosaurus zaurlao i skožio napred.
     Grantu nije bilo baš jasno šta se zatim dogodilo. Malkolm je trčao, stopala su mu pljuskala po blatu. Tiranosaurus je skočio pored njega i zagnjurio svoju masivnu glavu; podigao je Malkolma u vazduh kao lutkicu.
     A onda je i Grant izišao iz kola; osetio je hladnu kišu kako mu reže lice i telo. Tiranosaurus mu je okrenuo leđa; ogroman rep njihao se kroz vazduh. Grant se spremao da potrči među drveće, kada se tiranosaurus najednom okrenuo licem prema njemu i zaurlao.
     Grant se sledio.
     Stajao je pored suvozačevih vrata džipa, mokar do gole kože. Bio je potpuno izložen; tiranosaurus je bio udaljen manje od osam stopa. Velika životinja ponovo je zarikala. Na tako malom rastojanju, zvuk je bio zastrašujuće glasan. Grant je osetio kako drhti od hladnoće i straha. Pritisnuo je drhtave ruke o metal vrata ne bi li ih smirio.
     Tiranosaurus je još jednom riknuo, ali nije napao. Naherio je glavu i pogledao džip, prvo jednim okom, pa onda drugim, i ništa nije učinio.
     Naprosto je stajao tamo.
     Šta se događa?
     Moćne čeljusti otvorile su se i sklopile. Tiranosaurus je besno riknuo, a onda se velika stražnja noga podigla i tresnula o krov kola i kandže su skliznule uz metalno škripanje, jedva promašivši Granta koji je tamo stajao, i dalje nepokretan.
     Stopalo je pljesnulo u blato. Glava se zagnjurila dole u sporom luku i životinja je ispitivala kola, frkćući. Virila je kroz prednji vetrobran. A onda, dok je išla ka stražnjoj strani, zalupila je suvozačeva vrata i pomerila se pravo ka Grantu koji je tamo stajao. Grant je osetio vrtoglavicu od straha; srce mu je lupalo u grudima. Pošto je životinja bila tako blizu, mogao je da oseti trulo meso u ustima, sladkasti miris krvi, mučan zadah mesoždera.
     Napeo je telo, očekujući neizbežno.
     Velika glava skliznula je pored njega ka stražnjoj strani kola. Grant je zatreptao.
     Šta se dogodilo?
     Zar je moguće da ga tiranosaurus nije video? Činilo se kao da nije. Ali kako je to moguće? Grant je pogledao nazad i video da životinja njuška pomoćnu gumu. Gurnula je gumu njuškom, a onda zabacila glavu. Ponovo je prišla Grantu.
     Ovog puta životinja se zaustavila; crne raširene nosnice samo nekoliko palaca od njega. Grant je osetio životinjin zapanjujuće vreo dah na svom licu. Ali tiranosaurus nije njuškao kao pas. Samo je disao i prilično delovao zbunjeno.
     Ne, tiranosaurus nije mogao da ga vidi. Ne, ako stoji nepomično. I u zasebnom, akademskom odeljku svog uma našao je objašnjenje za to, razlog zbog koga...
     Čeljusti su se otvorile ispred njega, masivna glava podigla. Grant je stisnuo pesnice zajedno i ugrizao se za usnu; očajnički je pokušavao da ostane nepokretan, da ne pusti glasa...
     Tiranosaurus je riknuo u noćni vazduh.
     Ali sada je Grant počinjao da shvata. Životinja nije mogla da ga vidi, ali je pretpostavljala da je tamo negde, i pokušavala rikom da ga uplaši i natera na pokret koji bi ga odao. Dok god čvrsto stoji na zemlji, shvatio je Grant, nevidljiv je.
     U poslednjem gestu osujećenja, velike stražnje noge su se podigle i preturile džip; Grant je osetio žežuću bol i iznenađujuće osećanje da njegovo sopstveno telo leti kroz vazduh. Činilo se kao da se to događa jako sporo i imao je puno vremena da oseti kako svet postaje sve hladniji i vidi kako zemlja hita da ga tresne po licu.









POVRATAK
     "O, prokletstvo", reče Harding. "Pogledaj to."
     Sedeli su u Hardingovom džipu benzincu i netremice zurili napred kroz flip, flip brisača. U žutoj svetlosti farova, veliko srušeno drvo zaprečilo je put.
     "Mora do je od groma", reče Đenaro. "Prokleto drvo."
     "Ne možemo ga zaobići", reče Harding. "Bolje da se javim Arnoldu u kontrolu." Podigao je radio i okrenuo brojčanik kanala. "Halo, Džone. Jesi li tu, Džone?"
     Nije bilo ničega osim neprestanog šuštanja statičkog šuma. "Ne razumem", reče on. "Izgleda da su otišle radio veze."
     "Mora da je zbog oluje", reče Đenaro.
     "Pretpostavljam", reče Harding.
     "Probajte džip", reče Eli.
     Harding je otvorio druge kanale, ali nije bilo odgovora.
     "Ništa", reče on. "Verovatno su se već vratili u kamp i van su domašaja našeg malog aparata. U svakom slučaju, mislim da ne bi trebalo da ostanemo ovde. Proći će sati dok Održavanje pošalje ovamo ekipu da pomeri to drvo."
     Isključio je radio i ubacio džip u rikverc.
     "Šta ćete sad?"
     "Vratiću se do skretanja i izići na put za održavanje. Srećom postoji i drugi sistem puteva", objasni Harding. "Imamo jedan put za posetioce, a drugi za hranioce životinja, kamione sa hranom i tako dalje. Vratićemo se na put za održavanje. On je nešto duži. I ne tako slikovit. Ali može vam se učiniti zanimljivim. Ako kiša popusti, moći ćemo da noću zvirnemo na neke životinje. Trebalo bi da se vratimo za tridesetak, četrdesetak minuta", reče Harding. "Ako se ne izgubim."
     Okrenuo je džip po noći i ponovo se uputio na jug.
     Munja je blesnula i svi monitori u kontrolnoj sobi zacrneli su se. Arnold se pomakao napred, tela krutog, napetog. Isuse, ne sad. Ne sad. Samo mu je to trebalo - da sad sve otkaže u oluji. Sva glavna strujna kola bila su zaštićena od udara, naravno, ali Arnold nije bio siguran za modeme koje je Nedri koristio za prenos podataka. Većina ljudi ne zna da je moguće razneti ceo sistem putem modema - udar munje uzvere se u kompjuter kroz telefonsku žicu i - bang! - ode matična ploča. Nema više RAM-a. Nema više fajl servera. Nema više kompjutera.
     Ekrani su zatreptali. A onda, jedan po jedan, ponovo su se uključili.
     Arnold je uzdahnuo i stropoštao se nazad na stolicu.
     Ponovo se zapitao gde je Nedri otišao. Pre pet minuta poslao je čuvare da pretraže zgradu i nađu ga. Debeli skot je verovatno u kupatilu i čita stripove. Međutim, čuvari se nisu vratili, a nisu ni nazvali.
     Pet minuta. Da je Nedri u zgradi, već bi ga do sada našli.
     "Neko je uzeo prokleti džip", reče Maldun, kad se vratio u sobu. "Jesi li uspeo da razgovaraš sa džipovima?"
     "Ne mogu da ih dobijem radiom", reče Arnold. "Moram da upotrebim ovo, jer je glavna ploča otišla. Slabo je, ali bi trebalo da funkcioniše. Pokušao sam na svih šest kanala. Znam da imaju radio u kolima, ali ne odgovaraju."
     "To nije dobro." reče Maldum.
     "Ako hoćeš da odeš tamo, uzmi jedno od vozila održavanja."
     "Bih ja", reče Maldun, "ali ona su u istočnoj garaži, više od milju daleko. Gde je Harding?"
     "Pretpostavljam da je na putu nazad."
     "Onda će on usput pokupiti ljude iz džipa."
     "Pretpostavljam."
     "Je li neko rekao Hamondu da se klinci još nisu vratili?"
     "Do đavola, nije", reče Arnold. "Neću da se taj kurvin sin vrzma ovuda i vrišti na mene. Sve je u redu, u ovom trenutku. Džipovi su se samo zaglavili na kiši. Mogu da sede tamo neko vreme dok ih Harding ne dovede. Ili dok ne nađemo Nedrija i nateramo tog malog skota da osposobi sisteme."
     "Ti ne možeš da ih osposobiš?" upita Maldun.
     Arnold odmahnu glavom. "Pokušao sam. Ali Nedri je nešto užinio sistemu. Ne shvatam šta, ali ako bih morao da ulazim u sam program, to bi trajalo satima. Treba nam Nedri. Moramo smesta da pronađemo tog kurvinog sina."









NEDRI
     Na znaku je pisalo ELEKRIFIKOVANA OGRADA 10000 VOLTI NE DODIRUJ, ali Nedri ju je otvorio golim rukama i otključao vrata, široko ih raširivši. Vratio se do džipa, provezao kroz kapiju, a onda se vratio da je zatvori iza sebe.
     Sad je bio u samom parku, ne više od milje daleko od istočnog doka. Pritisnuo je gas i nagnuo se nad volan; zurio je kroz kišom isprugan vetrobran dok je vozio uskim putem. Vozio je brzo - prebrzo - ali morao je da se pridržava vremenske šeme. Sa svih strana bio je okružen crnom džunglom, ali uskoro će ugledati s leve strane plažu i okean.
     Prokleta oluja, pomisli on. Mogla bi sve da zajebe. Jer ako ga Džonsonov brod ne bude čekao na istočnom doku, ceo plan biće upropašćen. Nedri neće moći dugo da čeka, jer će im nedostajati u kontrolnoj sobi. Ideja je bila da se odveze do istočnog doka, isporuči embrione i vrati se za nekoliko minuta, pre nego što iko primeti da ga nema. Bio je to dobar plan, mudar plan. Nedri je brižljivo radio na njemu, razrađujući svaki detalj. Ovaj plan će mu doneti milion i po dolara, jedan zapeta pet mega. To je desetogodišnji prihod u jednom jedinom, poreza oslobođenom potezu i to će mu izmeniti život. Nedri je bio vraški obazriv, sve do toga da je naveo Dodžsona da se u poslednjem trenutku sretne s njim na aerodromu u San Francisku pod izgovorom da želi da vidi novac. U stvari, Nedri je želeo da snimi svoj razgovor s Dodžsonom i pomenuo mu je ime na traci. Da slučajno Dodžson ne zaboravi da mu duguje ostatak novca, Nedri je s embrionima slao i kopiju trake. Ukratko, Nedri je mislio na sve.
     Osim na ovu prokletu oluju.
     Nešto je preletelo preko puta, beli blesak u farovima. Ličilo je na velikog pacova. Pojurilo je u nisko žbunje, vukući debeo rep. Oposum. Čudo da je oposum opstao ovde. Rekao bi čovek da bi dinosaurusi ulovili takvu životinju.
     Gde je taj prokleti dok?
     Usledio je šok kada je zašao za krivinu i ugledao da se put završava u sivoj betonskoj zapreci, šest stopa visokoj i tamno ispruganoj kišom. Bacio se na kočnice i džip se zaneo u okretu za sto osamdeset stepeni; on sa užasom pomisli da će udariti u zapreku - znao je da će udariti - tako da je mahnito cimnuo volan i džip skliznu i zaustavi se, farova tik ispred betonskog zida.
     Sačekao je trenutak i slušao ritmični rad brisača. Duboko je udahnuo i polako izdahnuo. Pogledao je nazad niz put. Očigledno je negde pogrešno skrenuo. Mogao je da unazad sledi tragove, ali to bi predugo trajalo.
     Bolje da pokuša da otkrije gde se, kog vraga, nalazi.
     Izišao je iz džipa i osetio kako mu teške kišne kapi padaju po čelu. Bila je to prava tropska oluja; kiša je padala jako, do bola. Bacio je pogled na sat i pritisnuo dugme da osvetli digitalni displej. Šest minuta je prošlo. Gde je, kog vraga? Obišao je betonsku zapreku i na drugoj strani, zajedno s kišom, čuo je žubor vode. Da li je to mogao da bude okean? Nedri je požurio napred; dok je išao oči su mu se prilagođavale na tamu. Gusta džungla s obe strane. Kišne kapi pljuskale su po išću.
     Žubor je postao glasniji; vukao ga je napred i on iznenada iziđe iz lisnatog pokrova i oseti da mu stopala upadaju u neku zemlju; video je tamne struje reke. Reka! Bio je kod reke u džungli.
     Prokletstvo, pomisli on. Gde kod reke? Reka je miljama tekla ostrvom. Ponovo je pogledao na sat. Prošlo je sedam minuta. "Denis, imaš problema", glasno reče on.
     Kao da odgovara na to, začulo se blago hukanje sove u šumi.
     Nedri jedva da je i primetio; bio je zabrinut za plan. Nepobitna činjenica bila je da vreme ističe. Nije više bilo izbora. Morao je da napusti prvobitni plan. Mogao je samo da se vrati u kontrolnu sobu, vrati kompjuter u pređašnje stanje i nekako pokuša da stupi u vezu sa Dodžsonom da dogovori susret na istočnom doku za sutradan uveče. Nedri će morati da se dobro pomuči da to ostvari, ali je mislio da će moći da to izvede. Kompjuter je automatski beležio sve pozive; pošto Nedri dopre do Dodžsona, moraće da uđe u kompjuter i izbriše podatak o pozivu. Ali jedno je bilo sigurno - više nije mogao da ostane u parku, ili će primetiti da ga nema.
     Nedri je krenuo nazad, prema svetlosti farova kola. Osećao se pokislo i bedno. Čuo je još jednom blago hukanje i ovaj put zastao. To nije baš zvučalo kao sova. A činilo se da dopire izbliza, negde iz džungle sa desne strane.
     Dok je slušao, začuo je zvuk lomljenja u niskom žbunju. Onda tišinu. Sačekao je i opet ga čuo. Zvučalo je upravo kao da se nešto veliko polako kreće kroz džunglu prema njemu.
     Nešto veliko. Nešto blizu. Veliki dinosaurus.
     Beži odavde.
     Nedri poče da trči. Dok je trčao, pravio je mnogo buke, ali čak i tako je mogao da čuje kako se životinja uz tresak probija kroz lisnati pokrivač. I hukanje.
     Približavalo se.
     Posrtao je preko korenja drveća u tami i razgrtao grane s kojih se cedilo; kada je ispred sebe ugledao džip, i svetlost koja je sijala oko vertikalnog zida zapreke, osetio se bolje. Za tren će biti u kolima i onda će otići u vražju mater odavde. Probio se oko zapreke, a onda sledio.
     Životinja je već bila tamo.
     Ali nije bila blizu. Dinosaurus je stajao na razdaljini od četrdeset stopa, na ivici svetlosti farova. Nedri nije išao u obilazak tako da nije video različite vrste dinosaurusa, ali ovaj je zaista čudno izgledao. Deset stopa visoko telo bilo je žuto sa crnim tačkama, a duž glave vodio je par kresti u obliku slova V. Dinosaurus se nije pomerio, ali je opet blago huknuo.
     Nedri je sačekao da vidi da li će napasti. Nije. Možda su ga farovi džipa plašili, terali da se drži na rastojanju, kao vatra.
     Dinosaurus je netremice gledao u njega, a onda je naglo zamahnuo glavom u jednom jedinom brzom pokretu. Nedri je osetio da ga je nešto mokro pljusnulo po grudima. Spustio je pogled i ugledao kuglu pene koja je kapala sa njegove kišom natopljene košulje. Dodirnuo ju je znatiželjno, ne shvatajući...
     Bio je to ispljuvak.
     Dinosaurus ga je pljunuo.
     Grozno, pomisli on. Ponovo je pogledao dinosaurusa, video kako glava opet zamahuje i odmah osetio još jedan vlažan pljusak po vratu, neposredno iznad okovratnika košulje. Obrisao ga je rukom.
     Isuse, odvratno je. Ali, koža vrata već je požela da ga pecka i boli. A i ruka ga je peckala. Bilo je to gotovo kao da je dodirnuo kiselinu.
     Nedri je otvorio vrata kola; bacao je pogled nazad na dinosaurusa da bude siguran da neće da ga napadne. Iznenada je osetio mučnu bol u očima; ubode kao trnjem u pozadini lobanje, i čvrsto stisnuo oči, i zadahtao od jačine bola, i podigao šake da zaštiti oči, i osetio sklisku penu kako mu curi niz obe strane nosa.
     Ispljuvak.
     Dinosaurus mu je pljunuo u oči.
     Čak i dok je to shvatao, bol ga je preplavio i on pade na kolena, pometen, teško dišući. Sručio se na bok, obraza pritisnutog na mokru zemlju; disao je u malim zvižducima kroz neprestanu, stalno vrištuću bol koja je pod čvrsto sklopljenim očima izazivala bleskove svetlosti.
     Zemlja se zatresla pod njim i Nedri je znao da se dinosaurus kreće, čuo je njegov blagi huktav zov i uprkos bolu naterao oči da se otvore, pa ipak nije video ništa osim bleštavih tački na crnom. Polako je shvatao.
     Bio je slep.
     Hučanje je bilo glasnije kad se Nedri uspentrao na noge i zateturao duž bočne strane kola; talas mučnine i vrtoglavice preplavio ga je. Dinosaurus je sad bio blizu, osećao je kako mu prilazi, bio maglovito svestan njegovog frktavog daha.
     Ali nije video.
     Nije video ništa i njegov užas bio je neizmeran.
     Ispružio je ruke; mahao je divlje ne bi li se odbranio od napada za koga je znao da će uslediti.
     A onda je tu bila nova, žežuća bol, kao usijan nož u njegovom stomaku, i Nedri je posrnuo; posegao je slepo naniže i dodirnuo iskrzanu ivicu svoje košulje, a zatim gustu, ljigavu masu koja je bila iznenađujuće topla, a onda, s užasom iznenada shvatio da u rukama drži sopstvena creva. Dinosaurus ga je rasporio. utroba mu je ispala napolje.
     Nedri je pao na zemlju i dočekao se na nečem krljuštastom i hladnom, bilo je to stopalo životinje, a onda je osetio novi bol s obe strane glave. Bol je postajao sve jači, i dok je bio dizan na noge, znao je da mu dinosaurus drži glavu u čeljustima, a užas tog shvatanja bio je praćen poslednjom željom, da se sve što brže okonča.









BUNGALOV
     "Još kafe?" učtivo upita Hamond. "Ne hvala", reče Henri Vu; zavalio se u stolicu. "Ne mogu više da jedem." Sedeli su u trpezariji Hamondovog bungalova, u samotnom uglu parka nedaleko od laboratorije. Vu je morao da prizna da je bungalov koga je Hamond sagradio za sebe skladan, sa oskudnim, gotovo japanskim, linijama. A i večera je bila izvrsna, ako se uzme u obzir da trpezarija još nije bila potpuno snabdevena osobljem.
     Ali nešto u vezi Hamonda Vuu se činilo problematičnim. Starac je bio nekako drugačiji... jedva primetno drugačiji. Sve vreme tokom večere Vu je pokušavao da otkrije šta je to. Delimično sklonost brbljanju, ponavljanju, prepričavanju starih priča. Delimično, jedna emocionalna nestabilnost, užaren bes u jednom trenutku, tugaljiva sentimentalnost u sledećem. Ali sve se to moglo razumeti prirodnim pratiocem starosti. Džonu Hamondu je, najzad, bilo gotovo sedamdeset sedam godina.
     Ali bilo je tu i nešto drugo. Tvrdoglava isključivost. Navaljivanje da sve bude po njegovom. I, na kraju, potpuno odbijanje da se suoči sa situacijom u kojoj se nalazio park.
     Vu se zapanjio nad dokazom (još nije sebi dopustio da poveruje da je slučaj zaključen) da se dinosaurusi razmnožavaju. Pošto ga je Grant pitao o DNK vodozemaca, Vu je nameravao da pravo ode u svoju laboratoriju i proveri kompjuterske podatke o različitim sastojcima DNK. Zato što se, ako se dinosaurusi zaista razmnožavaju, sve u Jurskom parku dovodi u pitanje - njihove metode genetičkog razvića, njihove genetičke kontrolne metode, sve. Čak se i u lizinsku zavisnost može sumnjati. A ako se ove životinje zaista razmnožavaju, i mogu da opstanu u divljini...
     Henri Vu je želeo da odmah proveri podatke. Ali Hamond je tvrdoglavo navaljivao da mu Vu pravi društvo za večerom.
     "A sad, Henri, moraš da sačuvaš mesta za sladoled", reče Hamond i odgurnu se od stola. "Maria pravi najlepši sladoled od đumbira."
     "U redu." Vu je pogledao prekrasnu, ćutljivu devojku koja je posluživala. Njegove oči ispratile su je iz sobe, a zatim je pogledom okrznuo jedan jedini video monitor postavljen na zidu. Monitor je bio taman. "Vaš monitor ne radi", reče Vu.
     "Je li?" Hamond ga je letimice pogledao. "Mora da je zbog oluje." Posegao je iza sebe za telefonom. "Proveriću sa Džonom u kontroli."
     Vu je čuo pucketanje statičkog šuma na telefonskoj liniji. Hamond je slegnuo ramenima i vratio slušalicu na nosač. "Izgleda da su veze prekinute", reče on. "Ili možda Nedri još prebacuje podatke. Ima dosta bagova da ispravi tokom ovog vikenda. Nedri je genije svoje vrste, ali smo morali da ga snažno pritisnemo, do kraja, da bi bili sigurni da je sve uradio kako treba."
     "Možda bih mogao da odem do kontrolne sobe i proverim", reče Vu.
     "Ne, ne", reče Hamond. "Nema razloga. Da ima problema čuli bismo. Ah."
     Maria se vratila u sobu sa dve porcije sladoleda.
     "Moraš bar da probaš, Henri", reče Hamond. "Napravljen je od svežeg đumbira, sa istočnog dela ostrva. Taj sladoled je starački porok. Pa ipak..."
     Po dužnosti, Vu je zagnjurio svoju kašiku. Napolju, munja je blesnula i začuo se oštar prasak groma. "Bilo je blizu", reče Vu. "Nadam se da munja neće uplašiti decu."
     "Ne bih rekao", reče Hamond. Probao je sladoled. "Međutim, nešto me ipak plaši u vezi parka, Henri."
     U sebi, Vu oseti olakšanje. Možda će se starac najzad suočiti sa činjenicama. "Šta vas plaši?"
     "Znaš, Jurski park je u suštini napravljen za decu. Deca sveta vole dinosauruse i deca će uživati - naprosto uživati - ovde. Njihova mala lica sijaće od uživanja kada konačno vide ove predivne životinje. Međutim, bojim se... da možda neću doživeti da to vidim, Henri. Možda neću doživeti da vidim uživanje na njihovim licima."
     "Mislim da ima još problema", reče Vu, namršten.
     "Ali nijedan mi ne pritiska um kao ovaj", reče Hamond, "da možda neću doživeti da vidim njihova sjajna, ozarena lica. Ovo je naša pobeda, ovaj park. Uradili smo ono što smo naumili. A, seti se, naša prvobitna namera bila je da iskoristimo novostvorenu tehnologiju genetičkog inženjeringa da zaradimo novac. Mnogo novca."
     Vu je znao da je Hamond blizu da uleti u jedan od njegovih starih govora. Podigao je ruku. "Poznato mi je to, Džone..."
     "Kad bi osnovao kompaniju za bioinženjering, Henri, šta bi učinio? Da li bi stvarao proizvode da pomogneš svetu u borbi protiv bolesti i pošasti? Ne, dragi moj. To je grozna ideja. Vrlo siromašno korišćenje nove tehnologije."
     Hamond tužno odmahnu glavom. "Pa ipak, seti se", reče on, "sve prvobitne kompanije za genetički inženjering, kao Genenteh ili Cetus, počele su kao farmaceutske. Novi lekovi za čovečanstvo. Plemenite, plemenite svrhe. Na nesreću, lekovi se susreću sa svim vrstama zapreka. Samo testiranje Ministarstva za hranu i lekove traje pet do osam godina - ako imate sreće. Što je još gore, na tržištu postoje sile koje rade. Pretpostavimo da si otkrio čudesan lek za rak ili bolesti srca - kao što je to Genenteh učinio. Pretpostavimo da želiš da naplatiš hiljadu ili dve hiljade dolara jednu dozu. Mislio bi da je to tvoje pravo. Najzad, ti si pronašao lek, ti si platio razvoj i testiranje, i trebalo bi da si u mogućnosti da zaceniš koliko želiš. Ali zar zaista misliš da će ti to vlada dopustiti? Ne, Henri, neće. Bolesnici neće platiti hiljadu dolara za dozu potrebnog leka - oni ne bi bili zahvalni, bili bi ogorčeni. Plavi krst ga ne bi platio. Oni bi vrištali: pljačka. Tako da bi se nešto dogodilo. Tvoja patentna prijava bila bi osporena. Dozvole bi ti bile oduzete. Nešto bi te nateralo da uvidiš razlog - i da prodaješ lek po nižoj ceni. Sa poslovne tačke gledišta, to čini pomaganje čovečanstvu vrlo riskantnim poslom. Lično, ja nikad ne bih pomagao čovečanstvu."
     Vu je već ranije čuo tu tvrdnju. I znao je da je Hamond u pravu; neki od novih farmaceutskih proizvoda dobijenih bioinženjeringom zaista su neobjašnjivo kasnili i imali patentnih problema.
     "A sad", reče Hamond, "pomisli kakva je razlika kad praviš nešto za zabavu. Zabava nikom nije potrebna. To ne podleže pod vladin resor. Ako naplaćujem pet hiljada dolara dnevno za moj park, ko će me sprečiti? Najzad, niko ne mora da dođe ovde. I, daleko bilo od pljačke, visoka cena u stvari povećava jagmu za parkom. Poseta postaje statusni simbol, a svi Amerikanci to vole. Kao i Japanci, a oni, naravno, imaju puno više novca."
     Hamond je pojeo sladoled i Maria je ćutke odnela posude. "Znaš, ona nije odavde", reče on. "Ona je Haićanka. Majka joj je Francuskinja. Ali, u svakom slučaju, Henri, setićeš se da je originalna namera, koja je ležala u osnovi prvobitnog usmeravanja moje kompanije u ovom smeru - bila osloboditi se vladinog mešanja, bilo gde u svetu."
     "Kad smo već kod ostatka sveta..."
     Hamond se nasmešio. "Već smo zakupili veliki komad zemlje u Azorima, za Jurski park Evropa. A znaš da smo davno pribavili jedno ostrvo blizu Guama za Jurski park Japan. Gradnja sledeća dva Jurska parka počeće početkom naredne godine. Svi će biti završeni za manje od četiri godine. Tada će neposredni prihodi prevazilaziti deset milijardi dolara godišnje, a trgovina, televizija i prava trebalo bi da to udvostruče. Ne vidim razloga da se bakćemo sa dečjim ljubimcima, kako su mi rekli da Lu Dodžson misli da planiramo da učinimo."
     "Dvadeset milijardi dolara godišnje", tiho reče Vu; vrteo je glavom.
     "Oprezno govoreći", reče Hamond. Nasmešio se. "Nema razloga za neobuzdana nagađanja. Još sladoleda, Henri?"
     "Jeste li ga našli?" prasnu Arnold, kada je čuvar ušao u kontrolnu sobu.
     "Ne, gospodine Arnold."
     "Nađite ga."
     "Mislim da nije u zgradi, gospodine Arnold."
     "Onda pogledajte u kolibi", reče Arnold, "pogledajte u zgradi za održavanje, pogledajte u pomoćno spremište, svuda pogledajte, ali ga nađite."
     "Stvar je ..." Čuvar se nećkao. "Gospodin Nedri je debeo, je li tako?"
     "Tako je", reče Arnold. "Debeo je. Debeli skot."
     "E, pa, Džimi dole iz glavnog predvorja kaže da je neki debeljko otišao u garažu."
     Maldun se naglo okrenuo. "U garažu? Kada?"
     "Pre oko deset, petnaest minuta."
     "Isuse", reče Maldun.
     Džip se uz škripu zaustavio. "Žao mi je", reče Harding.
     Pod svetlošću farova, Eli je ugledala krdo apatosaurusa kako trupka preko puta. Šest životinja, svaka velika kao kuća, i beba velika kao odrastao konj. Apatosaurusi su se kretali u neužurbanoj tišini, ne pogledavši ni jednom džip i njegove upaljene farove. Na jednom mestu, beba se zaustavila; polokala vodu iz barice na putu, a zatim krenula dalje.
     Slično krdo slonova uzbudilo bi se zbog dolaska kola, trubili bi i napravili krug da zaštite bebu. Međutim, ove životinje nisu pokazivale strah. "Ne vide nas?" upita ona.
     "Ne, ne baš", reče Harding. "Naravno, u bukvalnom smislu one nas vide, ali im mi ništa ne značimo. Mi gotovo nikada nismo vozili kola noću, tako da nemaju nikakvog iskustva s njima. Mi smo samo čudni, vonjavi objekti u njihovom okruženju. Ne predstavljamo nikakvu pretnju, pa nismo ni zanimljivi. Ja sam povremeno izlazio noću i obilazio bolesne životinje, pa bi mi u povratku ovi prikani zaprečavali put po sat ili više."
     "Šta onda radite?"
     Harding se iskezio. "Puštam snimljen urlik tiranosaurusa. To ih pokreće. Ali nešto se naročito ne boje tiranosaurusa. Ovi apatosaurusi su toliko veliki da uopšte nemaju predatore. Oni mogu da slome tiranosaurusu vrat jednim zamahom repa. I to znaju. A i tiranosaurusi."
     "Ali oni nas vide. Mislim, ako iziđemo iz kola..."
     Harding je slegnuo ramenima. "Verovatno ne bi reagovali. Dinosaurusi imaju odličnu oštrinu vida, ali u osnovi imaju vizuelni sistem vodozemaca: podešen je na pokret. Loše vide nepokretne stvari."
     Životinje su pošle; koža im je blistala na kiši. Harding je ubacio u brzinu. "Mislim da sad možemo da nastavimo, reče on.
     Vu reče: "Mislim da ćete otkriti da se na vaš park vrši pritisak, baš kao što postoje pritisci na Genentehove lekove." On i Hamond su se preselili u dnevnu sobu, i sad su gledali kako oluja šiba veliki stakleni prozor.
     "Ne vidim kako", reče Hamond.
     "Naučnici mogu da požele da vas ograniče, čak zaustave."
     "E, pa, to ne mogu", reče Hamond. Prodrmao je prst u pravcu Vua. "Znaš li zašto bi naučnici to pokušali? Naravno, zato što žele da istražuju. To je sve što su oduvek želeli, da istražuju. Ne da nešto postignu. Ne da učine nekakav napredak. Samo da istražuju. E, pa, mi za njih imamo iznenađenje."
     "O tome nisam razmišljao", reče Vu.
     Hamond uzdahnu. "Siguran sam da bi naučnicima bilo zanimljivo da istražuju. Ali dolazite do tačke kada su životinje naprosto preskupe da se koriste za istraživanje. Ovo je predivna tehnologija, Henri, ali je takođe zastrašujuće skupa. Činjenica je da to samo zabava može potpomoći." Hamond je slegnuo ramenima. "Naprosto je tako."
     "Ali ako bude pokušaja da se zatvori..."
     "Suoči se s prokletim činjenicama, Henri", nervozno reče Hamond. "Ovo nije Amerika. Ovo nije čak ni Kostarika. Ovo je moje ostrvo. Ja ga posedujem. I ništa me neće sprečiti da otvorim Jurski park za svu decu sveta." Zakikotao se. "Ili, barem, za onu bogatu. A kažem ti, ona će ga voleti."
     Na stražnjem sedištu Eli Satler je netremice zurila kroz prozor. Vozili su kroz kišom natopljenu džunglu. Poslednjih dvadeset minuta, otkako su apatosaurusi prešli preko puta, nisu videli ništa.
     "Sada smo blizu reke", reče Harding, dok je vozio. "Negde je tu s leve strane."
     Odjednom je ponovo legao na kočnice. Kola su se klizala i zaustavila ispred čopora malih zelenih životinja. "E, pa, večeras imate pravu predstavu", reče on. "Ovo su kompići."
     Prokompsognatidi, pomisli Eli; poželela je da je Grant tu da ih vidi. Ovo su bile životinje čiji jedan primerak su videli na faksu, u Montani. Mali tamnozeleni prokompsognatidi su odjurili na drugu stranu puta, a onda čučnuli na stražnje noge, kratko ćurličući, pre nego što su počurili dalje u noć.
     "Čudno", reče Harding. "Pitam se kuda su se uputili? Znate, kompići se obično ne kreću noću. Penju se na drveće i čekaju dnevnu svetlost."
     "Zašto su onda sada napolju?" upita Eli.
     "Ništa mi ne pada na pamet. Znate, kompići su lešinari, kao jastrebovi. Privlače ih životinje na samrti i imaju izuzetno osetljiv njuh. Mogu da namirišu životinju na samrti miljama udaljenu."
     "Onda idu ka životinji na samrti."
     "Na samrti, ili već mrtvoj."
     "Da li da ih sledimo?"
     "Radoznao sam", reče Harding. "Da, što da ne. 'Ajde da vidimo kuda idu."
     Okrenuo je kola i pošao za kompićima.









TIM
     Tim Marfi ležao je u džipu, a obraz mu je bio pritisnut uz ručicu vrata kola. Polako je dolazio k svesti. Želeo je samo da spava. Pomerio se i osetio bol u jagodičnoj kosti, tamo gde je bila pritisnuta o metalna vrata. Celo telo ga je bolelo. Ruke, noge i veći deo glave - u glavi je osećao grozan, tutnjeći bol. Sav taj bol ga je navodio opet na san.
     Podigao se na jedan lakat, otvorio oči i bljunuo; povraćao je svuda po košulji. Osetio je gorak ukus žuči i nadlanicom obrisao usta. Glava mu je pulsirala; osetio je vrtoglavicu i morsku bolest, kao da se svet pokreće, kao da se on ljulja tamo-amo na čamcu.
     Tim je zastenjao i preturio se na leđa da se udalji od lokve izbljuvka. Zbog bola u glavi disao je u kratkim, plitkim uzdasima. I još mu je bilo muka, kao da se sve oko njega kreće. Otvorio je oči i pogledao unaokolo; pokušavao je da se sredi.
     Bio je u džipu. Ali kola mora da su se preturila na bok, jer je ležao leđima naslonjen na suvozačeva vrata i gledao volan; iza njega granje drveća pokretalo se na vetru. Kiša je gotovo prestala, ali kapi vode još su padale na njega kroz polupan vetrobran.
     Znatiželjno je zurio u deliće stakla. Nije mogao da se seti kako se vetrobran slomio. Nije mogao da se bilo čega seti, osim da su zastali na putu i da je razgovarao sa doktorom Grantom kada im je dinosaurus prišao. Bilo je to poslednje čega se sećao.
     Ponovo mu je bilo loše, pa je sklopio oči sve dok mužnina nije prošla. Bio je svestan ritičkog zvuka krckanja, kao kod snasti čamca. Sa vrtoglavicom i mučninom u stomaku, zaista se osećao kao da se kola kreću pod njim. Ali kad je ponovo otvorio oči, video je da je to tako - džip jeste se kretao; ležao je na boku i njihao napred-nazad.
     Cela kola su se kretala.
     Oprezno, Tim se osovio na noge. Stao je na vrata saputnika i provirio preko upravljačke table kroz slomljeni vetrobran. Prvo je video samo gust lisnati pokrov koji se kretao na vetru. Ali tu i tamo video je procepe, a iza pokrova zemlja je bila...
     Zemlja je bila dvadeset stopa ispod njega.
     Zurio je, bez razumevanja. Džip je ležao na boku na granama velikog drveta, dvadeset stopa iznad zemlje, i njihao se napred-nazad na vetru.
     "O, sranje", reče on. Šta sad da radi? Stajao je na vrhovima prstiju i virio napolje; pokušavao je da vidi što bolje i držao se za volan kao za oslonac. Volan se slobodno okrenuo u njegovoj ruci, a uz glasno krak džip se pomerio i pao nekoliko stopa kroz granje drveta. Pogledao je kroz razbijeno staklo prozora saputnika dole na zemlju.
     "O, sranje. O, sranje", neprestano je ponavljao. "O, sranje. O, sranje."
     Još jedno glasno krak - džip se stresao još stopu naniže.
     Morao je da se iskobelja odavde.
     Pogledao je niz noge. Stajao je na ručici vrata. Kleknuo je i pogledao ručicu. U mraku nije mogao najbolje da vidi, ali je razaznao da su vrata ulubljena ka napolje tako da se ručica nije mogla da okrene. Nikad neće otvoriti vrata. Pokušao je da spusti prozor, ali i on je bio zaglavljen. Onda se setio stražnjih vrata. Možda će njih moći da otvori. Naslonio se preko prednjeg sedišta i kola se iznenada nagnuše zbog premeštanja težine.
     Pažljivo, Tim je posegao nazad i okrenuo ručicu stražnjih vrata.
     I ona su bila zaglavljena.
     Kako će da iziđe?
     Čuo je frktanje i pogledao dole. Tamni oblik prođe ispod njega. To nije bio dinosaurus. Ovaj oblik bio je trbušast i nekako je njuškao dok se gegao. Rep se njihao napred-nazad i Tim je ugledao dugačke šiljke.
     Bio je to stegosaurus, koji se očigledno oporavio od bolesti. Tim se pitao gde su ostali ljudi: Đenaro, Satlerova i veterinar. Poslednji put video ih je kod stegosaurusa. Pre koliko je to bilo? Pogledao je na sat, ali prednja strana bila je slomljena; nije mogao da vidi brojeve. Skinuo ga je i hitnuo ga u stranu.
     Stegosaurus je frknuo kroz nos i krenuo dalje. Sada je jedini zvuk bio vetar u drveću i krckanje džipa dok se pomerao napred-nazad.
     Morao je da se iskobelja odatle.
     Tim je zgrabio ručicu i pokušao silom, ali bila je čvrsto zaglavljena. Uopšte nije mogla da se pomeri. Onda je shvatio šta nije u redu: stražnja vrata bila su zaključana! Tim je podigao kukicu i okrenuo ručicu. Stražnja vrata su se otvorila u luku, naniže - i zastala na grani nekoliko stopa ispod.
     Otvor je bio uzan, ali Tim je mislio da može da se provuče kroz njega. Suzdržavajući dah, polako se ispuzao nazad na stražnje sedište. Džip je krckao, ali je ostao u istom položaju. Držeći se za nosače vrata sa obe strane, Tim se polako spustio kroz uski nagnuti otvor vrata. Uskoro je ležao potrbuške na nakrivljenim vratima; noge su mu visile iz kola. Mahnuo je nogama u vazduhu - stopala su mu dotakla nešto čvrsto - granu - i on je oslonio težinu na nju.
     Čim je to uradio, grana se savila i vrata su se još šire otvorila i izbacila ga iz džipa. On pade - lišće mu je grebalo lice - telo mu je odskakivalo od grane do grane - potres - razdirući bol, jarka svetlost u glavi...
     Uz tresak se zaustavio; izgubio je dah. Ležao je presavijen preko velike grane; goruća bol u stomaku.
     Tim je čuo još jedno krak i podigao pogled ka džipu, velikom tamnom obliku pet stopa iznad njega.
     Još jedno krak. Kola su se nagnula.
     Tim je naterao sebe da se pokrene, da počne da se spušta dole. Voleo je ranije da se vere na drveće. Bio je dobar penjač. A ovo je bilo dobro drvo za penjanje; grane su bile na malom rastojanju, gotovo kao stepenište...
     Krakkk...
     Kola su se definitivno kretala.
     Tim se probijao naniže; klizio je preko mokrih grana, osećao lepljiv sok na šakama, žurio. Nije se spustio više od nekoliko stopa, kada je džip krcnuo poslednji put, a onda, polako, vrlo polako, preturio se vrhom napred. Tim je ugledao veliku zelenu rešetku i prednje farove kako se njišu dole ka njemu, a onda je džip slobodno pao, dobijajući na ubrzanju dok je hrlio ka njemu, udario o granu gde je Tim upravo bio...
     I zastao.
     Timovo lice bilo je samo par inči od ulubljene rešetke, savijene ka unutra kao đavolja usta, sa farovima umesto očiju. Nafta je kapala po njegovom licu.
     I dalje je bio dvanaest stopa iznad zemlje. Posegao je dole, našao još jednu granu i krenuo naniže. Iznad, ugledao je kako se grana savija pod težinom džipa, a onda je pukla i džip je pohrlio ka njemu; znao je da ne može da ga izbegne, nije mogao da se spusti dovoljno brzo, tako da se samo prepustio.
     Padao je ostatak puta.
     Prevrtao se, treskao, osećao bol u svakom delu tela, slušao kako džip mrvi grane dok pada iznad njega kao životinja koja ga goni, a onda je ramenom udario o meku zemlju i otkotrljao se koliko je jako mogao, a zatim se pribio uz stablo, u trenutku kad se džip srušio uz glasan metalni tresak i iznenadan vreli izliv električnih iskrica, koje su mu se zabile u kožu i prštale i cvrčale na mokroj zemlji oko njega.
     Polako, Tim je ustao. U tami, čuo je njuškanje i ugledao stegosaurusa kako se vraća; bio je očigledno privučen padom džipa. Dinosaurus se kretao tromo, niska glava bila mu je izbačena napred, a velike hrskavičave ploče vodile su u dva reda duž hrpta leđa. Ponašao se kao prerasla kornjača. I glupo kao ona. I sporo.
     Tim je podigao kamen i bacio ga.
     "Gubi se!"
     Kamen se tupo odbio od ploča. Stegosaurus je i dalje prilazio.
     "Ajde, beži! Beži!"
     Bacio je još jedan kamen i pogodio stegosaurusa u glavu. Životinja je zaroktala, polako se okrenula i polako se odvukla u pravcu iz koga je i došla.
     Tim se naslonio na skršeni džip i pogledao unaokolo u tami. Morao je da se vrati ostalima, ali nije želeo da se izgubi. Znao je da je negde u parku, verovatno ne mnogo daleko od glavnog puta. Kad bi samo mogao da se orijentiše. Nije mnogo video u mraku, ali...
     Onda se setio naočara.
     Uzverao se uz razbijen vetrobran u džip i našao naočare za noć i radio. Radio je bio razbijen i nem, tako da ga je ostavio. Ali naočare su još radile. Uključio ih je, video uspokojavajuće poznati fosforescentni zeleni lik.
     Sa naočarima, video je srušenu ogradu s leve strane i krenuo ka njoj. Ograda je bila visoka dvanaest stopa, ali tiranosaurus ju je lako sravnio sa zemljom. Tim je požurio preko nje, prošao kroz jedno područje gustog zelenila i izišao na glavni put.
     Kroz naočare, video je drugi džip prevrnut na bok. Potrčao je ka njemu, uzdahnuo i pogledao unutra. Kola su bila prazna. Nije bilo traga doktoru Grantu i doktoru Malkolmu.
     Kuda su nestali.
     Kuda su nestali?
     Dok je tako stajao sam na putu u džungli, u noći, i sa tim praznim kolima, osetio je iznenadnu paniku i brzo se okrenuo oko sebe; svetlozeleni svet u naočarima zavrteo se. Nešto bledo pored puta zapalo mu je u oči. Bila je to Leksina bejzbolka. Obrisao je blato s nje.
     "Leksi!"
     Tim je vikao koliko je mogao; nije mario što životinje mogu da ga čuju. Osluškivao je, ali bio je to samo vetar i kapkanje s drveća.
     "Leksi!"
     Nejasno se sećao da je i ona bila u džipu kada je tiranosaurus napao. Je li ostala tamo? Ili je pobegla? Događaji tokom napada bili su mu zbrkani u glavi. Nije bio najsigurniji šta se dogodilo. Bilo mu je neprijatno i od same pomisli na to. Stajao je na putu i dahtao od panike.
     "Leksi!"
     Činilo se da se noć sklapa oko njega. Bilo mu je žao samog sebe; seo je u hladnu kišnu baricu na putu i neko vreme cmizdrio. Kada je najzad prestao, još je čuo cmizdrenje. Bilo je slabo i dolazilo je negde dalje uz put.
     "Koliko je prošlo?" upita Maldun, vrativši se u kontrolnu sobu. Nosio je crnu metalnu kutiju.
     "Pola sata."
     "Hardingov džip već je trebalo da se vrati."
     Arnold je ugasio cigaretu. "Siguran sam da će svakog trena stići."
     "Još ni traga od Nedrija?"
     "Ne. Još ne."
     Maldun je otvorio kutiju u kojoj je bilo šest portabl radija. "Podeliću ih ljudima u zgradi." Pružio je jedan Arnoldu. "Uzmi i punjač." Ovo su naši radio aparati za nuždu, ali niko ih, prirodno, nije uključivao. Puni ih dvadeset minuta, a onda pokušaj da dozoveš kola."
     Henri Vu je otvorio vrata s oznakom OPLODNJA i ušao u zatamnjenu laboratoriju. Nije bilo nikoga; očigledno, svi tehničari još su bili na večeri. Vu je otišao pravo do kompjuterskog terminala i ukucao DNK dnevnike. DNK je tako veliki molekul da svaka vrsta zauzima deset gigabajta na optičkom disku, ne bi li se sačuvale pojedinosti o svim iteracijama. Moraće da proveri svih petnaest vrsta. Bila je to strahovita količina informacija koju je trebalo pretražiti.
     Još mu nije bilo jasno zašto je Grant mislio da bi DNK žabe mogla da bude važna. Sam Vu često nije ni razlikovao jednu vrstu DNK od druge. Najzad, veći deo lanca DNK potpuno isti kod svih živih bića. DNK je neverovatno stara supstanca. Ljudska bića koja hodaju ulicama savremenog sveta i ljuljaju ružičaste bebice retko zastaju da razmisle da je supstanca u središtu svega toga - supstanca koja je započela igru života - hemijska materija stara gotovo kao i sama Zemlja. Molekul DNK tako je star da je njegova evolucija u suštini završena pre više od dve milijarde godina. Od tada, bilo je malo toga novog. Samo nekoliko skorašnjih kombinacija starih gena - i to ne mnogo.
     Kada uporedite DNK čoveka sa DNK prostih bakterija, otkrićete da je samo oko 10 procenata vlakna različito. Ovaj svojevrsni konzervativizam DNK ohrabrio je Vua da koristi koju god DNK poželi. Dok je pravio svoje dinosauruse, Vu je baratao sa DNK kao što bi vajar koristio glinu ili mermer. Slobodno je stvarao.
     Pokrenuo je program za kompjutersko pretraživanje, jer je znao da mu je potrebno dva-tri minuta rada. Ustao je i šetkao laboratorijom, proveravao uređaje, na osnovu dugotrajne navike. Zapazio je da na grafikonu pisača sa spoljne strane vrata zamrzivača, na kome je beležena temperatura u zamrzivaču, postoji pik. Čudno, pomisli on. Znači, neko je ulazio u zamrzivač. I to nedavno - u poslednjih pola sata. Ali ko bi tamo ulazio noću?
     Kompjuter se oglasio pištanjem, dajući znak da je prva pretraga po podacima završena. Vu je prišao da vidi šta ima, a kada je ugledao ono što se nalazilo na ekranu, zaboravio je i na zamrzivač i na pik na grafikonu.

     Rezultat je bio jasan: svi dinosaurusi koji su se razmnožavali u sebi su imali rana, ili DNK žabe. Nijedna druga životinja nije. Vu i dalje nije razumeo zašto bi se zbog toga razmnožavali. Međutim, više nije mogao da poriče da je Grant u pravu. Dinosaurusi su se razmnožavali.









LEKSI
     Bila je sklupčana u velikoj drenažnoj cevi prečnika jednog metra koja je vodila ispod puta. Imala je bejzbol rukavicu u ustima i ljuljala se napred-nazad, neprestano udarajući glavom o unutrašnju stranu cevi. Unutra je bilo mračno, ali on ju je jasno video uz pomoć naočara. Izgledalo je da nije povređena i on je osetio nalet olakšanja.
     "Leksi, ja sam, Tim."
     Nije odgovorila. Nastavila je da udara glavom o cev.
     "Iziđi napolje."
     Odrično je odmahnula glavom. Video je da je strašno uplašena.
     "Leksi", reče on, "ako iziđeš, postiću te da nosiš ove naočare za noć."
     Samo je odmahnula glavom.
     "Vidi šta imam", reče on i podiže ruku. Zurila je, bez razumevanja. Verovatno je bilo suviše mračno da bi videla. "Tvoja lopta, Leksi. Našao sam tvoju loptu."
     "Pa šta."
     Pokušao je drugi pristup. "Mora da je neudobno tamo unutra. A i hladno. Zar ne bi volela da iziđeš?"
     Nastavila je da lupa glavom o cev.
     "Zašto nećeš?"
     "Napolju su žitovinje."
     To ga je za trenutak pogodilo. Već godinama nije rekla 'žitovinje'.
     "Žitovinje su otišle", reče on.
     "Ima jedna velika. Tiranosaurus reks."
     "Otišao je."
     "Gde je otišao?"
     "Ne znam, ali više nije ovde", reče Tim; nadao se da govori istinu.
     Leksi se nije pomerila. Čuo je kako ponovo udara. Tim je seo na travu sa spoljne strane cevi, tamo gde je mogla da ga vidi. Na mestu gde je seo zemlja je bila mokra. Obgrlio je kolena i čekao. Nije mogao ništa drugo da smisli. "Ja ću samo da sedim ovde", reče on. "I da odmaram."
     "Je l' tata tamo napolju?"
     "Nije", reče on; osećao se čudno. "On je kod kuće, Leksi."
     "A mama?"
     "Nije, Leksi."
     "Ima li nekog od odraslih tamo napolju?" upita Leksi.
     "Još nema. Ali sam siguran da će uskoro da dođu. Verovatno su na putu."
     Onda je čuo kako se ona kreće u cevi i izlazi. Drhtala je od hladnoće, a na čelu je imala osušenu krv, međutim, sve ostalo na njoj bilo je u redu.
     Iznenađeno je pogledala unaokolo i upitala: "Gde je doktor Grant?"
     "Ne znam."
     "Pa, pre je bio ovde."
     "Bio je? Kada?"
     "Pre", reče Leksi. "Videla sam ga iz cevi."
     "Kuda je otišao?"
     "Otkud ja znam?" reče Leksi i napući usne. Počela je da viče: "Zdravooo Zdra-vooo! Doktore Grant? Doktore Grant!"
     Tim se nelagodno osećao zbog buke koju je pravila - dinosaurus je mogao da se vrati - međutim, trenutak kasnije čuo je povik kao odgovor. Dolazio je s desne strane, iz pravca džipa iz koga je Tim izišao pre nekoliko minuta. Kroz naočare, Tim je sa olakšanjem ugledao doktora Granta kako hoda prema njima. Košulja mu je bila potpuno pocepana na ramenu, ali, inače, izgledalo je da je s njim sve u redu.
     "Hvala Bogu", reče Grant. "Tražio sam vas."
     Drhteći, Ed Redžis je ustao u obrisao hladno blato s lica i ruku. Proveo je vrlo loših pola sata, uklješten između velikih gromada na padini ispod puta. Znao je da to nije neko skrovište, ali bio je uspaničen i nije mogao jasno da razmišlja. Uvalio se u ovo hladno blatište; pokušao je da se sabere, ali stalno mu je na pamet padao taj dinosaurus. Dinosaurus koji je prilazio. Prilazio kolima.
     Ed Redžis nije se tačno sećao šta se posle toga događalo. Sećao se da je Leksi nešto rekla, ali da se nije zaustavio, nije mogao da se zaustavi, pa je samo trčao i trčao. S druge strane puta izgubio je tlo pod nogama i otkotrljao se nizbrdo. Zaustavio se kod nekih gromada. Učinilo mu se da može da otpuzi i sakrije se među gromade - bilo je dovoljno prostora - pa je to i uradio. Zadihan i uplašen, nije razmišljao ni o čemu, osim o tome kako da pobegne od tiranosaurusa. Najzad, kad se kao pacov uklještio među gromade, malo se smirio. A onda ga je preplavio užas i stid što je ostavio onu decu, što je naprosto pobegao, što je samo sebe spasao. Znao je da bi trebalo da se vrati do puta, da pokuša da ih izbavi, jer je oduvek zamišljao da je u stisci hrabar i hladnokrvan, ali kad god bi pokušao da uspostavi kontrolu nad sobom, da se natera da se tamo vrati - nekako uopšte nije mogao. Počeo je da oseća paniku, imao je problema s disanjem i nije mogao da se pomakne.
     Rekao je sam sebi da je to, i onako, beznadežno. Ako su deca i dalje na putu, nemaju šanse da prežive i sasvim sigurno im on ništa ne bi pomogao, pa može i da ostane tu gde jeste. Niko osim njega neće saznati šta se dogodilo. I tu ništa ne može da se učini. Ništa nije ni moglo da se učini. I tako se Redžis pola sata zadržao među gromadama, boreći s s panikom, pažljivo izbegavajući da razmišlja o tome da li su deca mrtva i šta će Hamond na to reći kad otkrije.
     Ono što ga je najzad nagnalo da se pokrene bio je neobičan osećaj koji je zapazio u ustima. Jedna strana usta činila mu se neobičnom, nekako je utrnula i peckala ga, pa se pitao nije li je povredio tokom pada. Redžis je dodirnuo lice i dotakao naduveno meso pored ustiju. Bilo je neobično, ali uopšte ga nije bolelo. Onda je shvatio da je natečno meso pijavica koja je postajala sve deblja kako je sisala njegove usne. Praktično mu je bila u ustima. Drhteći od mučnine, Redžis je otkinuo pijavicu; osetio je kako se ona odvaja od mesa njegovih usana i mlaz tople krvi u ustima. Pljunuo je i sa gađenjem zavitlao je u šumu. Video je još jednu pijavicu na podlaktici i skinuo i nju; iza nje je ostala tamna, krvava pruga. Isuse, verovatno su svuda po njemu. Taj pad nizbrdo. Ova brda u džungli puna su pijavica. Kao i mračne, senovite raspukline. Šta radnici kažu? Pijavice se uvlače u donji veš. Vole topla mesta. Vole da ti se penju uz...
     "Zdravooo!"
     Zastao je. Bio je to glas, nošen vetrom.
     "Zdravoo! Doktore Grant!"
     Isuse, to je devojčica.
     Ed Redžis je oslušnuo boju njenog glasa. Nije delovala uplašeno ili da je nešto boli. Samo je uporno dozivala i polako mu je sinulo da se nešto drugo moralo dogoditi, da je tiranosaurus sigurno otišao - ili da barem nije napao - i da suostali ljudi možda još živi. Grant i Malkolm. Možda su svi živi. To shvatanje u deliću sekunde ga je povratilo, onako kao što se otrezniš u deliću sekunde kad te panduri pokupe, i osetio se bolje, jer je znao šta treba da radi. I dok je puzao gore iz gromada, već je formulisao sledeći korak, već procenjivao šta će reći, kako će od ovog trenutka postupati.
     Redžis je obrisao hladno blato s lica i ruku, dokazni materijal da se krio. Nije ga bilo sramota, što se krio, ali sad je morao da preuzme odgovornost. Verao se ka putu, ali kad je izišao iz lišća, za trenutak je izgubio orijentaciju. Uopšte nije video kola. Nekako je bio u podnožju brda. Džipovi mora da su na vrhu.
     Pošao je uzbrdo, nazad ka džipovima. Bilo je vrlo tiho. Stopala su mu pljuskala po blatnjavim baricama. Više nije čuo devojčicu. Zašto je prestala da zove? Dok je hodao, počeo je da razmišlja da joj se možda nešto nije dogodilo. U tom slučaju, ne bi trebalo da se tamo vraća. Možda je tiranosaurus još u blizini. A on je tu, već u podnožju brda. Toliko bliži kući.
     A bilo je toliko tiho. Sablasno, bilo je toliko tiho.
     Ed Redžis se okrenuo i pošao nazad ka kampu.
     Alan Grant je rukama prešao preko njenih udova; kratko je stiskao za ruke i noge. Činilo se da je ništa ne boli. Bilo je to začuđujuće, osim posekotina na glavi, bila je u redu. Kazala sam vam", reče ona.
     "Pa, morao sam da proverim."
     Dečak nije bio te sreće. Nos mu je natekao i boleo ga je; Grant je pretpostavljao da je slomljen. Desno rame bilo mu je jako nagnječeno i otečeno. Međutim, izgledalo je da su mu noge čitave. Oba deteta mogla su da idu. To je bilo važno.
     Sam Grant bio je u redu, osim ogrebotine duž desne strane grudi, gde ga je tiranosaurus udario kandžom. Pekla ga je prilikom svakog daha, ali nije mu ograničavala kretanje. Pitao se nije li bio u nesvesti od udara, jer se tek maglovito sećao događaja koji su neposredno prethodili trenutku kad je seo uspravno, stenjući, u šumi, deset jardi od džipa. U početku, grudi su mu krvarile, pa je pritisnuo lišće na ranu, ali posle se krv zgrušala. Onda je pošao unaokolo, da traži Malkolma i decu. Grant još nije verovao da je živ i, kako su razbacane slike počele da mu se vraćaju, pokušao je da ih osmisli. Tiranosaurus je lako mogao da ih sve ubije. Zašto nije?
     "Gladna sam", reže Leksi.
     "I ja", reče Grant. "Moramo da se vratimo u civilizaciju. I moramo da im kažemo za brod."
     "Mi smo jedini koji znaju?" upita Tim.
     "Da. Moramo da se vratimo i kažemo im."
     "Onda da pođemo putem prema hotelu", reče Tim; pokaza nizbrdo. "Tako ćemo se sresti sa njima kad pođu po nas."
     Grant je razmatrao taj problem. A neprestano je razmišljao o jednom: tamni oblik koji je prošao između džipova čak i pre nego što je napad započeo. Koja li je to bila životinja? Mogao je da smisli samo jedno: mali tiranosaurus.
     "Ne mislim tako, Time. Put ima visoku ogradu s obe strane", reče Grant. "Ako je jedan od dinosaurusa dole niz put, bićemo u zamci."
     "Onda da sačekamo ovde?" upita Tim.
     "Da", reče Grant. "Da sačekamo dok neko ne dođe."
     "Gladna sam", reče Leksi.
     "Nadam se da neće dugo trajati", reče Grant.
     "Neću da ostanem ovde", reče Leksi.
     A onda, iz podnožja brda, čuli su kako neki čovek kašlje.
     "Ostanite ovde", reče Grant. Potrčao je napred, da vidi šta ima dole.
     "Ostani ovde", reče Tim i potrča za njim.
     Leksi je pošla za bratom. "Ne ostavljajte me, ne ostavljajte me ovde, momci..."
     Grant joj je stavio šaku preko usana. Počela je da se buni. On zavrte glavom i pokaza preko brda, da ona pogleda.
     U podnožju, Grant je ugledao Eda Redžisa, kako stoji kruto, nepomičan. Šuma oko njega postala je smrtonosno tiha. Postojano brujanje cvrčaka i žaba odjednom je prestalo. Čulo se samo blago šuštanje lišća i cviljenje vetra.
     Leksi je pošla da nešto kaže, ali Grant ju je povukao do stabla najbližeg drveta i zagnjurio među jako čvornovato korenje u osnovi. Tim je stigao odmah iza njih. Grant mu je stavio svoje šake na usne, dajući im znak da ćute, a onda polako pogledao oko drveta.
     Put ispod bio je mračan, a kako su se grane velikog drveća kretale na vetru, mesečina koja se probijala, činila je šareni, pomičući obrazac. Ed Redžis je nestao. Grant ga je za tren pronašao. Novinar je bio stisnut uz stablo velikog drveta i grlio ga. Redžis se uopšte nije micao.
     Šuma je ostala tiha.
     Leksi je nestrpljivo cimala Granta za košulju; želela je da zna šta se događa. A onda, negde jako blizu, čuli su blag, frktav izdisaj, tek nešto čujniji od vetra. I Leksi ga je čula, jer je prestala da se bori.
     Zvuk je opet doplovio do njih, blag, kao uzdah. Grant je pomislio da zvuk gotovo liči na disanje konja.
     Grant je pogledao Redžisa i video pokretne senke koje je mesečina bacala na stablo drveta. A onda je Grant shvatio da je tu još jedna senka, dodata na ostale, ali nepomična; snažan, zakrivljen vrat i kvadratna glava.
     Ponovo izdisaj.
     Tim se oprezno nagnuo da pogleda. I Leksi.
     Čuli su krak, kad se grana slomila i na stazu stupi tiranosaurus. Bio je mlad: imao je oko osam stopa i kretao se nepretnim korakom mlade životinje, gotovo kao štene. Mladi tiranosaurus gegao se stazom; prilikom svakog koraka zastajao je i njušio vazduh, pre nego što bi nastavio dalje. Prošao je drvo gde se Redžis krio i ničim nije pokazao da ga je video. Grant je video kako se Redžisovo telo neznatno opustilo. Redžis okrenu glavu; pokušavao je da posmatra tiranosaurusa iza drveta.
     Tiranosaurus je sada bio izvan vidnog polja niz put. Redžis je počeo da se opušta i pustio se od drveta. Ali džungla je i dalje bila tiha. Redžis se još pola minuta držao u blizini drveta. Onda su se zvuci vratili u džunglu: prvo ispitivačko kreketanje žaba koje žive na drveću, cvrčanje cvrčaka, a onda čitav hor. Redžis se odmakao od drveta i protresao ramena, oslobađajući napetost. Odšetao je nasred puta, gledajući u pravcu dinosaurusa koji je otišao.
     Napad je došao s leva.
     Mladunac je zaurlao i zamahom glave oborio Redžisa na zemlju. On vrisnu i osovi se na noge, ali dinosaurus je navalio i mora da ga je stražnjom nogom pribio na zemlju, jer je odjednom Redžis bio nepokretan; sedeo je na stazi, vikao na dinosaurusa i mahao rukama prema njemu, kao da može da ga uplaši. Mladi dinosaurus kao da je bio zbunjen zvukovima; pokretima koji su dopirali od strane majušnog plena. Mladunac je nagnuo glavu i znatiželjno njušio, a Redžis ga je pesnicama udario u njušku.
     "Beži! Gubi se! 'Ajde, beži!" Redžis je vikao koliko god je mogao, a dinosaurus se povukao i pustio Redžisa da stane na noge. Redžis je vikao: "Aha! Čuo si me! Beži! Gubi se!" dok se udaljavao od dinosaurusa. Mladunče je i dalje znatiželjno posmatralo neobičnu, bučnu životinju ispred sebe, ali kad je Redžis napravio nekoliko koraka, zaletelo se i ponovo ga srušilo.
     Igra se s njim, pomisli Grant.
     "Hej!" viknuo je Redžis, dok je padao, ali mladunac ga nije gonio; dopustio mu je da se uspravi. On je skočio na noge i nastavio da se povlači. "Ti glupi... nazad! Nazad! Čuo si me... nazad!" vikao je kao krotitelj lavova.
     Mladunac je riknuo, ali nije napao, a Redžis se sad povlačio ka drveću i visokom zelenilu sa desne strane. Još nekoliko koraka i biće u skrovištu. "Nazad! T.! Nazad!" vikao je Redžis, a onda, u poslednjem trenutku, mladunac se zaleteo i oborio Redžisa na leđa. "Prekini!" dreknu Redžis, a mladunac je sagao glavu i Redžis poče da vrišti. Bez reči, samo visok vrisak.
     Vrisak je odjednom prestao, a kada je mladunac podigao glavu, Grant mu je u čeljustima video iskidano meso.
     "Oh, ne", tiho reče Leksi. Pored nje, Tim se okrenuo; iznenada mu je bilo muka. Naočare za noć skliznule su mu s čela i sletele na zemlju uz metalni zveket.
     Mladunčeva glava naglo je poskočila i pogledala ka vrhu brda.
     Tim je podigao svoje naočare, a Grant zgrabio ruke oba deteta i počeo da trči.









KONTROLA
     Po noći, kompići su žurili duž puta. Hardingov džip ih je pratio na kratkom rastojanju. Eli je uperila prstom dalje uz put. "Je li to svetlo?"
     "Može biti", reče Harding. "Liči gotovo na farove."
     Radio je najednom zazujao i zakrčao. Čuli su Džona Arnolda kako kaže: "... ste tamo?"
     "Ah, evo ga", reče Harding. "Najzad." Pritisnuo je dugme. "Da, Džone, ovde smo. Blizu smo reke i sledimo kompiće. Jako je zanimljivo."
     Još krčanja. "...mo vaša kola ..."
     "Šta kaže?" upita Đenaro.
     "Nešto o kolima", reče Eli. Na Grantovom nalazištu u Montani Eli je rukovala radiofonijom. Posle godina iskustva, izveštila se u primanju poruka. "Mislim da je rekao da su mu potrebna vaša kola."
     Harding je pritisnuo dugme. "Džone? Jesi li tu? Ne čujem najbolje. Džone?"
     Blesak munje, praćen dugim pištanjem statičkog šuma, a zatim napet Arnoldov glas: "... gde ste ...i..."
     "Milju severno od padoka hipsija. Blizu reke; pratimo neke kompiće."
     "Ne... prokleto dobro ... vraćajte se ...mah!"
     "Zvuči kao da ima problema", reče Eli, namrštena. Napetost u glasu bila je primetna. "Možda bi trebalo da se vratimo."
     Harding slegnu ramenima. "Džon često ima probleme. Znate kakvi su inženjeri. Oni sve hoće po knjizi." Pritisnuo je dugme na radiju. "Džone, kaži opet, molim..."
     Još krčanja.
     Još statičkog šuma. Glasan prasak munje. Onda: "...Maldu... treba tvoja kola ...ad..."
     Đenaro se namrštio. "Kaže li da Maldun treba naša kola?"
     "Tako je zvučalo", reče Eli.
     "Pa, to nema nikakvog smisla", reče Harding.
     "...drugi...zaglavili...Maldun želi...kola..."
     "Shvatila sam", reče Eli. "Ostala kola zaglavila su se na putu u oluji, a Maldun želi da ode po njih."
     Harding sleže ramenima. "Zašto Maldun ne uzme druga kola?" Pritisnuo je dugme radija. "Džone? Reci Maldunu da uzme druga kola. U garaži su."
     Radio je krčao. " ...ne...sluša...ludi idioti...kola..."
     Harding je pritisnuo dugme radija. "Kažem, u garaži su, Džone. Kola su u garaži."
     Još statičkog šuma. "...edri je...stao...dna..."
     Bojim se da nas ovo ne vodi nikuda", reče Harding. "U redu, Džone. Odmah dolazimo." Isključio je radio i okrenuo kola. "Samo da mi je znati čemu žurba."
     Harding je ubacio džip u brzinu i oni zatandrkaše niz put u tamu. Za deset minuta videli su svetla dobrodošlice Safari kolibe. A dok se Harding zaustavljao ispred centra za posetioce, videli su Malduna kako im prilazi. Vikao je i mahao rukama.
     "Proklet bio, Arnolde, kurvin sine! Proklet bio, sredi ovaj park! Odmah! Vrati mi unuke ovamo! Odmah!" Džon Hamond je stajao u kontrolnoj sobi, vrištao i lupao nožicama. POnašao se ovako poslednja dva minuta, dok je Henri Vu stajao u uglu i delovao zapanjeno.
     "Da, gospodine Hamond", reže Arnlod. "Maldun je na putu, upravo to radi." Arnold se okrenuo i zapalio još jednu cigaretu. Hamond je bio kao i ostali rukovodioci koje je ikad video. Bio to Dizni ili Mornarica, rukovodioci su se uvek isto ponašali. Nikada nisu razumevali tehnička pitanjča, a mislili su da vrištanje pomaže da se nešto dogodi. A možda i pomaže, ako vičete na sekretarice da vam srede za limuzinu.
     Međutim, vrištanje nije pomagalo ni kod jednog od problema sa kojima se Arnold sada suočavao. Kompjuteru je svejedno da li vičete na njega. Tehnički sistemi su ravnodušni na sve ljudske izlive osećanja. Ako ništa drugo, vrištanje je bilo kontraproduktivno, jer se Arnold suočavao sa praktičnom nepobitnosti da se Nedri neće vratiti, što je značilo da će morati da sam uđe u program i pokuša da otkrije šta nije u redu. Biće to mučan posao; potrebno mu je da bude smiren i pažljiv.
     "Zašto ne siđete u kafeteriju", upita Arnold, "i popijete kafu? Zvaćemo vas kad budemo imali više informacija."
     "Ne želim ovde Malkolmov efekat", reče Hamond.
     "Ne brinem ja zbog Malkolmovog efekta", reče Arnold. "Hoćete li da me pustite da radim?"
     "Proklet bio", reče Hamond.
     "Zvaću vas, gospodinem kad budemo imali vesti od Malduna", reče Arnold.
     Pritiskivao je dugmad na konzoli i vido kako se poznati konzolni ekrani menjaju.

     Arnold više nije upravljao kompjuterom. Otišao je iza pozornice da pogleda program - red za redom instrukcija koje su govorile kompjuteru kako da se ponaša. Arnold je, na žalost, bio svestan da celokupni program Jurskog parka sadrži više od pola miliona programskih linija, većinom nedokumentovanih, bez objašnjenja.
     Vu je prišao. "Džone, šta to radiš?"
     "Proveravam program."
     "Gledanjem? To će trajati čitavu večnost."
     "Ti ćeš da mi kažeš?" reče Arnold. "Ti ćeš da mi kažeš?"









PUT
     Maldun je jako brzo ušao u krivinu; džip je skliznuo na putu. Sedeći pored njega, Đenaro je stiskao pesnice. Jurili su putem na litici, visoko iznad reke, sada skrivene dole u tami. Maldun je dodavao gas. Lice mu je bilo napeto.
     "Koliko još?" upita Đenaro.
     "Dve, možda tri milje."
     Eli i Harding ostali su u centru za posetioce. Đenaro se ponudio da prati Malduna. Kola su skrenula. "Prošao je sat", reče Maldun. "Jedan sat, a ni glasa od ostalih kola."
     "Ali oni imaju radije", reče Đenaro.
     "Nismo mogli da ih dobijemo", reče Maldun.
     Đenaro se namrštio. "Da ja sedim u kolima čitav sat na kiši, sigurno bih pokušao da upotrebim radio da nekoga pozovem."
     "I ja bih", reče Maldun.
     Đenaro odmahnu glavom. "Zaista mislite da se nešto moglo dogoditi?"
     "Ima šansi", reče Maldun, "da su sasvim dobro, međutim, bio bih srećniji kad bih ih konačno ugledao. Trebalo bi svakog trenutka."
     Put je skretao, a zatim vodio uzbrdo. U podnožju, Đenaro je video da nešto belo leži u paprati pored puta. "Stani", reče Đenaro i Maldun prikoči. Đenaro je iskočio napolje i potrčao napred u farove džipa da vidi šta je to. Delovalo je kao komad odeće, ali je bilo...
     Đenaro zastade.
     Čak i sa razdaljine od šest stopa, jasno je mogao da vidi šta je to. Polagano je išao napred.
     Maldun se nagnuo iz kola i upitao: "Šta je to?"
     "Noga", reče Đenaro.
     Meso noge bilo je bledo, plavo-bele boje i završavalo se iskidanim, krvavim batrljkom na mestu gde je bilo koleno. Ispod lista video je belu soknu i smeđu mokasinu. Bila je to vrsta obuće kakvu je nosio Ed Redžis.
     Tada je već i Maldun bio van kola i protrčao je pored njega da čučne pored noge. "Isuse." Podigao je nogu iz zelenila, dižući je u svetlost farova, i krv iz batrljka slila mu se niz ruku. Đenaro je još bio tri stope daleko. Brzo se sagnuo, stavio ruke na kolena, čvrsto stisnuo oči i duboko disao; pokušavao je da suzbije mučninu.
     "Đenaro." Maldunov glas bio je oštar.
     "Mrdaj. Zaklanjaš mi svetlo."
     Đenaro je uzdahnuo i pomerio se. Kada je otvorio oči, video je da Maldun kritički zuri u batrljak. "Otkinuta je u zglobu", reče Maldun. "Nije odgrižena - zavrnta je i otkinuta. Prosto mu je otkinuo nogu." Maldun je ustao i okrenuo naopačke otkinutu nogu, tako da je ostatak krvi iskapao na paprat. Njegova krvava ruka umrljala je belu soknu, dok je držao nogu za članak. Đenaru je opet pripala muka.
     "Jasno je šta se dogodilo", govorio je Maldun. "Ti-reks ga se dočepao." Maldun je pogledao uzbrdo, a onda opet prema Đenaru. "Je li s tobom sve u redu? Možeš li dalje?"
     "Da", reče Đenaro. "Mogu dalje."
     Maldun se vraćao prema džipu, noseći nogu. "Mislim da je bolje da je ponesemo", reče on. "Ne izgleda mi pravo da je ostavimo ovde. Hriste, napraviće svinjac od kola. Hoćeš li da vidiš da li ima nešto nazad? Cerada ili novine..."
     Đenaro je otvorio stražnja vrata i kopao po prostoru iza stražnjeg sedišta. Bilo mu je drago što za trenutak razmišlja o nečem drugom. Problem kako uviti otkinutu nogu proširio se i ispunio mu um, odagnao sve ostale misli. Našao je torbu s alatom načinjenu od šatorskog platna, felnu, kartonsku kutiju i...
     "Dve cerade", reče on. Plastika je bila pažljivo složena.
     "Daj mi jednu", reče Maldun; još je stajao izvan kola. Zamotao je nogu i pružio sada bezoblični zamotuljak Đenaru. Dok ga je držao u ruci, Đenaro je iznenađen njegovom težinom. "Samo ga stavi nazad", reče Maldun. "Ako možeš, zaglavi ga, znaš, da se ne kotrlja..."
     "Važi." Đenaro je stavio smotuljak nazad, a Maldun je seo za volan. Dao je gas, - točkovi su se vrteli u blatu - a zatim se zakopali. Džip je pojurio uzbrdo i na vrhu brda farovi su za trenutak osvetlili zelenilo, a onda se ponovo okrenuli naniže. Đenaro je ugledao put ispred njih.
     "Isuse", reče Maldun.
     Đenaro je ugledao jedan jedini džip kako leži nasred puta, izvrnut na bok. Drugog džipa nije bilo. "Gde su druga kola?"
     Maldun je kratko pogledao unaokolo i pokazao na levu stranu. "Tamo." Drugi džip bio je dvadeset stopa dalje, zgužvan ispod drveta.
     "Šta radi tamo?"
     "Ti-reks ga je bacio."
     "Bacio? ga je?" reče Đenaro.
     Maldunovo lice bilo je strogo. "'Ajde da svršimo s ovim", reče on i iziđe iz džipa. Pošli s ka drugom džipu. Baterijske lampe njihale su se napred-nazad u noći.
     Kad su prišli, Đenaro je video da su kola rasturena. Pazio je da pusti Malduna da prvi pogleda unutra.
     "Ja ne bih brinuo", reče Maldun. "Malo je verovatno da ćemo nekoga naći."
     "Nećemo?"
     "Ne", reče on. Objasnio je da je, tokom godina provedenih u Africi, posetio mesta pola tuceta životinjskih napada na ljude u prirodi. Jedan napad leoparda: leopard je noću razderao šator i odneo trogodišnje dete. Onda jedan napad bizona u Amboseliju, dva napada lavova, jedan napad krokodila na severu, blizu Merua. Kod svakog od tih slučajeva, ostalo je iznenađujuće malo dokaza.
     Neiskusni ljudi zamišljaju zastrašujuće dokaze životinjskih napada - otkinute udove ostavljene u šatoru, krvave tragove koji vode u grmlje, krvlju umazanu odeću nedaleko od logorovališta. Ali obično nije bilo ama baš ničega, pogotovu ako je žrtva bila mala - beba ili malo dete. Osoba najčešće kao da je nestala, kao da je odšetala u grmlje i više se nije vratila. Grabežljivac može da ubije dete drmajući ga, ako uspe da ga ščepa za vrat. Obično uopšte nije bilo krvi.
     A najčešće ne bi bio pronađen nikakav ostatak žrtve. Ponekad dugme košulje ili parče gumenog đona sa cipele. Ali najčešće ništa.
     Grabežljivci uzmu decu - najviše vole decu - i ne ostave ništa iza sebe. Tako je Maldun smatrao da je jako malo verovatno da će naći neki ostatak od dece.
     Ali kad je sad pogledao unutra, iznenadio se.
     "Nek sam proklet", reče on.
     Maldun je pokušao da zamisli kako se to odigralo. Vetrobran džipa bio je razbijen, ali u blizini nije bilo mnogo stakla. Primetio je staklene krhotine nazad na putu. Tako da se vetrobran morao tamo razbiti, pre nego što je tiranosaurus podigao kola i bacio ga ovde. Ali kola su bila izuzetno razlupana. Maldun je usmerio svetlo unutra.
     "Prazan?" napeto upita Đenaro.
     "Ne baš", reče Maldun. Baterijska lampa osvetlila je slomljen ručni radio predajnik, a na podu kola video je nešto drugo, nešto zakrivljeno i crno. Oboje prednjih vrata bila su ulubljena i snažno zaglavljena, ali on se uspentrao unutra kroz stražnja vrata i uspuzao preko sedišta da podigne crni predmet.
     "To je sat", reče on; zurio je u njega pod zrakom baterijske lampe. Jeftin digitalni sat sa moldej crnim kaišem od livene gume. LCD ekran bio je razbijen. Pomislio je da ga je dečak mogao nositi, ali nije bio siguran. Ali to je bila vrsta sata koju bi dečak mogao da ima.
     "Šta je to, sat?" upita Đenaro.
     "Da. A tu je i radio, ali slomljen."
     "Je li to bitno?"
     "Da. A ima još nešto..." Maldun je onjušio. U kolima se osećao gorak zadah. Svetleo je okolo dok nije video izbljuvak kako kaplje sa unutrašnje strane bočnih vrata. Dodirnuo ga je; još je bio svež. "Jedno od dece možda je još živo", reče Maldun.
     Đenaro žmirnu ka njemu. "Zašto to misliš?"
     "Sat", reče Maldun. "Sat to dokazuje." Pružio je Đenaru sat, koji ga je prineo svetlosti lampe i okrenuo ga u ruci.
     "Staklo je slomljeno", reče Đenaro.
     "Tako je", reče Maldun. "A kaiš je neoštećen.
     "Što znači?"
     "Klinac ga je skinuo."
     "To je moglo da se dogodi bilo kad", reče Đenaro. "Bilo kad pre napada."
     "Ne", reče Maldun. "Ovi LCD kristali su čvrsti. Potreban je snažan udarac da bi se razbili. A sat se razbio za vreme napada.
     "Znači, klinac je skinuo sat."
     "Razmisli", reče Maldun. "Ako te napada tiranosaurus, da li bi stao i skinuo sat?"
     "Možda je bio otkinut."
     "Gotovo je nemoguće otkinuti sat s nečije ruke, a da mu ne otkineš i ruku. U svakom slučaju, kaiš je netaknut. Ne", reče Maldun. "Klinac ga je sam skinuo. Pogledao je na sat, video da je slomljen i skinuo ga. Imao je vremena da to uradi."
     "Kad?"
     "Mogao je to samo posle napada", reče Maldun. Klinac mora da je bio u ovim kolima posle napada. A radio je bio razbijen, tako da je i njega ostavio. On je pametan momak i znao je da su beskorisni."
     "Ako je tako pametan", reče Đenaro, "kuda je otišao? Jer ja bih ostao upravo ovde i čekao da me pokupe."
     "Da", reče Maldun. "Ali možda nije mogao da ostane ovde. Možda se tiranosaurus vratio. Ili neka druga životinja. U svakom slučaju, zbog nečega je otišao."
     "A kud je mogao da ode?" upitaĐenaro.
     "'Ajde da vidimo da li možemo to da odredimo", reče Maldun i dugim koracima zaputi se ka glavnom putu.
     Đenaro je posmatrao kako Maldun zagleda zemlju uz pomoć baterijske lampe. Lice mu je bilo samo nekoliko palaca od blata, usredotočeno na potragu. Maldun je zaista verovao da je na tragu nečemu, da je bar jedno dete živo. Đenaro je i dalje delovao nezainteresovano. Šok koji je doživeo kada je našao otkinutu nogu, ostavio je u njemu nepopravljivu odlučnost da zatvori park i uništi ga. Bez obzira šta Maldun rekao, Đenaro ga je sumnjičio za neopravdan entuzijazam, i nadanje, i...
     "Primećuješ ove tragove?" upita Maldun, i dalje gledajući u zemlju.
     "Koje tragove?" upita Đenaro.
     "Ove otiske stopala - vidiš ih, dolaze ka nama gore od puta? - a to su tragovi odrasle osobe. Neke cipele s gumenim đonom. Vidi tu jedinstvenu šaru na đonu..."
     Đenaro je video samo blato. Barice u kojima se oslikava svetlost baterijske lampe.
     "Vidiš", nastavi Maldun, "otisci stopala odraslog dolaze dovde, gde mu se pridružuju ostali otisci. Mali, srednje veličine... kreću se u krugovima, preklapaju... gotovo kao da stoje zajedno, razgovaraju... Ali, evo sad, izgleda da trče..." Pokazao je. "Tamo. U park."
     Đenaro odmahnu glavom. "U ovom blatu možeš da vidiš što god hoćeš."
     Maldun ustade i zakorači unazad. Pogledao je dole u zemlju i uzdahnuo. "Kaži šta god hoćeš, ja mogu da se kladim da je jedno od dece preživelo. A možda i oba. Možda čak i jedan od odraslih, ako ovi veliki otisci pripadaju nekom drugom osim Redžisa. Moramo da pretražimo park."
     "Večeras?" upita Đenaroa.
     Ali Maldun nije slušao. Pošao je dalje ka nasipu od meke zemlje blizu drenažne cevi za kišu. Ponovo je čučnuo. "Šta je nosila ta devojčica?"
     "Hriste", reče Đenaro. "Ne znam."
     Idući polako, Maldun se približio boku puta. A onde su čuli dahtanje. Bio je to nepobitno zvuk životinje.
     "Slušaj", reče Đenaro, osećajući paniku. "Mislim da je bolje da..."
     "Ššš", reče Maldun.
     Zastao je i oslušnuo.
     "To je samo vetar", reče Đenaro.
     Ponovo su čuli dahtanje, ovog puta jasno. Nije to bio vetar. Dolazilo je iz zelenila pravo ispred njega, pored puta. Nije zvučalo kao neka životinja, ali Maldun se oprezno kretao napred. Mahnuo je lampom i viknuo, ali dahtanje nije izmenilo karakter. Maldun je razgrnuo palmovo lišće.
     "Šta je to?" upita Đenaro.
     "Malkolm", reče Maldun.
     Jan Malkolm je ležao na leđima; koža mu je bila sivobela, usta otromboljena. Disao je dahtavo i kratko. Maldun je pružio baterisku lampu Đenaru i sagao se da istraži telo. "Ne vidim povredu", reče on. "Glava je u redu, grudi, ruke..."
     Onda je Đenaro uperio svetlost na noge. "Podvezao ju je." Malkolmov kaiš bio je čvrsto stegnut oko desne butine. Đenaro je pomerio svetlo niz nogu. Desni članak bio je savijen spolja u neobičnom uglu u odnosu na nogu, pantalone pripijene, natopljene krvlju. Maldun je nežno dodirnuo članak i Malkolm je zaječao.
     Maldun je koraknuo nazad i pokušao da odluči šta dalje. Malkolm je možda imao i druge povrede. Kičma mu je možda slomljena. Ako ga pomere, mogu ga ubiti. Ali ako ga ovde ostave, umreće od šoka. Samo zbog prisebnosti što je stavio povez već nije iskrvario na smrt. A verovatno je bio gotov. Mogu ga i pomeriti.
     Đenaro je pomogao Maldunu da ponesu čoveka, dižući ga neobično, preko ramena. Malkolm je zastenjao i počeo da diše kratko, iskrzano. "Leksi", reče on. "Leksi.. otišla... Leksi..."
     "Ko je Leksi", upita Maldun.
     "Devojčica", reče Đenaro.
     Poneli su Malkolma nazad do džipa i iskrenuli ga na stražnje sedište. Đenaro je pritegao povez oko njegove noge. Malkolm je ponovo zaječao. Maldun je povukao nogavicu pantalona naviše i ispod ugledao gnjecavo meso sa prljavobelim krhotinama stršeće kosti.
     "Moramo da ga vratimo", reče Maldun.
     "Otiši ćete odavde bez dece?" upita Đenaro.
     "Ako su otišli u park, to je dvadeset kvadratnih milja", reče Maldun, odmahujući glavom. "Jedino pomoću senzora pokreta možemo da otkrijemo nešto tamo napolju. Ako su deca živa i kreću se unaokolo, senzori pokreta će ih otkriti i mi ćemo otići pravo do njih i vratiti ih. Ali ako smesta ne vratimo doktora Malkolma nazad, on će umreti."
     "Onda moramo da se vratimo", reče Đenaro.
     "Da, mislim da je tako."
     Popeli su se u kola. Đenaro reče: "Hoćeš li ti da kažeš Hamondu da nema dece?"
     "Ne", reče Maldun. "Ti ćeš."









KONTROLA
     Donald Đenaro je netremice gledao Hamonda dok su sedeli u napuštenoj kafeteriji. Čovek je grabio kašičicom sladoled i mirno ga jeo. "Znači, Maldun veruje da su deca negde u parku?"
     "Da, on tako misli."
     "Onda sam siguran da ćemo ih naći."
     "Nadam se", reče Đenaro. Posmatrao je kako starac polagano jede i osetio jezu.
     "Oh, ja sam siguran da ćemo ih naći. Najzad, ja neprestano ponavljam, ovaj park je stvoren za decu."
     "Đenaro reče: "Znači, razumete da su nestali, gospodine?"
     "Nestali?" bubnu on. "Naravno da znam da su nestali. Nisam senilan." Uzdahnuo je i ponovo promenio ton. "Vidi, Donalde", reče Hamond. "Ne zastranjujmo. Imali smo mali kvar zbog oluje, ili tako nečeg, i kao rezultat toga došlo je do incidenta, što je nesreća i za žaljenje je. I to je sve što se dogodilo. Mi radimo na tome. Arnold će srediti kompjutere. Malkolm će pokupiti decu i ja ne sumnjam da će se vratiti s njima pre nego što završimo ovaj sladoled. Dakle, sačekajmo da vidimo šta će ispasti. Je l' važi?"
     "Kako god vi kažete, gospodine", reče Donald.
     "Zašto?" upita Henri Vu, dok je gledao u ekran na konzoli.
     "Zato što mislim da je Nedri nešto uradio s programom", reče Arnold. "Zato ga proveravam."
     "U redu", reče Vu. "A jesi li probao sve mogućnosti?"
     "Šta na primer?" upita Arnold.
     "Ne znam. Zar sigurnosni sistemi još ne rade?" upita Vu. "Provera tastera? Sve to?"
     "Isuse", reče Arnold, pucnuvši prstima. "Mora da rade. Sigurnosni sistemi mogu da se isključe samo sa glavne table."
     "E pa", reče Vu, "ako je provera tastera aktivna, možeš da ispratiš šta je uradio."
     "Majku mu, naravno da mogu", reče Arnold. Počeo je da pritiska dugmad. Zašto se toga pre nije setio? To je tako očigledno. Kompjuterski program ima u sebi nekoliko slojeva sigurnosnih sistema. Jedan od njih je program za proveru tastera, koji prati sve pritiske na tastere koje obavljaju operateri koji pristupaju sistemu. Prvobitno je instaliran kao uređaj za otklanjanje grešaka, ali je zadržan iz bezbednosnih razloga.
     Svi pritisci na tastere koje je Nedri uneo u kompjuter ranije tog dana bili su u trenu izlistani na prozoru ekrana.

     "To je to?" reče Arnold. "Činilo se da se satima ovde zajebavao."
     "Verovatno je samo ubijao vreme", reče Vu, "dok najzad nije odlučio da prione na to."
     Početna lista brojeva predstavljala je ASCII kodove za tastere koje je Nedri pritiskivao na svojoj konzoli. Ovi brojevi znače da je još bio unutar standardnog korisničkog interfejsa, kao i bilo koji običan korisnik kompjutera. U početku Nedri je samo razgledao unaokolo, što sigurno ne biste očekivali od programera koji je projektovao sistem.
     "Možda je pokušavao da vidi ima li promena, pre nego što uđe unutra", reče Vu.
     "Možda", reče Arnold. Arnold je sad gledao listu naredbi, koja mu je dopuštala da prati Nedrijevo napredovanje kroz sistem, liniju po liniju. "Barem možemo da vidimo šta je radio."
     system je bio Nedrijev zahtev da se napusti obični korisnički interfejs i pristupi samom programu. Kompjuter ga je pitao za ime i on je odvratio nedry. To ime je bilo autorizovano za pristup programu, tako da ga je kompjuter pustio u sistem. Nedri je zatražio goto command level, najviši nivo kontrole kompjutera. Komandni nivo zahteva dodatnu bezbednost i kompjuter je upitao Nedrija za ime, pristupni broj i pasvord.

     nedry
     040/#xy/67"
     mr goodbytes

     Ovi unosi uveli su Nedrija u komndni nivo. Odatle je zatražio security. A pošto je bio autorizovani korisnik, kompjuter ga je pustio unutra. Kad je bio na sisurnosnom nivou, Nedri je pokušao tri varijacije:

     keycheck off
     safety off
     sl off

     "Pokušavao je da isključi sigurnosne sisteme", reče Vu. "Nije želeo da iko vidi šta sprema."
     "Tačno", reče Arnold. "A očigledno nije znao da više nije moguće isključiti sisteme osim ručnim prebacivanjem prekidača na glavnoj tabli."
     Posle tri neuspele komande, kompjuter je automatski počeo da ispoljava brigu zbog Nedrija. Ali pošto je on ušao s odgovarajućom autorizacijom, kompjuter je smatrao da se Nedri izgubio, da pokušava da učini nešto što je nemoguće s mesta na kome se nalazi. Zato ga je ponovo pitao gde želi da bude i Nedri je odvratio:

     security. I bilo mu je dopušteno da ostane tamo.

     "Najzad", reče Vu, "evo udarne naredbe." Pokazao je na poslednju naredbu koju je Nedri uneo.

     whte_rbt.obj

     "Šta je to, kog vraga?" upita Arnold. "Beli zec? Je li to neka njegova lična šala?"
     "Označeno je kao objekat", reče Vu. U kompjuterskoj terminologiji 'objekat' predstavlja grupu naredbi koju je moguće pomerati i koristiti onako kako se pomera stolica u sobi. Objekat može biti grupa naredbi za crtanje neke slike, ili za osvežavanje ekrana, ili za obavljanje određenbog proračuna. "'Ajde da vidimo gde se nalazi u programu", reče Arnold. "Možda možemo da otkrijemo šta radi." Ušao je u program utilities i otkucao:
     FIND WHTE_RBT.OBJ
     Kompjuter je blesnuo:
     OBJECT NOT FOUND IN LIBRARIES
     "Ne postoji", reče Arnold.
     "Onda pretraži listing programa", reče Vu.
     Arnold otkuca:
     FIND/LISTINGS: WHTE_RBT.OBJ
     Ekran je brzo skrolovao, programske linije rasplinjavale su se dok su proletale. Trajalo je to gotovo minut, a onda je najednom prestalo.
     "Evo ga", reče Vu. "To nije objekt, to je naredba."
     Na ekranu pojavila se strelica koja je ukazivala na jednu programsku liniju.

     "Kurvin sin", reče Arnold.
     Vu odmahnu glavom. "To uopšte nije bag u programu."
     "Ne", reče Arnold. "To su tajna vrata. Debeli skot je unutra ubacio nešto što liči na poziv objekta, a u stvari je komanda koja linkuje sigurnosne i obodne sisteme, a zatim ih isključuje. Što mu omogućava pristup do svakog mesta u parku."
     "Onda bismo morali da budemo u stanju da ih ponovo uključimo", reče Vu.
     "Aha", morali bismo." Arnold se namrštio na ono što je bilo na ekranu. "Treba samo da pronađemo komandu. Potražiću naredbu za linkovanje", reče on. "Videćemo gde će nas to odvesti."
     Vu je ustao sa stolice. "U međuvremenu", reče on, "u međuvremenu je neko ušao u zamrzivač, i to pre oko jedan sat. Mislim da je bolje da odem da izbrojim embrione."
     Eli je bila u svojoj sobi i spremala se da presvuče mokru odeću, kad je neko zakucao na vrata.
     "Alane?" reče ona, ali kad je otvorila vrata videla je Malduna kako stoji tamo sa svežnjem od plastike pod rukom. Maldun je takođe bio mogar do gole kože, a na odeći je imao tragove blata.
     "Žao mi je, ali potrebna nam je vaša pomoć", oštro reče Maldun. "Džipovi su napadnuti pre jedan sat. Doveli smo Malkolma nazad, međutim, on je u šoku. Jedna noga mu je gadno stradala. Još je u nesvesti, ali sam ga smestio u krevet u njegovoj sobi. Harding je na putu ovamo."
     "Harding?" reče ona. "A šta je s ostalima?"
     "Ostale još nismo našli, doktorko Satler", reče Maldun. Sad je govorio sporije.
     "O moj Bože."
     "Međutim, mislimo da su doktor Grant i deca još živi. Mislimo da su u parku, doktorko Satler", reče Maldun. Sad je govorio sporije.
     "Oh, moj bože."
     "Ali mislimo da su doktor Grant i deca još živi. Mislimo da su u parku, doktorko Satler."
     "Otišli su u park?"
     "Mi tako mislimo. U međuvremenu, Malkolmu je potrebna pomoć. Pozvao sam Hardinga."
     "Zar ne bi trebalo zvati doktora?"
     "Na ostrvu nema doktora. Harding je najbolje što imamo."
     "Ali sigurno možete da pozovete doktora..." reče ona.
     "Ne", Maldun odmahnu glavom. "Telefonske linije ne rade. Ne možemo da zovemo napolje." Pomerio je svežanj pod rukom.
     "Šta je to", upita ona.
     "Ništa. Ako hoćete, samo otiđite u Malkolmovu sobu i pomozite Hardingu."
     I Maldun je otišao.
     Sela je na krevet, u šoku. Eli Satler nije bila žena koja se prepuštala nepotrebnoj panici, i znala je da se Grant i ranije izvlačio iz opasnih situacija. Jednom je četiri dana bio izgubljen u pustari kada se litica obrušila ispod njega i njegov kamion pao sto stopa u dubok tesnac. Desna noga bila mu je slomljena. Nije imao vode. Međutim, vratio se na slomljenoj nozi.
     A sa druge strane, deca...
     Odmahnula je glavom, odbacujući pomisao. Klinci su verovatno s Grantom. A ako je Grant tamo u parku, pa... zar postoji osoba koja bi ih bezbednije provela kroz Jurski park od stručnjaka za dinosauruse?









U PARKU
     "Umorna sam", reče Leksi. "Nosite me, doktore Grant."
     "Velika si da se nosiš", reče Tim.
     "Ali umornasam", reče ona.
     "Važi, Leksi", reče Grant i podiže je. 'Auh, al' si teška."
     Bilo je gotovo devet uveče. Pun mesec bio je zamućen pramenovima magle koji su strujali, a njihove nejasne senke vodile su ih kroz otvoreno polje ka tamnoj šumi iza. Grant se zadubio u misli i pokušavao da odredi gde je. Pošto su prvobitno prešli preko ograde koju je tiranosaurus oborio, Grant je s razlogom verovao da su negde u padoku za tiranosauruse. Što je bilo mesto u kome nije želeo da bude. U umu, neprestano je video kompjutersko praćenje tiranosaurusovog opsega kretanja, gustu škrabotinu linija koje su pratile njegove pokrete unutar malog područja. On i deca bili su sada u tom području.
     Ali Grant se takođe sećao da su tiranosaurusi bili izdvojeni od svih ostalih životinja, što znači da će znati da su napustili padok kad pređu prepreku - ogradu, ili jarak, ili oboje.
     Ali dosad nisu videli nikakvu prepreku.
     Devojčica mu je spustila glavu na rame i prstima vrtela kosu. Uskoro je hrkala. Tim se vukao pored Granta.
     "Kako se ti držiš, Time?"
     "Dobro", reče on. "Ali mislim da bismo mogli biti u podruju dinosaurusa."
     "Ja sam poprilično siguran da jesmo. Nadam se da ćemo uskoro izići."
     "Krenućete u šumu?" upita Tim. Kad su se približili, šuma se učinila tamna i odbojna.
     "Da", reče Grant. "Mislim da ,ožemo da se upravljamo po brojevima na senzorima pokreta."
     Senzori pokreta bili su zelene kutije postavljene neke četiri stope iznad zemllje. Neki su bili slobodni; većina su bili pričvršćeni na drveće. Nijedan nije radio, jer očigledno još nije bilo struje. Svaka senzorska kutija imala je stakleno sočivo ugrađeno u sredini i obojen serijski broj ispod toga. Iznad, u magli prošaranoj mesečinom, Grant je mogao da vidi kutiju označenu T/S/04.
     Ušli su u šumu. Ogromno drveće pomaljalo se na sve strane. Na mesečini, niska magla prijanjala je uz zemlju i krivudala oko korena drveća. Bilo je predivno, ali je činilo hodanje nesigurnim. A Grant je posmatrao senzore. Činilo se da su obeleženi u opadajućem nizu. Prošao je T/S/03 i T/S/02. Na kraju su stigli do T/S/01. Bio je umoran od nošenja devojčice i nadao se da će se ovo podudariti sa granicom padoka dinosaurusa, ali bila je to samo još jedna kutija usred šume. Sledeća kutija bila je obeležena T/N/01, za kojom je sledila T/N/02. Grant je shvatio da su brojevi najverovatnije uređeni geografski oko središnje tačke, nalik na kompas. Išli su sa juga na sever, tako da su se brojevi smanjivali kako su prilazili središtu, a zatim opet povešavali.
     "Barem idemo u pravom smeru", reče Tim.
     "Sreća tvoja", reče Grant.
     Tim se nasmešio i sapleo preko lijana u magli. Brzo je ustao. Neko vreme su hodali. "Moji roditelji će se razvesti", reče on.
     "A-uh", reče Grant.
     "Tata se odselio prošlog meseca. Sad živi sam u Mil Veliju."
     "A-uh."
     "On više ne nosi moju sestru. Više je ni ne podiže."
     "I kaže da imaš dinosauruse u mozgu", reče Grant.
     Tim uzdahnu. "Aha."
     "Nedostaje ti?" upita Grant.
     "Ne baš", reže Tim. "Ponekad njoj više nedostaje."
     "Kome? Tvojoj majci?"
     "Ne. Leksi. Moja mama ima momka. Zna ga s posla."
     Neko vreme hodali su u tišini i prošli T/N/03 i T/N/04. "Jesi li ga sreo?" upita Grant.
     "Aha."
     "Kakav je?"
     "Dobar je", reče Tim. "Mlađi je od tate, ali je ćelav."
     "Kako se ponaša prema tebi?"
     "Ne znam. Dobro. Mislim da mi se samo uvlači. Ne znam šta će da se dogodi. Ponekad mama kaže da ćemo morati da prodamo kuću i da se preselimo. Ponekad se on i mama svađaju, kasno noću. Ja sedim u mojoj sobi i igram se na kompjuteru, ali ih ipak čujem."
     "A-uh", reče Grant.
     "Jeste li vi razvedeni?"
     "Ne", reče Grant. "Moja žena je davno umrla."
     "A sad ste s doktorkom Satler?"
     Grant se nasmešio u tami. "Ne. Ona je moj student."
     "Mislite, ona još ide u školu?"
     "Postdiplomske studije, da." Grant je zastao dovoljno dugo da prebaci Leksi na drugo rame, a onda su nastavili dalje, pored T/N/05 i T/N/06. U daljini čula se grmljavina. Oluja se preselila na jug. U šumi je bilo malo zvukova osim brujanja cikada i blagog kreketanja žaba s drveća.
     "Imate li dece?" upita Tim.
     "Ne", reče Grant.
     "Hoćete li da se oženite sa doktokom Satler?"
     "Ne, ona će se udati za jednog finog doktora sledeće godine u Čikagu."
     "Oh", reče Tim. Delovao je iznenađeno što to čuje. Hodali su dalje neko vreme. "Onda s kim ćete se oženiti?"
     "Ne mislim da ću su oženiti s bilo kim", reče Grant.
     Ni ja", reče Tim.
     Hodali su neko vreme. Tim reče: "Hoćemo li da idemo celu noć?"
     "Mislim da ne mogu", reče Grant. "Moraćemo da zastanemo, bar na nekoliko sati." Bacio je pogled na sat. "Dobri smo. Imamo još gotovo petnaest sati pre nego što moramo da se vratimo. Pre nego što brod stigne na kopno."
     "Gde ćemo da stanemo?" smesta upita Tim.
     I Grant seisto pitao. Prvo jje pomislio da se popnu na drvo i spavaju tamo. Ali morali bi da se popnu jako visoko da bi bili bezbedni od životinja, a Leksi bi mogla da padne u snu. A granje drveća bilo je tvrdo, tako da se ne bi ništa odmorili. Barem, on ne bi.
     Bilo mu je potrebno neko zaista bezbedno mesto. U mislima sevratio mapama koje je video u mlaznjaku koji se spuštao. Prisetio se da su se u svakom odeljku nalazile spoljašnje buildines. Grant nije znao na šta liče, jer nije bilo projekta pojedinačnih zgrada. I nije se mogao tačno setiti gde se nalaze, ali se sećao da su razbacane posvuda po parku. Možda se u blizini nalaze zgrade.
     Ali bio je to različit zahtev od jednostavnog prelaska pregrade i izlaska iz padoka tiranosaurusa. Nalaženje zgrade zahteva neku vrstu strategije traganja. A najbolja strategija bila je...
     "Time, možeš li da pridržiš sestru? Popeću se na drvo i pogledati unaokolo."
     Visoko u granama, imao je dobar pregled šume, vrhovi drveća pružali su se i levo i desno. Bili su iznenađujuće blizu ivice šume - pravo ispred drveće se završavalo ispred čistine, sa elektrifikovanom ogradom i svetlim betonskim jarkom. Iza toga, veliko otvoreno polje u onome što je pretpostavljao da je padok sauropoda. U daljini, još drveća i mesečina koja iskri na okeanu.
     Negde je čuo riku dinosaurusa, ali bilo je to daleko. Stavio je Timove naočare za noć i ponovo pogledao. Sledio je sivu krivinu jarka, a onda je ugledao ono što je želeo: tamnu prugu servisnog puta koja je vodila do ravnog pravougaonog krova. Krov jedva da je bio iznad nivoa zemlje, ali je bio tamo. I nije bio daleko. Možda nekih četvrt milje od drveta.
     Kad se vratio dole, Leksi je šmrcala.
     "Šta je bilo?"
     "Čula sam životinju."
     "Neće nas dirati. Jesi li se probudila? Dođi."
     Poveo ju je do ograde. Bila je dvanaest stopa visoka, sa spiralom bodljikave žice na vrhu. Činilo se da se pruža visoko iznad njih u mesečini. Jarak je bio odmah na drugoj strani.
     Leksi je sumnjičavo pogledala u ogradu.
     "Možeš li da se popneš uz nju?" upita je Grant.
     Dala mu je rukavicu i bejzbolku. "Naravno. Ništa lakše." Počela je da se penje. "Ali kladim se da Tim ne može."
     Tim se besno okrenuo: "Ti zaveži."
     "Tim se plaši visine."
     "Ne plašim se."
     Popela se više. "Plašiš se."
     "Ne plašim."
     "Onda, dođi, stigni me."
     Grant se okrenuo ka Timu, bledom u tami. Dečak se nije micao. Time, nema problema s ogradom?"
     "Naravno."
     "Treba li ti pomoć?"
     "Timi je kukavica", povika Leksi.
     "Kakva budaletina", reče Tim i poče da se penje.
     "Ledeno je", reče Leksi. Stajali su do struka u smrdljivoj vodi na dnu dubokog betonskog jarka. Popeli su se preko ograde bez nezgoda, osim što je Tim pocepao košulju na namotajima bodljikave žice. Onda su svi skliznuli u jarak i sada je Grant tražio izlaz.
     "Bar sam vam naterala Timija da pređe ogradu", reče Leksi. "Stvarno se često plaši."
     "Hvala na pomoći", sarkastično reče Tim. Na površini video je plutajuće grumenje. Kretao se duž jarka i gledao u betonski zid na daljoj strani. Boton je bio gladak. Nikako se nisu mogli popeti uz njega.
     "Fuj", reče Leksi i pokaza na vodu.
     "Neće ti ništa, Leksi."
     Grant je najzad našao mesto gde je beton bio ispucao i gde se lijana pružila do vode. Potegnuo je lijanu i ona je izdržala njegovu težinu. "'Ajmo, deco." Počeli su da se penju uz lijanu, do polja iznad.
     Trebalo im je samo nekoliko minuta da pređu poljem do nasipa koji je vodio do ukopanog, servisnog puta i zgrade održavanja sa desne strane. Prošli su dva senzora pokreta i Grant je sa nešto nelagodnosti primetio da senzori još ne rade, a ni svetla. Više od dva sata je prošlo od prvog nestanka struje, a još nije došla.
     Negde u daljini čuli su riku tiranosaurusa. "Je li ovde negde?" reče Leksi.
     "Ne", reče Grant. "Mi smo u drugom delu parka od njega." Skliznuli su niz travnati nasip i krenuli ka betonskoj zgradi. U tami, delovala je preteće, bunkeroliko.
     "Šta je ovo?" upita Leksi.
     "Bezbedno je", reče Grant; nadao se da je tako.
     Ulazna vrata bila su dovoljno velika da kroz njih prođe kamion i bila su opremljena teškim šipkama. Unutra, mogli su da vide, zgrada je bila otvoreno skladište, sa hrpama trave i balama sena naslaganim među opremom.
     Vrata su bila zaključana teškim katancem. Dok ga je Grant proučavao, Leksi se bočno provukla kroz šipke. "'Ajmo momci."
     Tim je pošao za njom. "Mislim da možete i vi, doktore Grant."
     Bio je u pravu; stisnuo se i uspeo da provuče telo između šipki i uđe u skladište. Čim je ušao unutra, talas iscrpljenosti ga je pogodio.
     "Pitam se ima li čega za jelo", reče Leksi.
     "Samo seno." Grant je rasturio jednu balu i rasprostro je po betonu. Seno u sredini bilo je toplo. Legli su, osećajući toplotu. Leksi se skupila uz njega i zatvorila oči. Tim ju je zagrlio. Čuli su kako sauropodi blago trube u daljini.
     Nijedno dete nije progovorilo. Gotovo trenutno su zahrkali. Grant je podigao ruku da pogleda na sat, ali bilo je suviše mračno da bi video. Osetio je toplinu dece na svom telu.
     Grant je zatvorio oči i zaspao.









KONTROLA
     Maldun i Đenaro su ušli u kontrolnu sobu baš kad je Arnold pljesnuo rukama i rekao: "Imam te, ti mali kurvin sine."
     "Šta je to?" upita Đenaro.
     Arnold je pokazao na ekran.

     "To je to", reče Arnold, zadovoljan.
     "Šta je to to?" upita Đenaro, zagledan u ekran.
     "Konačno sam pronašao komandu kojom se program vraća u prvobitno stanje. Komanda 'fini.obj'. Resetuje linkovane parametre, to jest, ogradu i struju.
     "Dobro", reče Maldun.
     "Ali radi još nešto", reče Arnold. "Ona zatim briše programske linije na koje se odnosi. Uništava svaki dokaz da su ikada bile tamo. Prilično vešto."
     Đenaro odmahnu glavom. "Ne znam mnogo oko kompjutera." Iako je dovoljno znao da shvati šta to znači kad se kompanija koja se bavi visokom tehnologijom vraća na izvorni program. Znači velike, velike probleme.
     "E, pa, gledaj ovo", reče Arnold i ukuca komandu:
     FINI.OBJ
     Ekran je zatreptao i smesta se izmenio.

     Maldun je pokazao na prozore. "Gledajte!" Napolju, velika kvarcna svetla palila su se širom parka. Prišli su prozorima i pogledali napolje.
     "Vražju mu mater", reče Arnold.
     Đenaro reče: "Da li ovo znači da su elektrifikovane ograde ponovo u redu?"
     "Možeš da se kladiš", reče Arnold. "Za par sekundi imaćemo punu snagu, jer tamo napolju imamo pedeset milja ograde, a generator usput mora da napuni i kondenzatore. Ali za pola minuta vraćamo se u radno stanje." Arnold je pokazao na uspravnu providnu staklenu mapu parka.
     Na mapi, svetle crvene linije vijugale su od generatorske stanice, i kretale se širom parka, kako je elektricitet nadirao kroz ograde.
     "A senzori pokreta?" reče Đenaro.
     "Da, i oni. Proći će nekoliko minuta dok kompjuter ne izbroji. Ali sve radi", reče Arnold. "Pola je deset, a mi smo sredili celu prokletu stvar i sve radi."
     Grant je otvorio oči. Bleštavo plavo svetlo stujalo je u zgradu kroz šipke kapije. Kvarcno svetlo: struja je opet došla! Drhteći, pogledao je na sat. Bilo je tek pola deset. Spavao je samo par minuta. Odlučio je da odspava još nekoliko minuta, a oda da se vrati na polje, stane ispred senzora pokreta i počne da maše, ne bi li ih isključio. Primetiće ga u kontrolnoj sobi, poslaće kola da pokupe njega i decu; on će Arnoldu reći da pozove nazad brod za dostavu i svako će završiti noć u svom krevetu u kolibi.
     Uradiće to odmah. Za par minuta. Zevnuo je i ponovo sklopio oči.
     "Nije loše", reče Arnold u kontrolnoj sobi; netremice je gledao u mapu koja je svetlela. Postoje samo tri izreska u celom parku. Mnogo je bolje nego što sam se nadao."
     "Izreska?" reče Đenaro.
     "Ograda automatski izrezuje delove kod kojih je došlo do kratkog spoja", objasni Arnold. "Evo ovde jednog velikog u dvanaestom sektoru, blizu glavnog puta."
     "Tamo je reks srušio ogradu", reče Maldun.
     "Tačno tako. A evo ovde još jednog u jedanaestom sektoru, blizu zgrade održavanja sauropoda."
     "Zašto bi ta sekcija ispala?" upita Đenaro.
     "Sam Bog zna", reče Arnold. "Verovatno oštećenje usled oluje ili palog drveta. Možemo uskoro da proverimo na monitoru. Treća je tamo kod reke, u džungli. Ni za tu ne znam zašto je ispala."
     Dok je Đenaro gledao, mapa je postajala sve složenija i ispunjavala se zelenim tačkama i brojkama. "Šta je sve ovo?"
     "Životinje. Senzori pokreta opet rade, a kompjuter počinje da određuje lokacije svih životinja u parku. I svega drugog."
     Đenaro je netremice gledao mapu. "Mislite na Granta i decu..."
     "Da. Postavili smo broj traganja na četiri stotine. Znači, ako se kreću tamo napolju", reče Arnold, "senzori pokreta registrovaće ih kao dopunske životinje." Netremice je gledao u mapu. "Međutim, još ne vidim nikakve dodatne."
     "Zašto to toliko traje?" upita Đenaro.
     "Morate da shvatite, gospodine Đenaro", reče Arnold, "da tamo napolju ima mnogo nebitnih pokreta. Grmlje koje se njiše na vetru, ptice koje lete unaokolo, svašta. Kompjuter mora da ukloni sve pozadinske kretnje. To može da potraje... ah. U redu. Brojanje je završeno.
     Đenaro upita: "Ne vidite decu?"
     Arnold se okrenuo na stolici i vratio pogled na mapu. "Ne", reče on, "u ovom trenutku nema ničeg novog na mapi. Sve što je tamo kompjuter je uračunao u dinosauruse. Verovatno su na drveru, ili negde drugde gde ne možemo da ih vidimo. Ja se zbog toga ne bih brinuo. Nema ni nekoliko životinja, velikog reksa među njima. To je verovatno zbog toga što spava negde i ne kreće se. I ljudi možda spavaju. Naprosto ne znamo."
     Maldun odmahnu glavom. "Bolje da nastavimo s tim", reče on. "Potrebno je da opravimo ograde i vratimo životinje u njihove padoke. Izvešću sad ljude iz održavanja."
     Arnold se okrenuo Đenaru. "Možda ćete želeti da vidite kako je doktoru Malkolmu. Recite doktoru Hardingu da će za oko sat biti potreban Maldunu da nadzire sakupljanje životinja. A ja ću reći gospodinu Hamondu da počinjemo završno čišćenje."
     Đenaro je prošao kroz gvozdenu kapiju i ušao na prednja vrata Safari kolibe. Video je Eli Satler kako dolazi niz hodnik i nosi peškire. I nosi šerpu vode koja se pušila. "Kuhinja je na drugom kraju", reče ona. "Koristimo to da prokuvamo vodu za obloge."
     "Kako je on?" upita Đenaro.
     "Iznenađujuće dobro", reče ona.
     Đenaro je pratio Eli do Malkolmove sobe i zaprepastio se kad je žuo smeh. Matematičar je ležao na leđima u krevetu, a Harding nameštao intravenozni priključak .
     "A drugi čovek veli" 'da ti pravo kažem, ne sviđa mi se to, Bile. Vraćam se na toalet papir!"
     Harding se smejao.
     "Nije loš, zar ne?" reče Malkolm, nasmejan. "Ah, gospodine Đenaro. Došli ste da me obiđete. Sad vidite šta se dešava kad pokušate da nekome date nogu i izvučete se iz situacije..."
     Đenaro oklevajući uđe.
     Harding reče: "Na prilično je visokim dozama morfijuma."
     "Ne dovoljno bisokim, da vam kažem", reče Malkolm. "Hriste, on škrtari na lekovima. Jesu li već našli ostale?"
     "Ne, još nisu", reče Đenaro. "Ali drago mi je da vidim da vam je dobro."
     "Kako bi drugačije moglo da bude", reče Malkolm, "uz složen prelom noge koji je verovatno septičan i počinje da smrdi prilično, ah, prodorno? Ali, kao što uvek velim, ako možete da zadržite smisao za humor..."
     Đenaro se nasmešio. "Sećate li se šta se dogodilo?"
     "Naravno da se sećam", reče Malkolm. "Mislite da vas Tyrannosaurus rex može da ujede, a da posle to zaboravite. Ne, zaista, kažem vam, sećali biste se toga do kraja života. U mom slučaju, možda ne baš strašno dugo. Ali, ipak - da, sećam se."
     Malkolm je opisao trčanje od džipova po kiši i poteru reksa za njim. "Bila je to moja prokleta greška, bio je preblizu, ali ja sam se uspaničio. U svakom slučaju, podigao me je u čeljusti."
     "Kako?" upita Đenaro.
     "Za torzo", reče Malkolm i podiže košulju. Širok polukrug modričavih uboda vodio je od ramena do pupka. "Podigao me je u čeljusti, protresao krvavo jako i bacio dole. A ja sam bio dobro - zastrašen, naravno, ali, ipak, sve u svemu, dobro - sve do trenutka kad me je bacio. Slomio sam nogu pri padu. Ali ujed nije bio ni upola tako težak." Uzdahnuo je. "Ako se uzme u obzir."
     Harding reče: "Većina velikih mesoždera nema jake čeljusti. Stvarna snaga je u muskulaturi vrata. Čeljusti samo pridržavaju, dok oni koriste vrat za uvrtanje i kidanje. Ali malo stvorenje kao što je doktor Malkolm, životinja je samo protresla i onda hitnula."
     "Bojim se da je tako", reče Malkolm. "Sumnjam da bih preživeo da je tip punim srcem bio u tome. Da vam pravo kažem, delovao mi je kao prilično nespretan napadač na bilo šta manje od automobila ili manje stambene zgrade."
     "Mislite da je napao s pola srca?"
     "Boli me da to kažem", reče Malkolm, "ali lagao bih kad bih rekao da mi je poklonio punu pažnju. Naravno, on je imao moju. Ali, ipak, on je težak osam tona. Ja ne."
     Đenaro se okrenuo Hardingu i rekao: "Sad će popraviti ogradu. Arnold kaže da će Maldunu biti potrebna vaša pomoć prilikom saterivanja životinja."
     "U redu", reče Harding.
     "Dok god mi ostevite doktorku Satler dovoljno morfijuma", reče Malkolm. "I dok god nemamo ovde Efekat Malkolm."
     "Šta je to Efekat Malkolm?"
     "Skromnost mi brani", reče Malkolm, "da vam ispričam pojedinosti o fenomenu koji je dobio ime po meni." Ponovo je uzdahnuo i sklopio oči. U trenutku je zaspao.
     Eli iziđe u hodnik s Đenarom. "Ne zavaravajte se", reče ona. "Ovo mu predstavlja veliki napor. Kad ćete ovde imati helikopter?"
     "Helikopter?"
     "Potrebna mu je hirurška intervencija na toj nozi. Pobrinite se da naručite helikopter i odvezite ga sa ovog ostrva."









PARK
     Portabl generator je zaprštao i uz tutnjavu oživeo, a kvarcni reflektori zasjali su na krajevima teleskopskih krakova. Maldun je čuo blago žuborenje reke nekoliko jardi na sever. Okrenuo se kombiju održavanja i video kako jedan radnik ulazi sa velikom električnom testerom.
     "Ne, ne", reče on. "Samo konopce, Karlos. Ne moramo je seći."
     Okrenuo se i pogledao ogradu. Isprva su imali problema da nađu sekciju u kratkom spoju, jer nije bilo mnogo toga da se vidi: malo protokarpus drvo bilo je naslonjeno na ogradu. Bilo je to jedno od nekoliko njih zasađenih u ovom delu parka s namerom da njihove paperjaste grane zaklone pogled na ogradu.
     Ali ovo drvo bilo je pričvršćeno za zemlju zategama i zavrtnjima. Žice su se pokidale za vreme oluje, a metalne zavrtnje vetar je naneo na ogradu i napravio kratak spoj. Naravno, ovo se nije smelo dogoditi. Ekipe za zemljište trebalo je da blizu ograde koriste plastikom oklopljenu žicu i keramičke zavrtnje. Međutim, to se ipak dogodilo.
     U svakom slučaju, neće to biti veliki posao. Sve što je trebalo da urade, bilo je da odvoje drvo od ograde, sklone metalnu armaturu i obeleže ga vrtlarima da ga srede ujutru. Ne bi trebalo da traje više od dvadeset minuta. I to je bilo dobro, jer je Maldun znao da se dinosaurusi uvek drže reke. Iako su radnici bili odvojeni od reke ogradom, dilos bi mogao da pljune kroz nju i isporuči svoj zaslepljujući otrov.
     Ramon, jedan od radnika, prišao mu je. "Senjor Maldun", reče on, "jeste li videli svetla?"
     "Kakva svetla?" upita Maldun.
     Ramon je pokazao na istok, kroz džunglu. "Video sam to kad smo izlazili. Tamo je, jako slabo. Vidite? Liči na svetla kola, ali se ne mrda."
     Maldun je začkiljio. Verovatno je to samo bilo svetlo održavanja. Najzad, struja je ponovo došla. "Kasnije ćemo se brinuti oko toga", reče on. "Sad hajdemo da sklonimo to drvo s ograde."
     Arnoldu se raspoloženje popravljalo. Park je gotovo bio vraćen u red. Maldun je opravljao ograde. Hamond je otišao sa Hardingom da nadzire prenos životinja. Iako je bio umoran, Arnold se dobro osećao; čak je bio raspoložen da ugađa advokatu, Đenaru. "Malkolmov efekat", reče Arnold. "Zbog toga se brinete?"
     "Samo sam radoznao", reče Đenaro.
     "Mislite da vam ja kažem zašto Jan Malkolm nije u pravu."
     "Naravno."
     Arnold je zapalio još jednu cigaretu. "Tehnika je u pitanju."
     "Probajte."
     "Važi", reče Arnold. "Teorija haosa opisuje nelinearne sisteme. Ona je danas postala jako široka teorija koju koriste da svašta proučavaju: od berze do srčanih ritmova. Jako pomodna teorija. Jako popularna da se primenjuje na bilo koji kompleksni sistem gde se može javiti nepredvidljivost. U redu?"
     "U redu", reče Đenaro.
     "Jan Malkolm je matematičar koji se specijalizovao za teoriju haosa. Prilično zabavan i privlačan, ali u osnovi ono što on radi, osim što nosi crnu boju, jeste korišćenje kompjutera za izradu modela ponašanja kompleksnih sistema. A Džon Hamond voli poslednje naučne hitove, pa je zatražio od Hamonda da napravi model sistema Jurskog parka. Što je Malkolm i uradio. Svi Malkolmovi modeli su fazno-prostorni oblici na kompjuterskom ekranu. Jeste li ih videli?"
     "Ne", reče Đenaro.
     "Pa, liče na čudno zakrivljene brodske propelere. Prema Malkolmu, ponašanje bilo kog sistema prati površinu propelera. Pratite?"
     "Ne baš", reče Đenaro.
     Arnold podiže ruku u vazduh. "Recimo da stavim kap vode na nadlanicu. Ta kap skliznuće niz moju šaku. Možda će poteći ka zglobu. Možda će poteći ka palcu, ili niz prste. Ja ne mogu da kažem gde će završiti, ali znam da će teći površinom moje šake. Mora."
     "U redu", reče Đenaro.
     "Teorija haosa tretira ponnašanje celog sistema kako kapljicu vode koja se kreće po složenoj površini propelera. Kapljica može zavojno kretati se nadole, ili skliznuti spolja ka ivici. Zavisi, može se ponašati jako raznoliko. Ali uvek će se kretati površinom propelera."
     "U redu."
     "Malkolmovi modeli obično imaju grebene ili strme nagibe, na kojima bi kapljice vode dobile veliko ubrzanje. On to skromno zove ubrzavajućim kretanjem Malkolmovog efekta. Ceo sistem može doživeti spontani kolaps. I to je ono što on kaže za Jurski park. Da je on urođeno nestabilan."
     "Urođeno nestabilan", reče Đenaro. "I šta ste učinili kad ste dobili njegov izveštaj?"
     "Nismo se složili s njim i zanemarili smo ga, naravno", reče Arnold.
     "Je li to bilo pametno?"
     "To je očigledno", reče Arnold. "Najzad, mi radimo sa živim sistemima. Ovo je život, a ne kompjuterski model."
     Pod oštrim kvarcnim svetlom, zelena glava hipsilofodonta visila je iz nosiljke; jezik je landarao, oči bile zamućene.
     "Pažljivo! Pažljivo!" vikao je Hamond dok je dizalica počinjala podizanje.
     Harding je zagunđao i vratio glavu na kožno remenje. Nije želeo da sprečava cirkulaciju kroz karotidnu arteriju. Dizalica je šištala dok je podizala životinju u vazduh, na kamion s ravnim dnom koji je čekao. Hipsi je mali drajosaurus, sedam stopa dugačak, težak oko pet stotina funti. Ova ženka je bila tamnozelena, sa smeđim pegama. Polako je disala, ali se činilo da je s njom sve u redu. Pre nekoliko trenutaka, Harding ju je pogodio puškom za uspavljivanje i očigledno je procenio pravilnu dozu. Uvek je kritično doziranje kod ovih velikih životinja. Premalo i otrčaće u šumu, gde će se srušiti negde gde do njih ne možete da doprete. Previše i doživeće fatalni srčani napad. Ova je napravila jedan jedini poskok i preturila na leđa. Savršeno dozirano.
     "Pazite je! Lakše!" vikao je Hamond radnicima.
     "Gospodine Hamond", reče Harding. "Molim vas."
     "Pa, treba da paze..."
     "Paze", reče Harding. Popeo se na ravno dno kamiona kad su spustili ženku hipsija u nosiljku. Harding joj je prebacio kardiogramsku ogrlicu koja je pratila otkucaje srca, a zatim uzeo veliki elektronski termometar veličine prelivača za ćurku i ubacio joj u rektum. Zapištao je: 96,2 stepena.
     "Kako je?" srdito upita Hamond.
     "Dobro je", reče Harding. "Pala joj je smo za stepen i po."
     "To je previše", reče Hamond. "Prenisko je."
     "Ne bi vam se svidelo da se probudi i skoči s kamiona", odbrusi Harding.
     Pre nego što je došao u park, Harding je bio upravnik veterinarske službe zoološkog vrta u San Dijegu i vodeći svetski stručnjak za brigu o pticama. Leteo je širom sveta, dajući savete zoološkim vrtovima u Evropi, Indiji i Japanu o brizi o ekzotičnim pticama. Nije se mnogo uzbudio kad se ovaj neobični čovečuljak pojavio i ponudio mu mesto u jednom privatnom zabavnom parku. Ali kad je čuo šta je Hamond učinio... To se nije smelo propustiti. Harding je imao akademske sklonsti i izgledi da napiše prvi Udžbenik veterinarske interne medicine: bolesti dinosaurusa bili su neodoljivi. Poslednjih godina dvadesetog veka, veterina je, s naučnog stanovišta, bila daleko odmakla; klinike najboljih zooloških vrtova malo su se razlikovale od bolnica. Novi udžbenici predstavljali su samo mala doterivanja starih. Za praktičara svetskog glasa, nije bilo novih svetova vrednih osvajanja. Ali biti prvi u brizi za potpuno novu životinjsku klasu: to je bilo nešto!
     I Harding nikad nije zažalio zbog svog izbora. Postao je popriličan stručnjak za ove životinje. I nije želeo da sad sluša Hamonda.
     Hipsi je frknuo i trgnuo se. I dalje je plitko disao; još nije bilo okularnog refleksa. Ali bilo je vreme za pokret. "Ukrcavajmo se", viknu Harding. "'Ajde da vratimo curu nazad u njen padok."
     "Živi sistemi", reče Arnold, "nisu kao mehanički sistemi. Živi sistemi nikad nisu u ravnoteži. Oni su urođeno nestabilni. Oni se mogu činiti stabilnim, ali to nisu. Sve je u pokretu i menja se. Na neki način, sve je na ivici sloma."
     Đenaro se mrštio. "Ali mnoge stvari se ne menjaju; telesna temperatura se ne menja, sve druge vrste..."
     "Telesna temperatura neprestano se menja", reče Arnold. "Neprestano. Ciklično se menja svakih svakih dvadeset četiri sata, najniža je ujutro, najviša popodne. Menja se kako se menja raspoloženje, za vreme bolesti, u toku vežbanja, sa spoljnom temperaturom, sa hranom. Neprestano fluktuira gore-dole. Majušni potresi na grafikonu. Zato što, u svakom trenutku, neke sile guraju temperaturu naviše, a druge sile guraju je naniže. Ona je urođeno nestabilna. A i svaki drugi aspekt živih sistema je takav."
     "Znači, vi kažete..."
     "Malkolm je samo još jedan od teoretičara", reče Arnold. "Sedi u kancelariji i stvara lepe matematičke modele, a nikad mu ne pada na pamet da je ono što on vidi kao kvar zapravo neophodnost. Vidite, kada sam radio na raketama, imali smo posla s nečim što smo zvali 'rezonantno kolebanje'. Rezonantno kolebanje znači da je, iako je samo neznatno nestabilna na platformi, raketa izgubljena. Ona će se neizbežno oteti kontroli i neće se moći vratiti nazad. To je osobina mehanikih sistema. Mali poremećaj postaje sve veći dok na kraju ne uništi ceo sistem. Ali ovi isti mali poremećaji su suštinski kod živih sistema. Oni označavaju da je sistem zdrav i da odgovara na podražaje. Malkolm to nikada nije razumeo."
     "Jeste li sigurni da on to nije razumeo? Čini mi se da on dobro razlikuje žive i nežive..."
     "Vidite", reče Arnold. "Evo dokaza." Pokazao je na ekrane. "Za manje od jednog sata", reče on, "park će se vratiti u red. Jedino što nam je još preostalo da sredimo jesu telefoni. Iz nekog razloga, još ne rade. Ali sve ostalo će raditi. A to nije teorija. To je činjenica."
     Igla je ušla duboko u vrat i Hardin je ubrizgao medrin u anesteziranu ženku drajosaurusa dok je ležala na boku na zemlji. Životinja je odmah počela da se oporavlja, frkćući i ritajući se snažnim stražnjim nogama.
     "Svi nazad", reče Harding i otpuza unazad. "Povucite se."
     Ženka dinosaurusa usteturala se na noge i pijano stajala. Protresla je gušteroliku glavu, zapiljila se u ljude koji su stajali nazad kod kvarcnih lampi i zatreptala.
     "Bali", reče Hamond, zabrinut.
     "Privremeno", reče Harding. "Prestaće."
     Ženka drajosaurusa se zakašljala, a onda polako uputila kroz polje, dalje od svetala.
     "Zašto ne skakuće?"
     "Hoće", reče Harding. "Trebaće joj sat da se poptuno opravi. Biće dobro." Okrenuo se nazad prema kolima. "Dobro, momci, hajedmo da završimo sa stegosom."
     Maldun je posmatrao kako se poslednji stub zabija u zemlju. Žice su se zategle i drvo protokarpusa podignuto je i oslobođeno. Maldun je ugledao pocrnele, ugljenisane pruge na srebrnastoj ogradi na mestima gde je došlo do kratkog spoja. U osnovi, pregorelo je nekoliko keramičkih izolatora. Oni će morati da se zamene. Međutim, pre toga Arnold će morati da isključi sve ograde.
     "Kontrola. Maldun ovde. Spremni smo da započnemo opravku."
     "U redu", reče Arnold. "Isključujem sad vašu sekciju."
     Malkolm je bacio pogled na sat. Negde u daljini čuo je blago hučanje. Zvučalo je kao sova, ali on je znao da je to dilofosaurus. Otišao je do Ramona i rekao: "'Ajde da završimo s ovim. Hoću da stignem do ostalih delova ograde."
     Prošao je jedan sat. Donald Đenaro netremice je gledao u blešteću mapu u kontrolnoj sobi, dok su tačke i brojevi treperili i menjali se. "Šta se sada događa?"
     Arnold je radio za konzolom. "Pokušavam da sredim telefone. Da možemo da pozovemo za Malkolma."
     "Ne. Mislim tamo napolju."
     Arnold je bacio pogled na tablu. "Izgleda da su završili sa životinjama i sa dve sekcije. Kao što sam vam rekao, park se vraća u red. Nema katastrofalnog Malkolmovog efekta. U stvari, ostala je samo još ta treća sekcija ograde..."
     "Arnolde." Bio je to Maldunov glas.
     "Da?"
     "Jesi li video ovu prokletu ogradu?"
     "Samo trenutak."
     Na jednom od monitora Arnold je iz visine gledao na polje trave, koja se njihala na vetru. U daljini video se niski betonski krov. "Ovo je zgrada održavanja sauropoda", objasnio je Arnold. "To je jedna od pomoćnih građevina koje koristimo za opremu, smeštaj hrane, i tako to. Imamo ih širom parka, u svakom od padoka." Na monitoru slika se pomerala. "Sad okrećemo kameru da pogledamo ogradu..."
     Arnold je na svetlu ugledao sjajni zid od metalne mreže. Jedna sekcija bila je zgažena, sravnjena sa zemljom. Maldunov džip i posada koja je obavljala radove bili su tamo.
     "Uh", reče Arnold. "Izgleda da je reks ušao u padok sauropoda."
     Maldun reče: "Biće lepa večera."
     "Moraćemo da ga izvedemo odatle", reče Arnold.
     "Čime?" upita Maldun. "Nemamo ništa za reksa. Popraviću ovu ogradu, ali unutra ne ulazim pre nego što svane dan."
     "Hamondu se to neće svideti."
     "Raspravićemo to kad se vratim", reče Maldun.
     "Koliko će sauropoda reks da ubije?" upita Hamond; brzo je koračao kroz kontrolnu sobu.
     "Verovatno samo jednog", reče Harding. "Sauropodi su veliki; reks se može hraniti nekoliko dana ako samo jednog ubije."
     "Moraćemo večeras da odemo i uhvatimo ga", reče Hamond.
     "Maldun odmahnu glavom. "Tamo ne ulazim pre zore."
     Hamond se podizao i spuštao na prstima, onako kako je uvek činio kada je bio besan. "Zaboravljate li da radite za mene?"
     "Ne, gospodine Hamond. Ne zaboravljam. Ali tamo je potpuno odrasli tiranosaurus. Kako zamišljate da ga uhvatite?"
     "Imamo puške za uspavljivanje."
     "Imamo puške za uspavljivanje sa mecima od dvadeset kubnih santimetara", reče Maldun. "Što je dobro za životinje teške četristo ili petsto funti. Taj tiranosaurus je težak osam tona. Ne bi ih ni osetio."
     "Naručili ste veće oružje..."
     "Naručio sam tri primerka većeg oružja, ali ste srezali zahteve, tako da smo dobili samo jedan. A i on je nestao. Nedri ga je odneo kad je otićao."
     "To je prilično glupo. Ko je dopustio da se tako nešto dogodi?"
     "Nedri nije moj problem, gospodine Hamond", reče Maldun.
     "Kažete", reče Hamond, "da u ovom trenutku nememo nikakvog načina da zaustavimo trianosaurusa?"
     "Upravo to kažem", reče Maldun.
     "To je smešno", reče Hamond.
     "Ovo je vaš park, gospodine Hamond. Niste želeli da iko bude u prilici da povredi vaše dragocene dinosauruse. E pa, sad kod sauropoda imate reksa i ne možete ama baš ništa da učinite." Napustio je sobu.
     "Samo trenutak", reče Hamond i pojuri za njim.
     Đenaro je buljio u ekrane i slušao kako viku i svađu u hodniku. On reče Arnoldu: "Ipak bih rekao da još ne kontrolišete park."
     "Ne zavaravajte se", reče Arnold i upali još jednu cigaretu. "Park je naš. Zora će za par sati. Možda ćemo da izgubimo par dinosa pre nego što reksa izvedemo odatle, ali, verujte mi, park je naš."









ZORA
     Granta je probudilo glasno struganje, praćeno mehaničkim zveketom. Otvorio je oči i video kako se bala sena kotrlja pored njega na transportnoj traci, gore ka tavanici. Još dve bale su je sledile. Onda je zveketanje naglo prestalo, kao što je i počelo, i betonska zgrada opet je bila tiha.
     Grant je zevnuo. Pospano se protegao, bolno trgnuo i seo.
     Blago žuto svetlo dopiralo je kroz bočne prozore. Bila je zora: prespavao je celu noć. Brzo je pogledao na sat: 5:00 pre podne. Još je bilo šest sati da se brod pozove nazad. Prevrnuo se na leđa, stenjući. U glavi mu je bubnjalo, a telo ga je bolelo kao da je pretučen. Iza ugla, začuo je cičav zvuk, nalik na zarđali točak. A onda Leksino kikotanje.
     Grant je polako ustao i pogledao zgradu. Sada, po danu, video je da je to neka vrsta zgrade održavanja sa kamarama sena i zalihama. Na zidu je video sivu kutiju sa šablonom napisanom oznakom: ZGRADA ODRŽAVANJA SAUROPODA (04). Ovo mora da je padok sauropoda, baš kao što je i mislio. Otvorio je kutiju i video telefon, ali kada je podigao slušalicu začuo je samo statički šum. Očigledno telefoni još nisu radili.
     "Sažvaći hranu", pričala je Leksi. "Ralf, ne budi svinja."
     Grant je zaobišao iza ugla i našao Leksi pored rešetki kako pruža pune ruke sena napolje životinji koja je ličila na veliku ružičastu svinju i proizvodila cičanje koje je Grant čuo. Bila je to, u stvari, beba triceratopsa, otprilike veličine ponija. Beba još nije imala rogove na glavi, samo zakrivljen koštanu resu iza velikih blagih očiju. Gurala je njušku kroz rešetke prema Leksi i gledala je kako joj daje još hrane.
     "Tako je bolje", reče Leksi. "Ne brini, ima dovoljno sena." Potapšala je bebu po čelu. "Sviđa ti se, zar ne, Ralf?"
     Leksi se okrenula i ugledala ga.
     "Ovo je Ralf", reče Leksi. "On je moj prijatelj. Voli seno."
     Grant pođe korak napred i stade, od bolova.
     "Izgledate prilično loše", reče Leksi.
     "I osećam se prilično loše."
     "Tim takođe. Nos mu je sav natekao."
     "Gde je Tim?"
     "Piški", reče ona. "Hoćete li da mi pomognete da nahranimo Ralfa?"
     Beba triceratopsa gledala je u Granta. Seno joj je visilo s obe strane usta i padalo na zemlju dok je žvakala.
     "Pravi veliki vašar dok jede", reče Leksi. "A i jako je gladan."
     Beba je završila žvakanje i sad se oblizivala. Otvorila je usta i čekala još. Grant je mogao da vidi vitke oštre zube i šiljatu gornju vilicu, kao kod papagaja.
     "Dobro, samo malo", reče Leksi i pokupi još sena sa betonskog poda. "Iskreno, Ralfe", reče ona, rek'o bi čovek da te majka nikad ne hrani."
     "Zašto se zove Ralf?"
     "Zato što liči na Ralfa, iz škole."
     "Grant je prišao i nežno dodirnuo kožu vrata.
     "U redu je, možete da ga mazite", reče Leksi. "On voli da se mazi. Zar ne, Ralfe?"
     Koža mu je bila topla i vlažna, sa šljunkastom teksturom fudbalske lopte. Ralf je malo ciknuo dok ga je Grant mazio. Sa druge strane rešetki, njegov debeo rep mahao je tamo-amo od zadovoljstva.
     "Prilično je pitom." Dok je jeo, Ralf je gledao čas Leksi, čas Ralfa i nije pokazivao nikakav strah. To je podsetilo Granta da dinosaurusi se ne ponašaju normalno prema ljudima. "Možda bih mogla da ga jašem", reče Leksi.
     "Bolje nemoj."
     "Kladim se da bi me pustio", reče Leksu. "Bilo bi zabavno jahati dinosaurusa."
     Grant je pogledao kroz rešetke iza životinje, na otvoreno polje sauropodskog zabrana. Svakog minuta postaje sve svetlije. Trebalo bi da iziđem, pomisli on, i isključim jedan od senzora pokreta gore na polju. Najzad, ljudima iz kontrole trebaće sat dovde. A nije mu se svidelo što su telefoni još u kvaru...
     Začuo je duboko frktanje, nalik na frktanje jako velikog konja, i iznenada se beba uzbunila. Pokušala je da izvuče glavu nazad kroz rešetke. Migoljila je glavu tamo-amo, trljajući se o rešetke.
     "Polako, Ralf", reče Leksi.
     "Da ga izguramo napolje", reče Grant. Prišao je Ralfovoj glavi i naslonio se na nju, gurajući životinju postrance i unazad. Resa se oslobodila i beba pade na bok s druge strane rešetki, izgubivši ravnotežu. Zatim je bebu obuhvatila senka, a pojavila se ogromna noga, deblja od stabla drveta. Stopalo je imalo pet zakrivljenih nokata, nalik na slonovske.
     Ralf pogleda gore i zacijuka. U vidno polje spustila se glava: dugačka šest stopa, s tri duga bela roga; po jedan iznad svakog od velikih smeđih očiju i jedan manji na vrh nosa. Bio je to potpuno izrasli triceratops. Velika životinja zurila je u Leksi i Granta, polako trepćući, a zatim je skrenula pažnju na Ralfa. Pojavio se jezik i liznuo bebu. Ralf je zacijukao i srećno se protrljao o veliku nogu.
     "Je l' to njegova mama?", upita Leksi.
     "Izgleda", reče Grant.
     "'Oćemo li da nahranimo i mamu?" upita Leksi.
     Veliki triceratops već je gurkao Ralfa njuškom i odvodio bebu dalje od rešetki.
     "Ne bih rekao."
     Beba se okrenula od rešetki i počela da se udaljava. S vremena na vreme, velika mama gurkala je svoje dete, odvodeći ga, dok su se oboje udaljavali preko polja.
     "Zbogom, Ralf", reče Leksi, mašući. Tim je izišao iz mraka zgrade.
     "Slušajte", reče Grant. "Ja sad idem gore na brdo da isključim senzore pokreta, da bi znali da dođu po nas. Vas dvoje ostanite ovde i čekajte me."
     "Ne", reče Leksi.
     "Zašto? Ostanite ovde. Ovde je bezbedno."
     "Nećeš da nas ostaviš", reče ona. "Je l' tako, Timi?"
     "Tako je", reče Tim.
     Provukli su se kroz rešetke i izišli napolje.
     Zora samo što nije svanula.
     Vazduh je bio topao i vlažan, nebo nežno ružičasto i purpurno. Bela izmaglica vukla se uz nisko uz zemlju. U daljini, videli kako se majka triceratopsa i beba kreću ka krdu velikih hadrosaurusa kljunaša koji su jeli lišće sa drveća na ivici lagune.
     Neki od hadrosaurusa stajali su do kolena u vodi. Pili su tako što su spuštali pljosnate glave, srećući se sa sopstvenim odrazom u mirnoj vodi. Onda bi ponovo podigli pogled, glave bi im se njihale. Na ivici vode, jedna od beba se odvažila da iziđe, zacijukala, a zatim pohitala nazad, dok su odrasli blagonaklono posmatrali.
     Dalje na jugu, drugi hadrosaurusi jeli su nisku vegetaciju. Ponekad bi se podigli na stražnje noge, oslanjajući se prednjim udovima na stabla, ne bi dohvatili lišće na višim granama. A još dalje, divovski apatosaurus uzdizao se iznad drveća; njegova majušna glava njihala se na dugom vratu. Prizor je bio tako miran da je Grantu bilo teško da zamisli bilo kakvu opasnost.
     "Jao!" viknu Leksi i saže glavu. Dva divovska crvena vilinska konjica, raspona krila šest stopa, prozujali su pored njih. "Šta to bi?"
     "Vilinski konjici", reče Grant. "Jura je bila vreme ogromnih insekata."
     "Grizu li?" upita Leksi.
     "Ne verujem", reče Grant.
     Tim je ispružio ruku. Jedan vilinski konjic sleteo je na nju. Mogao je da oseti težinu ogromnog insekta.
     "Ugrišće te", upozorila ga je Leksi.
     Međutim, vilinski konjic samo je polako lepršao prozirnim, crvenim venama prošaranim krilima, a onda, kad je Tim pomerio ruku, ponovo uzleteo.
     "Kojim putem idemo?" upita Leksi.
     "Onuda."
     Pošli su kroz polje. Stigli su do crne kutije postavljene na teški metalni tronožac, prvi senzor pokreta. Grant je zastao i ispred njega mahnuo rukom napred-nazad, međutim, ništa se nije dogodilo. Ako telefoni nisu radili, možda ni senzori nisu. "Pokušaćemo s nekim drugim", reče on i pokaza put polja. Negde u daljini čuli su riku velike životinje.
     "Do đavola", reče Arnold. "Uopšte ne mogu da ga nađem." Pijuckao je kafu i tupo zurio u ekrane. Isključio je sve video monitore. U kontrolnoj sobi, pretraživao je kompjuterski program. Bio je iscrpljen; radio je dvanast sati bez prestanka. Okrenuo se prema Vuu, koji je došao iz laboratorije.
     "Šta da nađeš?"
     "Telefoni još ne rade. Ne mogu da ih popravim. Mislim da je Nedri nešto uradio telefonima."
     Vu je podigao jednu slušalicu i čuo šuštanje. "Zvuči kao modem."
     "Ali nije", reče Arnold. "Zato što sam sišao u suturen i isključio sve modeme. Ono što čuješ samo je beli šum koji zvuči kao prenos modemom."
     "Znači, telefonske linije su onesposobljene?"
     "U suštini, da. Nedri ih je dobro onesposobio. Ubacio je neku vrstu katanca u program i sad ne mogu da ga nađem jer sam naredbom restore izbrisao deo programskog listinga. Ali očigledno je komanda isključenja telefona i dalje rezidentno prisutna u memoriji kompjutera."
     Vu slegnu ramenima. "Pa šta? Samo ga resetuj: obori sistem u očistićeš memoriju."
     "Nikad to nisam radio", reče Arnold. "A nisam ni voljan da to radim. Možda će se svi sistemi vratiti prilikom dizanja - a možda i neće. Ni ja, ni ti nismo stručnjaci za kompjutere. Pravi. A bez otvorene telefonske linije ne možemo ni da razgovaramo s nekim ko jeste."
     "Ako je naredba rezidentna u RAM-u, neće se pojaviti u programu. Možeš da dampuješ RAM, ali ne znaš šta tražiš. Mislim da ti jedino ostaje da ga resetuješ."
     Đenaro ulete unutra. "Još nijedan telefon ne radi."
     "Radi se na tome."
     "Od ponoći radite na tome. A Malkolmu je gore. Potrebna mu je medicinska nega."
     "To znači da ći morati da ga isključim", reče Arnold. "Nisam siguran da će se sve vratiti."
     Đenaro reče: "Vidite. U kolibi je bolestan čovek. Treba mu doktor ili će umreti. Ne možete da pozovete doktora ako nemate telefon. Četvoro ljudi verovatno je već umrlo. Sad, isključite to i nek' telefoni prorade!"
     Arnold se nećkao.
     "Pa?" upita Đenaro.
     "Pa, u pitanju... sigurnosni sistemi ne dozvoljavaju da se kompjuter isključi, a..."
     "Onda isključite te proklete sigurnosne sisteme! Zar vam do glave ne dopire da će on umreti ako mu neko ne pomogne?"
     "U redu", reče Arnold.
     Ustao je i prišao glavnoj ploči. Otvorio je vratašca i otkrio metalne preklopce iznad sigurnosnih prekidača. Pritiskom ih je isključio, jedan za drugim. "Sami ste to tražili", reče Arnold. "I dobili."
     Uključio je glavni prekidač.
     Kontrolna soba utonula je u mrak. Svi monitori bili su crni. Trojica ljudi stajali su u tami.
     "Koliko ćemo morati da čekamo?" upita Đenaro.
     "Trideset sekundi", reče Arnold.
     "Fuj!" reče Leksi, dok su prolazili polje.
     "Šta je?" upita Grant.
     "Taj smrad", reče Leksi. "Smrdi kao trulo đubre."
     Grant je oklevao. Netremice je gledao preko polja ka drveću u daljini, ne bi li uočio neku kretnju. Nije video ništa. Tek slab povetarac mreškao je grane. Rano jutro bilo je mirno i tiho. "Mislim da umišljaš", reče on.
     Ne..."
     Onda je začuo trubljenje. Dopiralo je iz pravca krda hadrosaurusa iza njih. Prvo jedna životinja, a onda još jedna, pa još jedna, dok celo krdo nije trubilo. Pačokljunci su se uznemirili, vrteli se i okretali, žurno izlazili iz vode, pravili krug oko mladunaca da ih zaštite...
     I oni su namirisali, pomisli Grant.
     Ričući, tiranosaurus je izleteo i drveća pedeset metara dalje, blizu lagune. Jurio je preko otvorenog polja ogromnim koracima. Nije obratio pažnju na njih, već se ustremio ka krdu hadrosaurusa.
     "Rekla sam vam!" vrisnu Leksi. "Mene niko ne sluša!"
     Kljunaši su u daljini trubili i dali se u beg. Grant je osetio kako mu tlo drhti pod nogama. "'Ajmo, deco!" Zgrabio je Leksi i podigao za telo, a onda potrčao s Timom kroz travu. Povremeno bi ugledao tiranosaurusa kako dole pored lagune nasrće na hadrosauruse, koji su mahali velikim repovima, braneći se, i glasno i neprekidno trubili. Čuo je zvuke lomljenja drveća i lisnatog pokrivača, a kada je podigao pogled, kljunaši su jurili.
     U mraku kontrolne sobe Arnold je gledao na sat. Trideset sekundi. Memorija je do sada morala biti očišćena. Ponovo je pritisnuo glavni prekidač.
     Ništa se nije dogodilo.
     Arnoldu se stegao želudac. Ponovo je isključio prekidač, a zatim ga uključio. I dalje ništa. Osetio je znoj na čelu.
     "Šta nije u redu?" upita Đenaro.
     "Ah, do davola", reče Arnold. Onda se setio da sigurnosni prekidači moraju da budu uključeni pre nego što ponovo ativiraš struju. Prebacio je tri sigurnosna, a onda ih ponovo zatvorio preklopce. Zatim je zadržao dah i ponovo uključio glavni strujni prekidač.
     Svetla u sobi su se upalila.
     Kompjuter je zapištao.
     Ekrani su zazujali.
     "Hvala Bogu", reče Arnold. Požurio je do glavnog monitora. Na ekranu nalazili su se redovi oznaka:

     Đenaro je posegao za telefonom, ali on je bio mrtav. Ovog puta nije bilo ni statičkog šuma - ama baš ničega. "Šta je ovo?"
     "Stanite malo", reče Arnold. "Posle resetovanja, svi sistemski moduli moraju se podići ručno." Odmah se bacio na posao.
     "Zašto ručno?" upita Đenaro.
     "Pobogu, hoćete li me pustiti da radim?"
     Vu reče: "Sistem nije napravljen da se isključuje. Tako da, ako se isključi, pretpostavlja se da je negde nastao problem. To zahteva da sve startujete ručno. U protivnom, ako negde postoji kratak spoj, sistem bi startovao, isključio se, opet startovao, opet se isključio, i tako neprekidno."
     "U redu", reče Arnold. "Idemo."
     Đenaro je podigao slušalicu i počeo da okreće broj, kada je iznenada zastao.
     "Isuse, vidite ovo", reče on. Pokazao je na jedan video monitor.
     Međutim, Arnold nije slušao. Buljio je u mapu, gde je gusta skupina tačaka pored lagune počela da se koordinisano kreće. Kreće brzo, u nekoj vrsti kovitlaca.
     "Šta se događa?" upita Đenaro.
     "Pačokljunci", reče Arnold, bezvučno. "Krenuli su u stampedo."
     Pačokljunci su jurili iznenađujućom brzinom; njihova ogromna tela sačinjavala su zbijenu skupinu. Trubili su i rikali, a mladi su cičali i pokušavali da se sklone ispod nogu. Krdo je podiglo veliki oblak žute prašine.
     Pačokljunci su trčali pravo prema njima.
     I dalje noseći Leksi, trčao je zajedno s Timom prema stenovitoj izdani sa šumicom velikih četinara. Trčali su brzo, osećajući kako im se zemlja trese pod nogama. Zvuk krda koje se približavalo bio je zaglušujući, nalik na zvuk mlaznjaka na aerodromu. Ispunjavao je vazduh i parao im uši. Leksi je nešto vikala, ali on nije mogao da čuje šta govori, a kad su se uzverali na stenje, krdo se sklopilo oko njih.
     Grant je ugledao moćne noge prvih hadrosaurusa koji su projurili - svaka životinja bila je teška pet tona - a onda su bili obavijeni oblakom tako gustim da ništa nije mogao da vidi. Imao je utisak ogromnih tela, divovskih udova, zaglušujućih bolnih poklika dok su se životinje vrtele i kružile. Jedan kljunaš udario je u gromadu i ona se otkotrljala pored njih, iza, u polje.
     U gustom oblaku prašine, nisu mogli da vide gotovo ništa iza stenja. Držali su se za gromade i slušali krike i trubljenje, preteću riku tiranosaurusa. Leksi je zarila prste u Grantovo rame.
     Još jedan hadrosaurus pljesnuo je velikim repom o stenje i ostavio vrelu krvavu mrlju. Grant je sačekao dok se zvuk bitke nije premestio na levo, a zatim pogurao klince da počnu da se penju na najviše drvo. Peli su se hitro, pipajući tražeći grane, dok su životinje u stampedu prolazile ispod njih u oblaku prašine. Popeli su se dvadeset stopa, a onda se Leksi pripila uz Granta i odbila da se penje dalje. I Tim je bio umoran, a Grant je smatrao da su dovoljno visoko. Kroz prašinu, mogli su da vide široka leđa životinja dok su kružile i trubile. Grant se naslonio na grubu koru stabla, zakašljao od prašine, sklopio oči i stao da čeka.
     Arnold je podešavao kameru kako se krdo udaljavalu. Prašina se polako raščišćavala. Video je da su hadrosaurusi raštkani i da je tiranosaurus prestao da trči, što je jedino moglo da znači da je nešto ulovio. Tiranosaurus je sada bio blizu lagune. Arnold pogleda video monitor i reče: "Bolje nek' Maldun ode tamo da vidi koliko je loše."
     "Ja ću ga naći", reče Đenaro i iziđe iz sobe.









PARK
     Blago pucketanje, nalik na vatru u ognjištu. Nešto toplo i vlažno golicalo je Grantov članak na nozi. Otvorio je oči i ugledao ogromnu žutosivu glavu. Glava se sužavala ka ravnim ustima zaobljenim kao pačji kljun. Oči, koje su stršale iznad ravnog kljuna bile su nežne i blage kao kravlje. Patkasta usta otvarala su se i žvakala grančice na grani na kojoj je Grant sedeo. Video je velike ravne zube na obrazu. Tople usne opet su mu dotakle članak kako je životinja žvakala.
     Hadrosaurus kljunaš. Bio je zadivljen što ga vidi tako izbliza. Nije se plašio; sve vrste dinosaurusa kljunaša bile su biljožderi, a ovaj se ponašao baš kao krava. Bez obzira što je bio ogroman, ponašanje mu je bilo tako blago i miroljubivo da se Grant nije osećao ugrožen. Ostao je gde je i bio na grani, pazeći da se ne pomeri, i posmatrao ga kako jede.
     Grant je bio zadivljen jer je imao posednička osećanja prema ovoj životinji: verovatno je to bio majasaurus, iz kasne krede, poreklom iz Montane. Uz Džona Hornera, Grant je bio prvi koji je opisao tu vrstu. Majasaurusi su imali naviše zakrivljenu usnu, što je odavalo utisak da se smeju. Ime je značilo: 'gušter dobra majka'; mislilo se da su majasaurusi štitili jaja dok se bebe ne rode i budu sposobne da se brinu za sebe.
     Grant je čuo uporno čavrljanje i velika glava spustila se dole. Pomakao se samo malo, dovoljno da vidi bebu hadrosaurusa kako se vrzma oko nogu odraslog. Beba je bila zatvorene žutosive boje sa crnim tačkama. Odrasla životinja sagnula je glavu nisko do zemlje i čekala, nepokretna, dok se beba nije uspravila na stražnje noge, oslanjajući prednje na majčine čeljusti, i počela da jede granje koje je izbijalo sa strane majčinih usta.
     Majka je strpljivo čekala dok beba nije završila s jelom i ponovo se spustila na sve četiri. Onda se velika glava opet podigla ka Grantu.
     Hadrosaurus je nastavio da jede, samo nekoliko stopa od njega. Grant je posmatrao dva izdužena otvora za vazduh na vrhu ravnog gornjeg dela kljuna. Očigledno hadrosaurus nije mogao da nanjuši Granta. A, iako je levo oko gledalo pravo u njega, iz nekog razloga hadrosaurus nije reagovao na njega.
     Setio se kako prošle noći tiranosaurus nije mogao da ga vidi. Grant se odlučio na jedan opit.
     Zakašljao se. U trenu, hadrosaurus se sledio, velika glava odjednom se smirila, čeljusti su prestale da žvaću. Samo se oko pomeralo i tražilo izvor zvuka. Onda, trenutak kasnije, kada se činilo da više ne preti opasnost, životinja je nastavila da žvaće.
     Zadivljujuće, pomisli Grant.
     Sedeći u njegovim rukama, Leksi otvori oči i reče: "Hej, šta je to?"
     Uznemiren, hadrosaurus je zatrubio, tako glasno i rezonantno, da je to toliko zapanjilo Leksi, da je gotovo pala s drveta. Hadrosaurus je odmakao glavu od granja i ponovo zatrubio.
     "Ne ljuti je", reče Tim, s grane iznad.
     Beba je začavrljala i skupila se ispod majčinih nogu, kad se hadrosaurus odmakao od drveta. Majka je naherila glavu i ispitivački zurila u granu na kojoj su sedeli Grant i Leksi. Sa nagore uvrnutim nasmešenim usnama, dinosaurus je delovao komično.
     "Je li ona glupa?" upita Leksi.
     "nije", reče Grant. "Samo si je iznenadila."
     E, pa", reče Leksi, "'oće li da nas pusti da siđemo, ili šta?"
     Hadrosaurus se povukao deset stopa od drveta. Ponovo je zatrubio. Grant je imao utisak da pokušava da ih uplaši i otera. Ali činilo se da dinosaurus u stvari ne zna šta da radi. Ponašao se zbunjeno i nelagodno. Oni su čekali u tišini i posle jednog minuta hadrosaurus je ponovo prišao grani; čeljusti su mu se unapred pokretale. Očigledno će nastaviti da jede.
     "Zaboravi", reče Leksi. "Ja ovde ne ostajem." Počela je da silazi niz grane. Zbog njenih pokreta, hadrosaurus je ponovo počeo da trubi.
     Grant je bio zadivljen. Pomislio je, on nas zaista ne vidi kad se ne krećemo. A samo minut kasnije bukvalno je zaboravio da smo bili tu. Bilo je to baš kao kod tiranosaurusa - još jedan klasični primer vizuelnog korteksa vodozemaca. Proučavanja žaba pokazala su da vodozemci mogu da vide samo stvari koje se kreću, kao insekte. Ako se nešto ne kreće, oni ga bukvalno ne vide. Isto je izgleda bilo i kod dinosaurusa.
     U svakom slučaju, majasaurus je sada izgleda otkrio da su ova čudna stvorenja koja se spuštaju niz drvo suviše problematična. Poslednji put zatrubivši, ženka je lagano gurnula svoju bebu i polako otrupkala dalje. Zastala je jednom i okrenula se ka njima da ih pogleda, a zatim nastavila.
     Spustili su se na zemlju. Leksi se otresla. Oba deteta bila su prekrivena slojem fine prašine. Svuda oko njih trava je bila utabana. Bilo je tragova krvi i osećao se nekakav opor miris.
     Grant je pogledao na sat. "Klinci, bolje da pođemo", reče on.
     "Ja ne", reče Leksi. "Ja više tamo ne izlazim."
     "Moramo."
     "Zašto?"
     "Zato što", reče Grant, "moramo da im kažemo za brod. Pošto izgleda da nas ne vide na senzorima pokreta, moramo sami da se vratimo. To je jedini način."
     "Zašto ne pođemo splavom?"
     "Kakvim splavom?"
     Tim je pokazao na nisku zgradu održavanja sa rešetkama u kojoj su proveli noć. Bila je daleko dvadeset jardi, preko polja. "Video sam tamo splav", reče on.
     Grant je smesta razumeo prednosti. Sada je bilo sedam sati ujutro. Moraju barem osam milja da pređu. Ako bi išli splavom niz reku, mogli bi brze da idu nego kopnom. "'Ajmo da to uradimo", reče on.
     Arnold je pritisnuo mod vizuelnog pretraživanja i posmatrao kako monitori počinju da pretražuju park; prizor se menjao svake dve sekunde. Bilo je naporno za gledanje, ali bio je to najbrži način da nađu Nedrijev džip i Maldun je bio nepopustljiv po tom pitanju. Otišao je sa Đenarom da pogleda stampedo, ali sad je bio dan i želeo je da mu nađu kola. Želeo je oružje.
     Njegov interkom je kliknuo. "Gospodine Arnold, mogu li da porazgovaram s vama?"
     Bio je to Hamond. Zvučalo je kao glas Boga.
     "Želite li da dođete ovamo, gospodine Hamond?"
     "Ne, gospodine Arnold", reče Hamond. "Dođite do mene. Ja sam u genetičkoj laboratoriji s doktorom Vuom. Čekamo vas."
     Arnold uzdahnu i odvoji se od ekrana.
     Grant je tumarao duboko u tamnim odajama zgrade. Progurao se pored petogalonskih kontejnera s herbicidima, opreme za potresivanje drveća, rezervnih guma za džip, namotaja ciklonske ograde, vreća sa sto funti đubreta, gomile smeđih keramičkih izolatora, praznih konzervi s motornim uljem, radnih svetiljki i kablova.
     "Ne vidim nikakav splav."
     "Nastavite."
     Vreće cementa, komadi bakarnih cevi, zelena mreža... i dva plastična vesla koja su visila na hvataljkama na betonskom zidu.
     "U redu", reče on, "ali gde je splav?"
     "Mora da je tu negde", reče Tim.
     "Ti nisi video splav?"
     "Ne. Samo sam pretpostavio da je tu."
     Preturajući po stvarima, Grant nije našao nikakav splav. Ali našao je komplet crteža, savijenih u rolnu i poprskanih mrljama od vlage, nabijen u metalni ormarić na zidu. Raširio je crteže na pod i oterao velikog pauka. Dugo ih je gledao.
     "Gladna sam..."
     "Sačekaj malo."
     Bile su to detaljne topografske karte glavnog dela ostrva, gde su sada bili. Prema ovome, laguna se sužavala u reku koju je ranije video, a koja je skretala na sever... pravo kroz područje ptica... a pola milja dalje bila je koliba za posetioce.
     Prelistavao je stranice. Kako doći do lagune? Prama planovima, na stražnjoj strani zgrade u kojoj su se nalazili trebalo bi da postoje vrata. Grant je podigao pogled i ugledao ih, udubljena u betonskom zidu. Vrata su bila dovoljno velika da prođu kola. Kada ih je otvorio, ugledao je popločan put koji je vodio pravo dole do lagune. Put je bio ukopan u zemlju, tako da se odozgo nije video. Mora da je to bio još jedan servisni put. A vodio je do doka na ivici lagune. A na doku bilo je jasno šablonom napisano SMEŠTAJ SPLAVOVA.
     "Hej", reče Tim, "vidi ovo." Pružio je Grantu metalnu kutiju.
     Otvorivši je, Grant je našao pištolj na komprimovan vazduh i platneni pojas sa mecima. Ukupno je bilo šest metaka, svaki debeo kao njegov prst. Označeni MORO-709.
     "Bravo, Time." Prebacio je pojas preko ramena i zabio pištolj u pantalone.
     "Je li to pištolj za uspavljivanje?"
     "Rek'o bih."
     "A šta je s čamcem?" upita Leksi.
     "Mislim da je na doku", reče Grant. Pošli su putem. Grant je na ramenu nosio vesla.
     "Nadam se da je splav veliki", reče Leksi, "jer ne umem da plivam."
     "Ne brini", reče on.
     "Možda i neku ribu upecamo", reče ona.
     Hodali su niz put, s usecima na obe strane. Čuo se duboko, ritmično frktanje, ali Grant nije mogao da odrede odakle dolazi.
     "Jesi li siguran da je splav tamo dole?" upita Leksi, mršteći nos.
     "Verovatno je", reče Grant.
     Kako su napredovali, ritmično frktanje postajalo je sve glasnije, međutim, čuli su i postojano brujanje, zujanje. Kada su stigli do kraja puta, na ivici malog betonskog doka, Grant se zamrznuo od šoka.
     Tiranosaurus je bio upravo tamo.
     Sedeo je uspravno u senci jednog drveta; stražnje noge bile su mu ispružene ispred. Oči su mu bile otvorene, ali se nisu pokretala, osim što se glava blago podizala i spuštala prilikom svakog frktaja. Zujanje je poticalo od oblaka muva koje su ga okruživale, puzale mu po licu i otromboljenim čeljustima, krvavim očnjacima i crvenom butu ubijenog hadrosaurusa koji je ležao na boku pored tiranosaurusa.
     Tiranosaurus je bio udaljen samo dvadeset jardi. Grant je mislio da ga je sigurno video, ali velika životinja nije to odala. Samo je sedela tamo. U trenu je shvatio: tiranosaurus spava. Sedi uspravno, ali spava.
     Dao je znak Timu i Leksi da ostanu gde su. Grant je polako stupio na dok, potpuno izložen pogledu tiranosaurusa. Velika životinja nastavila je da spava, blago frkćući.
     Blizu kraja doka, drveno spremište bilo je obojeno u zeleno da se slaže s lišćem. Grant je tiho otkvačena vrata i pogledao unutra. Video je pola tuceta narandžastih jakni za spasavanje koje su visile na zidu, nekoliko kolutova mreže od koje je načinjena ograda, nekoliko namotaja konopca i dve velike gumene kocke na podu. Kocke su bile čvrsto vezane ravnim gumenim kaiševima.
     Splavovi.
     Pogledao je unazad prema Leksi.
     Ustima je oblikovala: Nema čamca.
     Klimnuo je glavom, Ima.
     Tiranosaurus je podigao prednji ud da otera muve koje su mu zujale oko njuške. Međutim, osim toga nije se pomerao. Grant je izvukao jednu kocku na dok. Bila je iznenađujuće teška. Oslobodio je veze, našao cilindar za naduvavanje. Uz glasno šuštanje, gumenjak je počeo da se širi, a onda uz jedno ššš-hop! odskočio na dok, potpuno otvoren. U njihovim ušima, zvuk je bio zastrašujuće glasan.
     Grant se okrenuo i pogledao tiranosaurusa.
     Tiranosaurus je zaroktao i frknuo. Počeo je da se kreće. Grant se spremio na trk, ali životinja je samo pomerila svoju tešku masu, ponovo se smestila uz stablo i dugo, preglasno podrignula. Leksi je delovala zgađeno; mahala je rukom ispred lica.
     Granta je oblio znoj od napetosti. Počeo je da vuše gumeni splav preko doka. Sleteo je u vodu, glasno pljusnuvši.
     Dinosaurus je nastavio da spava.
     Grant je vezao splav za dok i vratio se u skladište da ponese dva komada jakni za spasavanje. Stavio ih je u čamac, a onda mahnuo deci da dođu na dok.
     Bleda od straha, Leksi je odmahnula: Ne.
     Pokretom je rekao: Da.
     Tiranosaurus je i dalje spavao.
     Grant je preteći mahao kažiprstom. Leksi je ćutke došla i on joj je pokazao da se spusti na splav; onda je i Tim ušao, a zatim su oboje stavili jakne. Grant je ušao i odgurnuo se. Splav je ćutke otplutao u lagunu. Grant je podigao vesla i smestio ih u nosače. Počeli su da se udaljuju od doka.
     Leksi se zavalila i glasno odahnula od olakšanja. A onda kao da ju je nešto pogodilo, i ona stavi ruku preko usta. Telo joj se treslo od prigušenih zvukova: potiskivala je kašalj.
     Uvek je kašljala u nevreme!
     "Leksi", besno prošapta Tim; gledao je unazad ka obali.
     Utučeno je odmahnula glavom i pokazala na grlo. Znao je šta to znači: golica je u grlu. Morala bi da popije vode. Grant je vesla, pa se Tim nagnuo preko boka splava i zagnjurio šaku u lagunu. Pružio joj je šaku sklopljenu u zdelicu.
     Leski se zakašljala glasno, praskavo. U Timovim ušima, zvuk je odjekivao peko vode kao pucanj.
     Tiranosaurus je lenjo zevnuo i počešao se iza uva stražjim stopalom, kao pas. Ponovo je zevnuo. Bio je ošamućen posle dobrog obroka i budio se polako.
     U čamcu, Leksi je ispuštala male, grgoljave zvukove.
     "Leksi, zaveži!" reče Tim.
     "Ne mogu mu ništa", prošaptala je Leksi, a onda se ponovo zakašljala. Grant je snažno veslao i moćno pomerao splav ka sredini lagune.
     Na obali, tiranosaurus se teturavo uspravio.
     "Ne mogu mu ništa, Timi!" utučeno je kriknula Leksi. "Ne mogu mu ništa!"
     "Šššš!"
     Grant je veslao što je mogao jače.
     "Uostalom, nema veze", reče ona. "Dovoljno smo daleko. On ne ume da pliva."
     "Naravno da ume da pliva, ti mali idiote!" vikao je Tim na nju. Na obali, tiranosaurus je sišao s doka i uronio u vodu lagune. Snažno se kretao ka njima.
     "E, pa, otkud sam znala?" reče ona.
     "Svi znaju da tiranosaurus ume da pliva! To piše u svakoj knjizi! Pobogu, pa svi gmizavci umeju da plivaju!"
     "Zmije ne mogu."
     "Naravno da mogu. Ti idiote!"
     "Spustite se", reče Grant. "Držite se za nešto!" Grant je posmatrao tiranosaurusa, gledao kako životinja pliva. Tiranosaurus je sada bio do grudi u vodi, ali je mogao da drži veliki glavu visoko iznad površine vode. Onda je Grant shvatio da životinja uopšte ne pliva, jer su, samo nekoliko trenutaka kasnije, samo sam vrh glave - oči i nozdrve - bili iznad površine. Do tada je već ličio na krokodila, i plivao kao krokodil; mahao je velikim repom napred-nazad, tako da je voda vrila iza njega. Iza glave, Grant bi ugledao grbinu leđa i grebene duž repa, kad bi oni povremeno probili površinu vode.
     Baš kao krokodil, neveselo je pomislio. Najveći krokodil na svetu.
     "Žao mi je, doktore Grant!", zavapila je Leksi. "Nisam htela!"
     Grant je bacio pogled preko ramena. Laguna tu nije bila šira od sto jardi, a već su gotovo bili na sredini. Ako bi nastavio, voda bi opet postala plića. Tiranosaurus bi mogao da hoda, a u plikoj vodi kretao bi se brže. Grant je okrenuo čamac i počeo da vesla na sever.
     "Šta to radite?"
     Tiranosaurus je sada bio udaljen samo nekoliko jardi. Kako su se približali, Grant je sve bolje čuo njegove oštre, frktave udisaje. Grant je pogledao na vesla u rukama, ali ona su bila od lake plastike - nikakvo oružje.
     Tiranosaurus je zabacio glavu i širom otvorio čeljusti, otkrivajući redove zakrivljenih zuba, a onda u snažnom mišićavom grču bacio se napred na splav, za malo promašio gumeni rub; ogromna lobanja pljusnula je dole, zaljuljavši splav na vrhu talasa udara.
     Tiranosaurus je potonuo ispod površine i iza sebe ostavio samo mehuriće koji su žuborili. Laguna je bila mirna. Leksi se uhvatila za ručice na boku i pogledala unazad.
     "Je l' se udavio?"
     "Nije", reče Grant. Video je mehuriće... zatim slabo mreškanje duž površine... približavalo se čamcu...
     "Drž'te se!" viknuo je, u trenutku kad je glava izronila ispod gumenjaka; savila je čamac i podigla ga u vazduh, zavrtevši ih ludački pre nego što su ponovo pljusnuli dole.
     "Uradite nešto!" vrištala je Aleksis. "Uradite nešto!"
     Grant je izvadio vazdušni pištolj iz pojasa. Delovao je sažaljivo mali u njegovim rukama, ali postojala je šansa da, ako pogodi životinju u osetljivu tačku, oko ili nos...
     Tiranosaurus je izronio pored čamca, otvorio čeljusti i riknuo. Grant je naciljao i opalio. Metak je zasvetleo i pljesnuo u obraz. Tiranosaurus je mahnuo glavom i opet riknuo.
     Onda, iznenada, kao odgovor na to, do njih preko vode dolebde rika.
     Grant je pogledao unazad i video mladog ti-reksa na obali, koji se sagnuo iznad ubijenog sauropoda i tvrdio da je ubijeni njegov. Mladi reks je zasekao lešinu, a zatim podigao glavu i zarikao. I veliki tiranosaurus je to video i odgovor je bio trenutan - okrenuo se da zaštiti plen i snažno zaplivao prema obali.
     "Odlazi!" zavrištala je Leksi i zapljeskala rukama. "Odlazi! Naaa-naaa-na- na-naaa! Glupi dinosaurus!"
     Na obali, mladi dinosaurus prkosno je rikao. Razbešnjen, veliki dinosaurus izleteo je punom brzinom iz lagune; voda je strujala s njegovog ogomnog tela dok je jurio uzbrdo pored doka. Mladi dinosaurus sagnuo je glavu i počeo da beži; čeljusti su mu još bile pune iskidanog mesa.
     Veliki tiranosaurus ga je jurio; protrčao je pored mrtvog sauropoda i nestao iza brda. Čuli su njegov završno preteće rikanje, a onda je splav krenuo na sever, iza krivine u laguni, prema reci.
     Iscrpljen od veslanja, Grant se stropoštao na leđa; grudi su mu se teško podizale i spuštale. Nije mogao da dođe do daha. Ležao je na splavu i dahtao.
     "Jeste li dobro, doktore Grant?" upita Leksi.
     "Od sad, pa nadalje, molim te, radi samo ono što ti kažem."
     "U redu", uzdahnu ona, kao da joj je ponudio najbesmisleniji predlog na svetu. Neko vreme vukla je rukom kroz vodu. "Prestali ste da veslate", reče ona.
     "Umorio sam se", reče Grant.
     "Onda kako to da se još krećemo?"
     Grant se uspravio u sedećem položaju. Bila je u pravu. Čamac je postojano plovio prema severu. "Mora da je neka struja." Struja ih je nosila na sever, prema hotelu. Pogledao je na sat i zapanjio se kad je video da je sedam i petnaest. Samo petnaest minuta prošlo je otkako je poslednji put pogledao na sat. Činilo mu se kao dva sata.
     Naslonio na gumeni bok čamca, sklopio oči i zaspao.









PETA ITERACIJA
     "Doći će do ozbiljnih grešaka u sistemu."

     Jan Malkolm









POTRAGA
     Đenaro je sedeo u džipu, slušao zujanje muva i gledao prema udaljenim palmama koje su treperele u vrelini. Bio je zapanjen onim što je ličilo na bojno polje: trava je bila ugažena na sto jardi u svakom smeru. Jedna velika palma bila je iščupana iz korena. Na travi videle su se velike krvave mrlje, kao i na stenovitoj izdani sa desne strane.
     Maldun, koji je sedeo pored njega, reče: "Jasno je. Reksi je bio među hadrosaurusima." Potegao je još malo viskija i zatvorio bocu. "Prokleto mnogo muva", reče on.
     Čekali su i posmatrali.
     Đenaro je dobovao prstima po komandnoj tabli. "Šta čekamo?"
     Maldun nije odgovorio istog trenutka. "Reks je tamo negde", reče, žmirkajući prema pejzažu u jutarnjem suncu. "A mi nemamo nikakvo oružje koje vredi neki kurac."
     "U džipu smo."
     "Oh, on može da prestigne džip, gospodine Đenaro", reče Maldun, odmahujući glavom. "Kad jednom siđemo s puta i iziđemo na otvoren teren, možemo da vozimo našeg četvorotočkaša najviše trideset, četrdeset milja na sat. On bi nas odmah stigao. To mu nije nikakav problem." Maldun uzdahnu. "Ali sad ne vidim da se tamo nešto puno miče. Jeste li spremni na opasan život?"
     "Naravno", reče Đenaro.
     Maldun je upalio motor i na iznenadan zvuk dva mala otnelijanca iskočila su iz rogozine pravo ispred njih. Maldun je ubacio kola u brzinu. U širokom krugu obišao je ugaženo mesto, a zatim se uputio prema unutražnjosti, u sve manjim koncentičnim krugovima, sve dok na kraju nije stigao do mesta u polju gde su bili mali otnelijanci. Onda je izišao napolje i hodao napred kroz travu, udaljavajući se od džipa. Zastao je kad se gust oblak muva podigao u vazduh.
     "Šta je to?" povika Đenaro.
     "Ponesite radio", reče Maldun.
     Đenaro se ispentrao iz džipa i požurio napred. Čak i iz daljine mogao je da oseti gorko-slatki zadah sveže trulog mesa. Video je taman oblik u travi, s krvavom pokoricom i nogama postrance.
     "Mladi hadrosaurus", reče Maldun, dok je gledao dole na truplo. "Celo krdo dalo se u stampedo, a ovaj mladunac se odvojio i ti-reks ga je ulovio."
     "Otkud znate?" upita Đenaro. Meso je bilo iskidano od mnogobrojnih ugriza.
     "Zna se po ekskretu", reče Maldun. "Vidite ove kredaste bele komade u travi? To je hadrov izmet. Mokraćna kiselina čini ih belim. Ali vidite tamo..." pokazao je na velik humak koji se dizao do kolena u travi "...To je izmet tiranosaurusa."
     "Otkud znate da tiranosaurus nije došao kasnije?"
     "Obrazac ugriza", reče Maldun. "Vidite ove male tamo?" Pokazao je duž stomaka. "Ovi su od otija. Ti ugrizi nisu krvarili. Oni su nastupili posle smrti, od lešinara. Otiji su to uradili. Ali hadro je oboren ugrizom za vrat... vidite ovu veliku razderotinu tamo, iznad ramenih lopatica... a to je od ti-reksa, nema sumnje."
     Đenaro se nagnuo nad lešinu i posmatrao čudne, smrvljene udove s nekim osećanjem nestvarnosti. Pored njega, Maldun je uključio radio. "Kontrola."
     "Da", reče Džon Arnold, preko radija.
     "Imamo još jednog mrtvog hadroa. Mladunče." Maldun se sagnuo među muve i proverio kožu na tabanu desne noge. Tamo je bio istetoviran broj. "Primerak broj HD/09."
     Radio je zakrčao. "Imam nešto za tebe", reče Arnold.
     "O? Šta to?"
     "Našao sam Nedrija."
     Džip se probio kroz niz palmi duž istočnog puta i izišao na uži servisni put koji je vodio ka reci u džungli. Bilo je vrelo u ovom delu parka; džungla je bila blizu i smrdelo je oko njih. Maldun se zamajavao s kompjuterskim monitorom u džipu koji je sada pokazivao mapu odmarališta sa mrežom preko nje. "Našli su ga daljinskim videom", reče on. "Sektor 1104 je odmah napred."
     Dalje uz put, Đenaro je ugledao betonsku zapreku i džip parkiran duž nje. "Mora da je pogrešno skrenuo", reče Maldun. "Mali gad."
     "Šta je poneo?" upita Đenaro.
     "Vu kaže petnaest embriona. Znate kol'ko to košta?"
     Đenaro odmahnu glavom.
     "Negde između dva i deset miliona", reče Maldun. Odmahnuo je glavom. "Velik ulog."
     Kad su se približili, Đenaro je ugledao telo kako leži pored kola. Telo je bilo neprepoznatljivo i zeleno - ali onda su se zeleni oblici raštrkali i džip se zaustavio.
     "Kompići", reče Maldun. "Kompići su ga našli."
     Tuce prokompsognatida, finih malih grabežljivaca ne većih od patke, stajalo je na ivici džungle i uzbuđeno čavrljalo, dok su ljudi izlazili iz kola.
     Denis Nedri ležao je na leđima; bucmasto, dečačko lice sad mu je bilo crveno i naduveno. Muve su zujale oko njegovih otvorenih ustiju i debelog jezika. Telo mu je bilo raskomadano - utroba rasporena, jedna noga potpuno sažvakana. Đenaro se brzo okrenuo, da pogleda kompiće, koji su u blizini čučali na stražnjim nogama i znatiželjno posmatrali ljude. Mali dinosaurusi imaju šape s pet prstiju, primetio je on. Brisali su lica i brade, što im je davalo jezovito ljudsku dimenziju koja...
     "Nek' me đavo nosi", reče Maldun. "Nisu kompići."
     "Šta?"
     Maldun je odmahivao glavom. "Vidite ove mrlje? Na njegovoj košulji i licu? Osećate li slatkasti miris nalik na stari, osušen izbljuvak?"
     Đenaro je zakolutao očima. Omirisao je.
     "To je dilova pljuvačka", reče Maldun. "Ispljuvak dilofosaurusa. Vidite te uništene rožnjače, svo to crvenilo. U očima, to je bolno, ali nije smrtonosno. Imate otprilike dva sata da ga isperete protivotrovom; držimo ga širom parka, za svaki slučaj. Što kod ovog skota nije bilo bitno. Zaslepili su ga, a onda rasporili po sredini. Nije baš najlepši način da se ode. Možda, najzad, na svetu ima pravde."
     Prokompsognatidi su zaskvičali i počeli da skaču gore-dole, kad je Maldun otvorio stražnja vrata i izvadio sivu metalnu cev i kutiju od nerđajućeg čelika. "Sve je još tu", reče on. Pružio je dva tamna cilindra Đenaru.
     "Šta je ovo?" upita Đenaro.
     "Ono na šta i liči", reče Maldun. "Rakete." Kad je Đenaro ustuknuo, on reče: "Pazite - ne bi vam se sviđalo da stanete u nešto."
     Đenaro je oprezno prekoračio Nedrijevo telo. Maldun je poneo cev do drugog džipa i smestio je pozadi. Popeo se iza upravljača. "'Ajdemo."
     "A šta ćemo s njim?" upita Đenaro i pokaza na telo.
     "Šta s njim?" upita Maldun. "Imamo posla." Ubacio je kola u brzinu. Đenaro pogleda nazad i vide da kompići nastavljaju jelo. Jedan je skočio i čučnuo na Nedrijeva otvorena usta, dok mu je kidao mesto sa nosa.
     Reka je postala uža. Obale su se sklapale s obe strane, sve dok se drveće i lišće koje se nadnosilo nad nju nije srelo visoko gore da zaustavi sunce. Tim je čuo kliktanje ptica i video male dinosauruse koji su čavrljali i skakali s grane na granu. Međutim, uglavnom je vladala tišina; vazduh je bio vreo i miran ispod zastora drveća.
     Grant je pogledao na sat. Bilo je osam sati.
     Mirno su plovili među pegavim krpicama svetla. Ako ništa drugo, barem se činilo da se kreću brže nego pre. Budan, Grant je sada ležao na ležima i netremice gledao u granje iznad njega. Na pramcu, video je kako ona poseže gore.
     "Hej, šta to radiš?" reče on.
     "Mislite li da možemo da jedemo ove bobice?" Pokazala je na drveće. Neke od grana koje su visile bile su dovoljno blizu da mogu da se dohvate. Tim je na granama ugledao grozdove svetlocrvenih bobica.
     "Ne", reče Grant.
     "Zašto? Oni mali dinosaurusi ih jedu." Pokazala je na malog dinosaurusa koji je umakao među granje.
     "Ne, Leksi."
     Uzdahnula je, nezadovoljna njegovim autoritetom. "Volela bih da je tata ovde", reče ona. "Tata uvek zna šta da se radi."
     "O čemu to pričaš?" reče Timi. "On nikad ne zna šta da se radi."
     "Da, zna", uzdahnu ona. Leksi je zurila u drveće dok je klizilo pored njih; njihovo veliko korenje krivilo se ka ivici vode. "Samo zato što tebe najviše ne voli..."
     Tim se ćutke okrenuo.
     "Ali, ne brini. Tata voli i tebe, iako se baviš kompjuterima, a ne sportom."
     "Tata je zaluđen za sport", Tim objasni Grantu.
     Grant klimnu glavom. Gore, u granju, mali, bledožuti dinosaurusi, jedva dve stope visoki, skakali su s drveta na drvo. Imali su kljunaste glave, kao papagaji. "Znaš li kako ove zovu?" upita Tim. "Mikroceratopsi."
     "Velika stvar", reče Leksi.
     "Mislio sam da će te zanimati."
     "Samo jako mali dečaci", reče ona, "zanimaju se za dinosauruse."
     "Ko kaže?"
     "Tata."
     Tim poče da vrišti, ali Grant podiže ruku. "Deco", reče on, "tišina."
     "Zašto?" reče Leksi. "Mogu da radim šta hoću, ako ja..."
     Onda je ućutala jer je i ona čula. Bio je to krik od koga se krv ledi, a dopirao je od nekud nizvodno."
     "E pa, gde je, kog vraga, taj prokleti reks?" reče Maldun; govorio je u radio. "Ovde ga ne vidiomo." Bili su nazad u sauropodskom zabranu i gledali u ugaženu travu gde je došlo do stampeda hadrosaurusa. Tiranosaurus bi trebalo da bude tu negde.
     "Proveravam", reče Arnold i isključi se.
     Maldun se okrenuo prema Đenaru. "Proveravam", sarkastično je ponovio. "Zašto, kog vraga, nije ranije proverio? Zašto ga ne prati?"
     "Ne znam", reče Đenaro.
     "Ne pojavljuje se", reče Arnold, trenutak kasnije.
     "Kako misliš, ne pojavljuje se?"
     "Nije na monitorima. Senzori pokreta ga ne nalaze."
     "Do đavola", reče Maldun. "Toliko o senzorima pokreta. Jesi li video Granta ili decu?"
     "Senzori pokreta ni njih ne nalaze."
     "E pa, šta bi to trebalo da znači?" upita Maldun.
     "Sačekaj", reče Maldun.
     "Vidite! Vidite"
     Pravo iznad njih, uzdizala se velika kupola ptičarnika. Grant ju je video samo iz daljine; sada je shvatio da je ogromna - pola milje u prečniku ili čak još više. Mreža geodetskih nosača mutno je sijala kroz slabu maglu i prvo je pomislio da staklo mora da teži tonu. A onda, kad su se približili, video je da uopšte nema stakla - samo nosači. Majušna mrežica visila je unutar elemenata.
     "Nije završen", reče Leksi.
     "Ja mislim da treba da bude tako otvoreno", reče Grant.
     "Onda ptice mogu da izlete napolje."
     "Ne ako su ptice velike", reče Grant.
     Reka ih je pronela pored ivice kupole. Buljili su nagore. Sada su bili u kupoli, i dalje nošeni rekom. Ali za nekoliko minuta, kupola je bila toliko vidoko iznad njih, da se jedva videla u magli. Grant reče: "Mislim da se sećam da je druga koliba ovde." Nekoliko trenutaka kasnije, na severu iznad krošnji ugledali su krov zgrade.
     "Hoćete li da stanemo?" upita Tim.
     "Možda tamo ima telefon. Ili senzori pokreta." Grant je zaveslao ka obali. "Moramo da pokušamo da stupimo u vezu sa kontrolnom sobom. Kasnimo."
     Iskrcali su se, klizajući se po muljevitoj obali, a Grant je izvukao splav iz vode. Onda je privezao konopce za drvo, pa su se uputili kroz gustu šumu palmi.









PTIČARNIK
     "Naprosto ne razumeme", reče Džon Arnold, preko telefona. "Nigde ne vidim reksa, a ne vidim ni Granta sa decom."
     Sedeo je ispred konzola i srkao još jednu šolju kafe. Svuda oko njega u kontrolnoj sobi bili su razbacani papirnati tanjiri i napola pojedeni sendviči. Arnold je bio iscrpljen. Tokom četrnaest sati koliko je prošlo otkako je Nedri uništio komjuter koji je upravljao Jurskim parkom, Arnold je stpljivo dovodio sisteme u red, jedan za drugim. "Svi sistemi u parku su vraćeni i ispravno rade. Telefoni rade. Pozvao sam vam doktora."
     Na drugom kraju veze, Malkolm se zakašljao. Arnold je razgovarao s njim u njegovoj sobi u kolibi. "Ali imate problema sa senzorima pokreta?"
     "E pa, ne mogu da nađem ono što tražim."
     "Reksa, na primer?"
     "Sad se uopšte ne pokazuje. Pošao je na sever pre dvadesetak minuta duž ivice lagune, a onda sam ga izgubio. Ne znam zašto, osim ako opet nije zaspao."
     "A ne možete da nađete ni Granta i decu?"
     "Ne."
     "Mislim da je to vrlo jednostavno", reče Malkolm. "Senzori pokreta pokrivaju neodgovarajuće područje."
     "Neogdovarajuće?" naskostrešio se Arnold. "Oni pokrivaju devedeset dva..."
     "Devedeset dva procenta teritorije zemljišta, sećam se", reče Malkolm. Međutim, ako stavite ostala područja na tablu, mislim da ćete otkriti da je tih osam procentata topološki povezano, što znači da se te oblasti dodiruju. U suštini, životinja se može slobodno kretati parkom i biti neopažena, ako ide putem za održavanje ili rekom, ili plažom, ili tako nečim.
     "Čak i da je tako", reče Arnold, "životinje su preglupe da bi to znale."
     "Nije jasno koliko su životinje glupe", reče Malkolm.
     "Mislite da Grant i deca to rade?" upita Arnold.
     "Sasvim sigurno ne", reče Malkolm; ponovo se zakašljao. "Grant nije budala. On sigurno želi da ga opazite. On i deca verovatno mašu ispred svakog senzora pokreta koji vide. Ali možda imaju druge probleme za koje ne znamo. Ili su na reci."
     "Ne mogu da zamislim kako bi bili na reci. Obale su vrlo uske. Nemoguće je hodati tamo duž reke."
     "Da li bi ih reka dovela ovamo?"
     "Da, ali to nije najbezbedniji put za dolazak jer prolazi kroz ptičarnik..."
     "Zašto se prilikom obilaska ne posećuje ptičarnik?" upita Malkolm.
     "Imali smo problema da ga postavimo. Prvobitno, nameravalo se da se izgradi koliba na vrhu drveta, visoko nad zemljom, gde bi posetioci mogli da posmatraju pterodaktile u nivou leta. Sad u ptičarniku imamo četiri pterodaktila - u stvari, to su keradaktili, veliki daktili ribožderi."
     "Šta je s njima?"
     "E pa, dok smo završavali kolibu, stavili smo daktile u ptičarnik da se aklimatizuju. Bila je to velika greška. Ispostavilo se da su naši ribožderi teritorijalci."
     "Teritorijalci?"
     "Ljuti teritorijalci", reče Arnold. "Bore se između sebe za teritorije - i napadaju sve druge životinje koje stupe na teritoriju koju su obeležili."
     "Napadaju?"
     "To je impresivno", reče Arnold. "Daktili odjedre do vrha ptičarnika, saviju krila i počnu da poniru. Životinja od trideset funti pogodiće čoveka na zemlji kao tona cigala. Bacali su radnike u nesvest, praveći im prilično gadne posekotine."
     "To ne povredi daktile?"
     "Do sada ih nije."
     "Znači, ako su deca u ptičarniku..."
     "Nisu", reče Arnold. "Barem se nadam da nisu."
     "Je li to koliba?" reče Leksi. "Kakva rupa."
     Ispod kupole ptičarnika, Pteratopska koliba bila je sagrađena visoko nad zemljom, na velikim drvenim pilonima, usred šumarka jela. Ali zgrada je bila nedovršena i neokrečena; prozori su zvrjali prazni. Drveće i koliba bili su isprskani širokim belim prugama.
     "Izgleda da je, iz nekog razloga, nisu završili", reče Grant; skrivao je svoje razočarenje. Bacio je pogled na sat. "Hajde da se vratimo u čamac."
     Dok su hodali, sunce je izišlo i učinilo jutro veselijim. Grant je gledao na zemlji rešetkastu senku kupole iznad njihovih glava. Primetio je da su i zemlja i lišće poprskani širokim prugama od iste bele kredaste materije koja se nalazila i na zgradi. I da se u jutarnjem vazduhu oseća razaznatljiv, opor miris.
     "Ovde smrdi", reče Leksi. "Šta je ovo belo?"
     "Liči na izmet gmizavaca. Verovatno od ptica."
     "Kako to da nisu završili kolibu?"
     "Ne znam."
     Stupili su na proplanak s niskom travom, prošaran divljim cvećem. Začuli su dug, nizak zvižduk. Onda još jedan zvižduk, kao odgovor na njega, s druge strane šume.
     "Šta je to?"
     "Ne znam."
     Onda je Grant ispred sebe ugledao tamnu senku jednog oblaka na travnatom polju. Senka se kretala brzo. Za tren, projurila je preko njih. Podigao je pogled i ugledao ogroman taman oblik kako klizi iznad njih, zaprečavajući sunce.
     "Auu!" reče Leksi. "Je li to pterodaktil?"
     "Jeste", reče Tim.
     Grant nije odgovorio. Bio je ushićen pogledom na ogromno leteće stvorenje. Gore, na nebu, pterodaktil je ispustio dubok zvižduk i skladno se okrenu, ponovo se usmeravaju prema njima.
     "Otkud to da se oni ne obilaze?" reče Tim.
     I Grant se isto pitao. Leteći dinosaurusi su bili tako predivni, tako skladni dok su se kretali kroz vazduh. Dok je Grant gledao, i drugi pterodaktil se pojavio na nebu, i treći, i četvrti.
     "Možda zato što nisu završili kolibu", reče Leksi.
     Grant je razmišljao o tome kako ovo nisu obični pterodaktili. Bili su preveliki. Mora da su to keradaktili, veliki leteći daktili iz rane krede. Kada su bili visoko, ličIli su na manje avione. Kada su se spustili niže, video je da životinje imaju raspon krila od petnaest stopa, dlakava tela i krokodilsku glavu. Jedu ribu, setio se. Južna Amerika i Meksiko.
     Leksi je zaklonila oči i pogledala u nebo. "Mogu li da nas povrede?"
     "Ne verujem. Oni jedu ribu."
     Jedan od daktila počeo je da se zavojito spušta, bleštava tamna seknka koja je prohujala prored njih s naletom toplog vetra i ostavila iza sebe opor smrad.
     "Ajoj!" reče Leksi. "Stvarno su veliki." A onda je kazala: "Jeste li sigurni da ne mogu da nas povrede?"
     "Priličo."
     Drugi daktil se ustrmio dole; kretao se brže od prvog. Došao je otpozadi i prozujao iznad njihovih glava. Grant je zapazio zubat kljun i dlakavo telo. Liči na ogromnog slepog miša, pomisli on. Ali Grant je bio impresioniran krhkim izgledom životinja. Njihova ogromna krila - delikatne ružičaste opne pružene preko njih - tako tanke da su bile prozirne - sve je pojačavalo utisak delikatnosti daktila.
     "Joj!" viknu Leksi i uhvati se za kosu. "Ujeo me je!"
     "Šta je?" upita Grant.
     "Ujeo me je! Ujeo me je!" Kada je sklonila ruku, video je krv na njenim prstima.
     Gore, na nebu, dva daktila skupila su krila, urušavajući se u male tamne oblike, i stmoglavila se prema zemlji. Ispustili su neku vrstu krika dok su se obrušavali.
     "Hajdemo!" reče Grant i zgrabi ih za ruku. Trčali su preko livade, čuli vrisak koji se približavao, i on se bacio na zemlju u poslednjem trenutku, povukavši decu dole sa sobom, kad su dva daktila prozviždala i zakreštala pored njih, lepećući krilima. Grant je osetio kako mu kandže cepaju košulju na leđima.
     A onda je ustao; podigao je i Leksi na noge i potrčao zajedno s Timom nekoliko stopa napred, dok su se iznad njih još dve ptice okretale i ponirale dole, prema njima, vrišteći. U poslednjem trenutku gurnuo je decu na zemlju i velike senke prolepršaše iznad.
     "Bljah", reče Leksi, zgađena. Videla je da je poprskana belim izmetom ptica.
     Grant je brzo ustao. "Hajdemo!"
     Spremao se da potrči, kada je Leksi zastrašeno uzviknula. Okrenuo se i video da ju je jedan daktil zgrabio za rame stražnjim kandžama. Ogromna kožasta krila životinje, prozirna na suncu, široko su lepetala s njene obe strane. Daktil je pokušavao da uzleti, ali Leksi je bila preteška i dok se borio neprestano ju je kljucao u glavu, dugim zašiljenim čeljustima.
     Leksi je vrištala i mahnito mahala rukama. Grant je uradio prvo što mu je palo na pamet. Potrčao je napred i skočio na daktila. Srušio ga je na leđa na zemlju i pao povrh dlakavog tela. Životinja je zakričala i posegnula za njim; Grant je pognuo glavu dalje od čeljusti i odgurnuo se unazad, dok su divovska krila udarala po njegom telu. Bilo je to kao kad se nalaziš u šatoru u oluji. Nije mogao da vidi, nije mogao da čuje, nije bilo ničega osim lepetanja, kričanja i kožastih opni. Kandže na nogama mahnito su mu grebale grudi. Leksi je vrištala. Grant se odvojio od daktila, a ovaj je kričao i blebetao dok je mahao krilima i borio se da se okrene, da se ispravi. Na kraju je savio krila kao slepi miš i otkotrljao se; podigao se na malim kandžama na krilima i tako počeo da hoda.
     Mogao je da hoda na krilima! Ledererove spekulacije bile su tačne! Ali ostali daktili su počeli da poniru prema njima i Grant je osetio vrtoglavicu, gubitak ravnoteže i u strahu je video da Leksi beži, sa rukama preko glave... Tim je vikao iz sve snage...
     Prvi od njih se sjurio dole, a ona je bacila nešto i odjednom je on zazviždao i počeo da se penje. I ostali daktili smesta su počeli da se penju i pojurili prvog. Četvrti daktil je nesigurno zalepršao u vazduh da se pridruži ostalima. Grant je podigao pogled naviše; žmirkao je da vidi šta se dogodilo. Tri daktila jurila su prvog i besno kričala.
     Bili su sami u polju.
     "Šta se dogodilo?" upita Grant.
     "Uzeli su mi rukavicu", reče Leksi. "Moju Deril Strouberi specijal."
     Pošli su dalje. Tim ju je obgrlio oko ramena. "Jesi li dobro?"
     "Naravno, budalo", reče ona; stresla mu je ruku sa sebe. Pogledala je gore. "Nadam se da će se zadaviti i crknuti", reče on.
     "Aha", reče Tim. "I ja."
     Ispred sebe ugledali su čamac na obali. Grant j pogledao na sat. Bilo je osam i trideset. Sada je imao dva i po sata da se vrati.
     Leksi se razveselila kad su napuštali srebrnastu kupolu ptičarnika. Zatim su se obale reke približile s obe strane, drveće se opet spojilo iznad njih. Reka je bila uža nego ikad, na nekim mestima široka samo deset stopa i struja je bila jaka. Leksi je podigla ruku da dodirne grane dok su prolazili pored njih.
     Grant se zavalio na splavu i slušao žubor vode kroz toplu gumu. Sad su se kretali brzo; grane iznad njih promicale su sve brže. Bilo je prijatno. Davalo je malo povetarca unutar zabrana granja koje se nadnosilo nad njih. A značilo je i da će se pre vratiti.
     Grant nije mogao da pretpostavi koliko su daleko stigli, ali mora da su prevalili nekoliko milja od zgrade sauropoda u kojoj su proveli noć. Možda četiri ili pet milja. Možda čak i više. To bi značilo da su možda na samo sat hoda od hotela kada napuste splav. Međutim, posle ptičarnika, Grant više nije žurio da napusti reku. U tom trenutku, bilo im je dobro. "Pitam se kako je Ralf", reče Leksi. Verovatno je mrtav, ili tako nešto."
     "Siguran sam da je dobro."
     "Pitam se da li bi me pustio da ga jašem." Uzdahnula je, pospana od sunca. "Bilo bi lepo jahati Ralfa."
     Tim reče Grantu: "Sećate se tamo kod stegosaurusa? Prošle noći?"
     "Da."
     "Zašto ste ih pitali za žablju DNK?"
     "Zbog razmnožavanja", reče Grant. "Ne mogu da objasne zašto se dinosaurusi razmnožavaju, iako ih zrače i iako su sve ženke."
     "Tako je."
     "E, pa, opšte je poznato da je zračenje nepouzdano i da verovatno ne funkcioniše. Mislim da će se ispostaviti da je ovde tako. Ali još postoji problem toga što su svi dinosaurusi ženke. Kako mogu da se razmnožavaju kad su sve ženke?"
     "Tako je", reče Tim.
     "E, pa, širom životinjskog carstva, seksualno razmnožavanje javlja se u najneobičnijim oblicima."
     "Tima seks jako zanima", reče Leksi.
     Obojica nisu obratili pažnju na nju. "Na primer", reče Grant, "mnoge životinje polno se razmnožavaju, a da uopšte nemaju ono što bismo mi zvali seksom. Mužjaci oslobode spermatoforu u kojoj se nalazi sperma, a ženka je kasnije pokupi. Ova vrsta razmene ne zahteva preteranu diferencijaciju između mužjaka i ženke, kakvu smatramo da obično postoji. Kod nekih životinnja mužjaci i ženke su sličniji nego kod ljudi."
     Tim klimnu glavom. "Ali šta je sa žabama?"
     Grant je začuo iznenadno kričanje sa drveća iznad njih, kad su se mikrocertopsi uznemireno razbežali. Velika glava tiranosaurusa srnula je kroz lišće s leve strane; velike čeljusti škljocnule su prema splavu. Leksi je zaurlala od straha, a Grant je zaveslao ka suprotnoj obali. Međutim, reka je bila samo deset stopa široka. Tiranosaurus se uhvatio u gusto rastinje. Srljao je, mahao glavom i rikao. A onda je povukao glavu.
     Kroz drveće koje je oivičavalo reku ugledali su ogromnu crnu priliku tiranosaurusa koja se kretala na sever i tražila otvor u drveću koje je oivičavalo obalu. Svi mikroceratopsi su prešli na suprotnu obalu, gde su kričali i skakali gore-dole. U čamcu, Grant, Tim i Leksi bespomoćno su gledali kako tiranosaurus ponovo pokušava da se probije. Međutim, duž obala reke drveće je bilo pregusto. Tiranosaurus se ponovo pomerio nizvodno, ispred čamca, i ponovo pokušao; besno je tresao granama. MeđUtim, opet nije uspeo.
     A onda je krenuo dalje, još nizvodnije.
     "Mrzim ga", reče Leksi.
     Grant se spustio u čamac, jako potrešen. Da se tiranosaurus probio, ne bi ništa mogao da uradi da ih spase. Reka je bila toliko uska da je jedva bila šira od splava. Bilo je to kao da su u tunelu. Gumeni bokovi često su grebali o mulj dok je čamac nosila žustra struja.
     Bacio je pogled na sat. Gotovo devet. Splav je nastavljao nizvodno.
     "Hej!" reče Leksi, "slušajte!"
     Čuli su režanje, ispresecano hučanjem koje se ponavljalo. Glasanje je dolazilo iza krivine, dalje niz reku. Oslušnuo je i ponovo začuo hučanje.
     "Šta je to?" upita Leksi.
     "Ne znam", reče Grant. "Ali ima ih više." Zaveslao je prema suprotnoj obali i uhvatio se za granu da zaustavi splav. Režanje s ponavljalo. A onda još hučanja.
     "Zvuči kao jato sova", reče Tim.
     MAlkolm je zavapio: "Zar već nije vreme za morfijum?"
     "Nije još", reče Eli.
     Malkolm uzdahnu. "Koliko ovde imamo vode?"
     "Ne znam. Ima puno tekuće vode iz slavi..."
     "Ne, mislim, koliko je uskladišteno? Je l' išta?"
     Eli slegnu ramenima. "Nije."
     "Idite u sobe na ovom spratu i napunite kade vodom."
     Eli se namrštila.
     "Takođe", reče Malkolm, "imamo li neki voki-toki? Baterijske lampe? Šibice? Gorionike? Takve stvari?"
     "Pogledaću unaokolo. Spremate se za zemljotres?"
     "Nešto slično", reče Malkolm. "Malkolmov efekat podrazumeva katastrofalne promene."
     "Ali Arnold kaže da svi sistemi savršeno rade."
     "Tad se on i dešava", reče Malkolm.
     Eli reče: "Nemate neko naročito mišljenje o Arnoldu, zar ne?"
     "On je u redu. On je inženjer. Vu takođe. Oni su oboje tehničari. Ne poseduju inteligenciju. Imaju ono što zovem 'miligencijom'. Oni sagledavaju neposrednu situaciju. Usko razmišljaju i zovu to 'usredsređivanjem'. Ne vide okolinu. Ne vide posledice. Tako i dobijate ovakvo ostrvo. Kad miligneti razišljaju. Zato što ne možete napraviti životinju i od nje očekivati da se ponaša kao da nije živa. Da ne bude nepredvidljiva. Da ne pokušava da beži. Ali oni to ne shvataju."
     "Zar ne mislite da je to u ljudskoj prirodi?" upita Eli.
     "Bože, nije", reče Malkolm. To je kao kad biste rekli da su mućena jaja i slanina za doručak u ljudskoj prirodi. Nije ništa tako. To je isključivo zapadnjačka navika i veći deo sveta oseća mučninu pri pomisli na to." Trgnuo od bola. "Morfijum me čini filozofski nastrojenim."
     "Hoćete li malo vode?"
     "Ne. Reći ću vam šta je problem sa inženjerima i naučnicima. Naučnici imaju razrađenu šemu sranja o tome kako oni traže istinu o prirodi. Što je tačno, ali to nije ono što ih vodi. Nikoga ne vode apstrakcije tipa 'traženja istine'.
     Naučnici su, u stvari, zaokupljeni dostignućem. Tako da su usredsređeni na to da li mogu da nešto urade. Nikad se ne zaustave i zapitaju treba li da nešto urade. Oni obično definišu takvo stanovište besmislenim. Ako to oni ne urade, neko drugi će. Otkriće je, veruju oni, neizbežno. Tako da oni naprosto pokušavaju da budu prvi. To je igra u nauci. Čak i čisto naučno otkriće je agresivan, probojan čin. Ono zahteva veliku opremu i posle toga bukvalno menja svet. Akceleratori čestica brazdaju zemlju i ostavljaju radioaktivne nusproizvode. Astronauti ostavljaju đubre na Mesecu. Uvek ostaje neki dokaz da su naučnici bili tamo dok su činili svoja otkrića. Otkriće je uvek silovanje prirode. Uvek.
     Naučnici žele tako. Oni moraju da zariju svoje instrumente unutra. Moraju da ostave trag. Oni ne mogu samo da posmatraju. Ne mogu samo da ocenjuju. Ne mogu samo da se uklope u prirodni poredak. Oni moraju da učine nešto neprirodno. To je posao naučnika, a sad imamo i cela društva koja pokušavaju da budu naučna." Uzdahnuo je i utonuo nazad.
     Eli reče: "Ne mislite li da preterujete..."
     "Na šta neka od vaših iskopina liči godinu dana kasnije?"
     "Ni na šta", priznala je ona.
     "Ne vršite ponovnu sadnju, ne obnavljate zemljište posle iskopavanja?"
     "Ne."
     "Zašto ne?"
     Slegla je ramenima. "Nema para, pretpostavljam..."
     "Para samo ima za iskopavanje, ali ne i za restauraciju?"
     "E, pa, mi samo radimo u pustrama..."
     "Samo pustare", reče Malkolm; odmahivao je glavom. "Samo đubre. Samo nusproizvodi. Samo propratni efekti... Pokušavam da vam kažem da naučici tako hoće. Oni hoće i nusproizvode, i đubre, i ožiljke, i propratne efekte. To je način da sebe umire. To je ugrađeno u fabriku nauke i sve više vodi u katastrofu.
     "I gde je onda odgovor?"
     "Osloboditi se miligentnih. Oduzeti im moć."
     "Ali kad se odreknemo celokupnog napretka..."
     "Kakvog napretka?" iznervirano reče Malkolm. "Broj sati koje žena posvećuje kućnim poslovima nije se smanjio od 1930-ih, uprkos svim prednostima. Svim usisivačima, mašinama za pranje i sušenje veša, kompaktorima đubreta, drobilicama đubreta, peri-i-nosi tkaninama... Zašto je i dalje potrebno isto toliko vremena da se očisti kuća kao i 1930?"
     Eli je ćutala.
     "Zato što nema nikakvog napretka", reče Malkolm. "Ne pravog. Pre trideset hiljada godina, kada su ljudi pravili slike u Laskou, radili su dvadeset sati nedeljno da obezbede sebi hranu, sklonište i odeću. Ostatak vremena mogli su da provedu u igri, snu, ili da rade šta god hoće. A živeli su u prirodnom svetu, s čistim vazduhom, čistom vodom, predivnim drvećem i zalascima sunca. Razmislite o tome. Dvadeset sati nedeljno. Pre trideset hiljada godina."
     Eli reče: "Hoćete da vratite sat unatrag?"
     "Ne", reče Malkolm. "Želim da se ljudi probude. Imali smo četiri stotine godina savremene nauke i već smo morali da shvatimo za šta je dobra, a za šta nije. Vreme je za promene."
     "Pre nego što uništimo planetu?" reče ona.
     Uzdahnuo je i sklopio oči. "Oh, draga moja", reče on. "To je poslednja stvar za koju bih se brinuo."
     U mračnom tunelu reke, Grant se kretao ruku pred ruku, držeći se za grane i oprezno pomerajući splav napred. Još je čuo zvuke. Onda je, konačno, ugledao dinosauruse.
     "Zar to nisu oni otrovni?"
     "Da", reče Grant. "Dilofosaurusi."
     Na obali reke stajala su dva dilofosaurusa. Njihova deset stopa visoka tela bila su posuta crnim i žutim tačkama. Ispod toga, stomak im je bio svetlozelen, kao kod guštera. Uparene zakrivljene crvene kreste vodile su duž vrha glave, od očiju do nosa, praveći V iznad glave. Pticolik izgled bio je pojačan načinom na koji su se pokretali, kako su se saginjali da piju vodu iz reke, da bi zatim režali i hukali.
     Leksi prošapta: "Hoćemo li da iziđemo i nastavimo peške?"
     Grant odmahnu glavom. Dilofosaurusi su bili manji od tiranosaurusa, dovoljno mali da se provuku kroz gusto lišće na obali reke. A činio se i da su brzi, po načinu na koji su režali i hukali jedan na drugog.
     "Ali čamcem ne možemo da prođemo pored njih", reče Leksi. "Oni su otrovni."
     Dilofosaurusi su nastavili da piju i huču. Činilo se kao da međusobno opšte na nekakav čudno ritualan, repetativan način. Životinja s leve strane bi se nagnula da pije, otvarajući usta i ogoljavajući duge redove oštrih zuba, a zatim bi huknula. Životinja s desne strane bi odgovorila hukanjem i sagnula se da pije, u ogledalskom liku pokreta prve životinje. Onda bi se sekvenca ponavljala, uvek na isti način.
     Grant je primetio da je životinja s desne strane manja, s manjim tačkama na leđima i mutnije crvenom krestom...
     "Nek' me đavo nosi", reče on. "To je ritual parenja."
     "Možemo li da prođemo pored njih?" upita Tim.
     "Ne kako su sad. Odmah su pored ivice vode." Grant je znao da životinje mogu satima da obavljaju takve rituale parenja kad dođe vreme. Mogu da budu bez hrane, da ne obraćaju pažnju ni na šta drugo... Bacio je pogled na sat. Devet i dvadeset.
     "Šta ćemo da radimo?" upita Tim.
     Grant uzdahnu. "Nemam pojma."
     Sedeli su u čamcu, a onda su dilofosaurusi počeli da repetativno tule i riču, uznemireni. Obe životinje počele su da se okreću od reke.
     "Šta je to?" upita Leksi.
     Grant se nasmešio. "Mislim da nam konačno stiže pomoć." Odgurnuo se od obale. "Deco, želeo bih da vas dvoje legnete dole na gumu. Proći ćemo što brže možemo. Ali upamtite nešto: šta god da se desi, ne govorite ništa i ne mičite se. Važi?"
     Splav je počeo da pluta nizvodno ka hukanju dilofosaurusima. Dobijao je na brzini. Leksi je ležala pored Grantovih nogu i uplašeno ga gledala. Približavali su se dilofosaurusima koji su još bili okrenuti od reke. Međutim, on je izvadio vazdušni pištolj, proverio šaržer.
     Splav je nastavljao dalje i oni su osetili neobičan miris, slatkast i mučan u isto vreme. Smrdelo je na osušen izbljuvak. Hukanje dilofosaurusa postalo je glasnije. Splav je zašao za poslednju krivinu i Grant je zadržao dah. Dilofosaurusi su bili samo nekoliko stopa daleko i tulio na drveće s druge strane reke.
     Kao što je Grant i pretpostavljao, tulio je na tiranosaurusa. Tiranosaurus je pokušavao da se probije kroz zastor lišća, a dilosi su hukali i trupkali nogama u blatu. Splav je prošao pored njih. Zadah je bio mučan. Tiranosaurus je riknuo, verovatno zato što je video splav. Međutim, sledećeg trenutka...
     Tup.
     Splav je prestao da se kreće. Nasukali su se na obalu, samo nekoliko stopa nizvodno od dilofosaurusa.
     Leksi prošapta: "Oh, super."
     Začulo se otegnuto, sporo grebanje splava o blato. Onda se splav ponovo pokrenuo. Išli su niz reku. Tiranosaurus je poslednji put riknuo i krenuo dalje; jedan dilofosaurus se činio iznenađen, a zatim je zahučao. Drugi dilofosaurus je odgovorio hukanjem.
     Splav je plovio niz reku.









TIRANOSAURUS
     Džip je truckao pod bleštavim suncem. Maldun je vozio, a Đenaro je bio pored njega. Bili su na otvorenom i udaljavali se od guste linije lisnatog pokrivača i palmi koje su obeležavale rečni tok, sto jardi istočno. Došli su do uzvisine i Maldun je zaustavio kola.
     "Hriste, al'je vruće", reče on; nadlanicom je obrisao čelo. Potegao je iz boce viskija između kolena, a zatim ponudio Đenara.
     Đenaro odmahnu glavom. Netremice je posmatrao pejzaž koji je treperio u jutarnoj toploti. Onda je pogledao dole na ugrađeni kompjuter i video monitor na komandnoj tabli. Monitor je prikazivao slike parka sa daljinskih kamera. Još ni traga Grantu i deci. Ili tiranosaurusu.
     Radio je zakrčao. "Maldun."
     Maldun je podigao slušalicu. "Da."
     "Imaš li kompjuter? Našao sam reksa. On je u odeljku 442. Ide ka 443."
     "Samo malo", reče Maldun i podesi monitor. "Aha. Imam ga. Prati reku." Životinja se šuljala duž lisnatog pokrivača koji je oivičavao obale reke i kretala se na sever.
     "Polako s njim. Samo ga učini nepokretnim."
     "Ne brini", reče Maldun; žmirkao je prema suncu. "Neću ga povrediti."
     "Seti se", reče Arnold, "tiranosaurus nam je glavna turistička atrakcija."
     Maldun je isključio radio uz krčanje statičkog šuma. "Prokleta budala", reče on. "Oni još govore o turistima." Maldun je upalio motor. "'Ajmo kod Reksija da mu damo dozu."
     Džip je poskakivao na neravnom terenu.
     "Jedva čekate ovo", reče Đenaro.
     "Dugo sam želeo da u velikog gada zabijem iglu", reče Maldun. "I evo ga sad."
     Uz trzaj su se zaustavili. Kroz vetrobran, Đenaro je ugledao tiranosaurusa pravo ispred njih, kako se kreće među palmama duž reke.
     Maldun je iskapio bocu sa viskijem i bacio je na stražnje sedište. Posegao je nazad da uzme svoju cev. Đenaro je gledao video monitor koji je prikazivao njihov džip i tiranosaurusa. Mora da je među drvećem iza njih bila kamera unutrašnjeg sistema.
     Đenaro se nagnuo i otvorio Halibarton kutiju od nerđajućeg čelika. Unutra je bila obložena penom. Četiri cilindra, svaki veličine četvrtgalonske boce za mleko, bila su ušuškana u penu. Svi su bili označeni MORO-709. Izvadio je jedan.
     Otčepiš vrh i navrneš iglu", objasnio je Maldun.
     Đenaro je pronašao plastično pakovanje velikih igala, svaka veličine vrha njegovog prsta. Navrnuo je jednu na kanister. Drugi kraj cilindra imao je kružni olovni teret.
     "To je klip. Sabija se na udar." Maldun je seo napred sa vazdušnom puškom preko kolena. Bila je načinjena od teškog sivog cevastog metala i delovala Đenaru kao bazuka ili lanser raketa.
     "Šta je MORO-709?"
     "Standardni životinjski umirivač", reče Maldun. "Koriste ga zoološki vrtovi širom sveta. Za početak ćemo probati sa hiljadu kubika." Maldun je preklopio telo zatvarača, koji je bio dovoljno veliki da u njega zavuče pesnicu. Ubacio je kanister u magacin i zatvorio ga.
     "To bi trebalo da je dovoljno", reče Maldun. "Standardni slon dobija oko dvesta kubika, ali oni imaju samo po dve ili tri tone. Tyrannosaurus rex ima osam tona i mnogo je zloćudniji. To ima veze s dozom."
     "Zašto?"
     "Doza za životinju delimično zavisi od težine, a delimično od naravi. Ako istu dozu 709-ke ubrizgate slonu, nilskom konju i nosorogu - slona ćete učiniti nepokretnim, tako da samo stoji tamo kao kip. Usporićete nilskog konja, tako da će biti nekako pospan, ali će nastaviti da se kreće. A nosorog će se samo razbesneti. Međutim, s druge strane, ako jurite nosoroga više od pet minuta kolima, pašće mrtav od adrenalinskog šoka. Čudna kombinacija čvrstine i delikatnosti.
     Maldun je polako vozio prema reci, približavajući se tiranosaurusu. "Ali, sve su to sisari. Mi znamo puno o rukovanju sa sisarima, jer se zoološki vrtovi zasnivaju na privlačnosti velikih sisara - lavova, tigrova, medveda, slonova. Mnogo manje znamo o gmizavcima. A niko ništa ne zna o dinosaurusima. Dinosaurusi su nove životinje."
     "Smatrate ih gmizavcima?" upita Đenaro.
     "Ne", reče Đenaro i promeni brzinu. "Dinosaurusi se ne uklapaju u postojeće kategorije." Skrenuo je u stranu da izbegne stenu. "U stvari, otkrili smo da se dinosaurusi razlikuju baš kao što se i današnji sisari razlikuju. Neki dinosi su pitomi i slatki, a neki su zloćudni i nevaljali. Neki od njih dobro vide, a neki ne. neki su glupi, a neki su jako, jako inteligentni."
     "Raptori, na primer?" upita Đenaro.
     Maldun klimnu glavom. "Raptori su pametni, Jako pametni. Verujte mi, svi problemi koje sada imamo", reče on, "ništavni su u poređenju s onim koje bismo imali kad bi raptori izišli iz svog zabrana. Ah. Mislim da je ovo najviše što možemo da priđemo našem Reksiju."
     Gore ispred, tiranosaurus je gurao glavu kroz granje i virio prema reci. Pokušavao da prođe. Onda se životinja pomerila nekoliko jardi nizvodno, da ponovo pokuša.
     "Pitam se šta tamo vidi?" reče Đenaro.
     "Vrag bi ga znao", reče Maldun. Možda pokušava da dođe do mikroceratopsa koji se vrzmaju u granama. Zavrteće mu mozak."
     Maldun je zaustavio džipo oko pedeset jardi od tiranosaurusa i okrenuo vozilo. Ostavio je motor da radi. "Sedite za volan", reče Maldun. "I vežite pojas." Izvadio je još jedan cilindar i prikačio ga na košulju. Onda je izišao iz kola.
     Đenaro je seo za volan. "Jeste li ovo često radili?"
     Maldun je podrignuo. "Nikad. Pokušaću da ga pogodim odmah iza slušnog kanala. Videćemo kako ide odatle." Otišao je deset jardi iza džipa i čučnuo na travu na jedno koleno. Smirio je veliku pušku o rame i izbacio debeli teleskopski nišan. Maldun je naciljao na tiranosaurusa, koji ih je i dalje ignorisao.
     Dogodila se eksplozija bledog gasa i Đenaro je ugledao belu prugu kako juri kroz vazduh prema tiranosaurusu. Međutim, delovalo je kao da se ništa nije dogodilo.
     Onda se tiranosaurus okrenuo polako, znatiželjno i zagledao u njih. Pomerao je glavu s jedne na drugu stranu, kao da ih gleda čas jednim, čas drugim okom.
     Maldun je spustio lanser i punio drugi kanister.
     "Pogodili ste ga?" upita Đenaro.
     Maldun odmahnu glavom. "Promašaj. Prokleti laserski nišan... Vidi da li u kutiji ima baterija."
     "Šta?" upita Đenaro.
     "Baterija", reče Maldun. "Velika je otprilike kao vaš prst. Sive oznake."
     Đenaro se sadnuo da pogleda u čeličnu kutiju. Osetio je vibracije džipa, čuo rad motora. Nije video bateriju. Tiranosaurus je riknuo. Đenaru je to bio zastrašujući zvuk, grmljavina iz velike grudne šupljine životinje, koja se prostirala pejsažom. Hitro se uspravio i posegao za volanom, stavio ruku na menjač. Preko radija čuo je kako jedan glas kaže: "Maldune. Arnold ovde. Bežite odatle. Gotovo."
     "Znam šta radim", reče Maldun.
     Tiranosaurus je napao.
     Maldun je stajao na mestu. Uprkos tome što je životinja jurila prema njemu, polako i metodično podigao je lanser, naciljao i opalio. Još jednom, Đenaro je ugledao oblačić dima i belu prugu kanistera koji je išao ka životinji.
     Ništa se nije dogodilo. Tiranosaurus je nastavio s napadom.
     Sad je Maldun bio na nogama i trčao, vičući: "Kreni! Kreni!" Đenaro je ubacio džip u brzinu i Maldun se bacio na bočna vrata dok je džip pohrlio napred. Tiranosaurus se brzo približavao i Maldun otvori vrata i uđe unutra.
     "Brže, Boga mu. Brže!"
     Đenaro je dao gas do daske. Džip je nesigurno poskakivao, prednji kraj se podizao tako visoko da bi kroz vetrobran videli samo nebo, a zatim bi tresnuli dole, pa onda ponovo pojurili napred. Đenaro je išao ka šumarku s leve strane sve dok u retrovizoru nije video da je tiranosaurus poslednji put riknuo i okrenuo se.
     Đenaro je usporio kola. "Isuse."
     Maldun je odmahivao glavom. "Mogao bih da se zakunem da sam ga drugi put pogodio."
     "Ja bih rekao da ste promašili", reče Đenaro.
     "Igla mora da se slomila pre nego što je klip utisnut."
     "Priznajte, promašili ste."
     "Aha", reče Maldun. Uzdahnuo je. "Promašio sam. Baterija na prokletom laserkom nišanu bila je mrtva. Moja greška. Trebalo je da proverim, kad sam se sinoć vratio. Vratimo se da uzmemo još kanistera."
     Džip se uputio na sever, ka hotelu. Maldun je podigao radio. "Kontrola."
     "Da", reče Arnold.
     "Vraćamo se u bazu."
     Reka je sad bila jako uska i tekla je brzo. Splav je sve vreme ubrzavao. Počelo je da liči na vožnju u zabavnom parku.
     "Ju-hu!" drala se Leksi, držeći se za bok čamca. "Brže! Brže!"
     Grant je gledao napred, žmirkajući. Reka je još bila uska i mračna, ali nešto dalje video je da se drveće završava i da je iza toga sunčeva svetlost i daleka tutnjava. Činilo se da se reka završava neobičnom ravnom linijom...
     Splav je i dalje išao sve brže, hitajući napred.
     Grant je zgrabio vesla.
     "Šta je to?"
     "Vodopad", reče Grant.
     Splav je izleteo iz nadnoseće tame na blistavo jutarnje svetlo i, nošen brzom strujom, hrlio ka rubu vodopada. Uši im je parala zaglušujuća tutnjava. Grant je veslao koliko god je mogao, međutim uspevao je samo da vrti splav u krug. A splav je neumitno nastavljao ka rubu.
     Leksi se nagnula prema njemu. "Ja ne umem da plivam!" Grant je primetio da nije prikopčala jaknu za spasavanje, ali tu nije mogao ništa da učini; zastrašujućom brzinom stigli su do kraja i tutnjava vodopada kao da je ispunila svet. Grant je zario veslo duboko u vodu, osetio kako se kači i zadržava, tačno ne rubu; gumeni splav podrhtavao je na struji, ali se nije prevalio preko. Grant se oslonio o veslo i pogledao preko ivice; video je vertikalan pad od kojih pedeset stopa dole do jezerca.
     A u jezercu stajao je tiranosaurus i čekao ih.
     Leksi je uspaničeno vrištala, a čamac se okrenuo i stražnji kraj je postepeno odlazio, odnoseći ih u vazduh i tutnjeću vodu; oni užasno padoše. Grant je zamlatarao rukama po vazduhu i svet je najednom postao tih i spor.
     Činilo mu se da padaju minutima; imao je vremena da posmatra Leksi, koja je padala pored njega; imao je vremena da posmatra Tima, gledajući dole na dno; imao je vremena da posmatra zamrznut beli zastor vodopada; imao je vremena da posmatra mehurasto jezerce ispod sebe, dok je polako, ćutke padao prema njemu.
     A onda, uz probadajući pljesak, Grant je uronio u hladnu vodu, okružen belim kipućim mehurićima. Kotrljao se, okretao, i na trenutak ugledao nogu tiranosaurusa dok je, vrteći se, prošao pored njega, sjurio se niz jezerce i izleteo u struju iza njega. Grant je zaplivao prema obali, ščepao toplo stenje, skliznuo, uhvatio se za granu i konačno izvukao iz glavne struje. Dahćući, odvukao se na stomaku do stenja i pogledao ka reci, baš na vreme da spazi smeđi splav kako proleće pored njega, prevrćući se. Onda je ugledao Tima, koji se borio sa strujom, pružio mu ruku i izvukao ga pored sebe na obalu, zakašljanog i drhtavog.
     Grant se okrenuo prema vodopadu i video kako tiranosaurus gnjura glavu pravo dole u vodu jezerca kod njegovih stopala. Velika glava se protresla, pljuskajući vodu na sve strane. Životinja je imala nešto u zubima.
     A onda je tiranosaurus ponovo podigao glavu.
     Sa čeljusti visila je Leksina narandžasta jakna.
     Trenutak kasnije, Leksi je izletela na površinu pored dinosaurusovog dugačkog repa. Licem je bila okrenuta prema vodi, a malo telo struja je nosila nizvodno. Grant je uleteo u vodu za njom i ponovo je uronio u uzburkanu struju. Trenutak kasnije, izvukao ju je na stenje; težak, beživotan teret. Lice joj je bilo sivo. Voda joj je curila iz ustiju.
     Grant se nagnuo da joj da veštačko disanje usta na usta, međutim, ona se zakašljala. Onda je povratila žuto-zelenu tečnost i ponovo se zakašljala. Kapci su joj zatrepereli. "Ćao", reče ona. Slabašno se nasmejala. "Uspeli smo."
     Tim poče da plače. Ponovo se zakašljala. "Hoćeš li da prestaneš? Zašto plačeš?"
     "Zato."
     "Brinuli smo se zbog tebe", reče Grant. Male krpice plutale su niz reku. Tiranosaurus je kidao jaknu. I dalje okrenut od njih, licem prema vodovodu. Ali svakog trenutka životinja bi se mogla okrenuti i videti ih... "'Ajmo, deco", reče on.
     "Kuda idemo?" upita Leksi; zakašljala se.
     "Hajdemo" Tražio je skrovište. Nizvodno, video je samo otvorenu travnatu ravnicu, koja nije pružala nikakvu zaštitu. Uzvodno, bio je dinosaurus. Onda je Grant ugledao prašnjavu stazu pored reke. Činilo se da vodi ka vodopadu.
     A u prašini ugledao je jasan otisak ljudske cipele. Koji je vodio uz put.
     Tiranosaurus se najzad okrenuo, zarežao i pogledao ka travnatoj ravnici. Činilo se kao da je smislio da su pobegli. Gledao je nizvodno za njima. Grant i deca uronili su iza velikih paprati koje su oivičavale obale reke. Oprezno, poveo ih je uzvodno. "Kuda idemo? upita Leksi. "Mi se vraćamo nazad."
     "Znam."
     Sad su bili bliže vodopadu, tutnjava je bila mnogo glasnija. Stene su postale skliske, staza blatnjava. U vazduhu neprestano je bilo izmaglice. Bilo je to kao kretati se kroz oblak. Činilo se da staza vodi pravo u jureću vodu, međutim, kad su prišli, videli su da, u stvari, vodi iza vodopada.
     Tiranosaurus je još gledao nizvodno, leđima okrenut njima. Požurili su stazom i gotovo zašli iza zastora vode koja je padala, kad je Grant ugledao da se tiranosaurus okreće. Onda su potpuno zašli iza vodopada i Grant više nije mogao da vidi kroz srebrni zastor.
     Grant iznenađeno pogleda oko sebe. Ovde se nalazila malo sklonište, jedva veće od klozeta, puno mašinerije: pumpi koje su brujale, velikih filtara i cevi. Sve je bilo vlažno, i hladno.
     "Je l' nas video?" upita Leksi. Morala je da viče da nadjača buku vode koja pada. "Gde smo?" Šta je ovo? Je l' nas video?"
     "Samo malo", reče Grant. Gledao je opremu. Ovo je očigledno bila mašinerija parka. A pošto je bilo struje za napajanje, možda je ugrađen i telefon za komunikaciju. Preturao je po filterima i cevima.
     "Šta radite?" viknu Leksi.
     "Tražim telefon." Bilo je blizu 10:00 pre podne. Imali su tek nešto više od jednog sata da stupe u vezu sa brodom pre nego što stigne na kopno. Na stražnoj strani skloništa naišao je na metalna vrata obeležena ODRŽ 04, međutim, bila su čvrsto zaključana. Pored njih bio je prorez za sigurnosnu karticu. Duž vrata video je niz metalnih kutija. Otvarao je kutiju jednu za drugom, ali u njima su se nalazili samo prekidači i tajmeri. Nije bilo telefona. I ničega čime bi se vrata mogla otvoriti.
     Gotovo je propustio kutiju s leve strane vrata. Kada ju je otvorio, otkrio je tastaturu s devet dugmića, prekrivenu mrljama zelene plesni. Međutim, delovalo je to kao način za otvaranje vrata, a imao je osećaj da se sa druge strane vrata nalazi telefon. Na metalnoj kutiji bio je urezan broj 1023. Ukucao ga je.
     Uz šuštanje, metalna vrata su se otvorila. Zjapeća praznina iza, betonske stepenice što vode naniže. Na stražnjem zidu ugledao je šablonom napisano PUNJAČ VOZILA ODRŽ 04/22 i strelicu koja je pokazivala niz stepenice. Zar je to zaista značilo da su postojala kola? "'ajmo, deco."
     "Nema šanse", reče Leksi. "Ja ne ulazim tamo."
     "'Ajde, Leksi", reče Tim.
     "Ma, nema šanse", reče Leksi. "Nema ni svetla, ni ništa. Ne idem tamo."
     "Nema veze", reče Grant. Nije bilo vremena za raspravljanje. "Ostanite ovde. Ja ću se odmah vratiti."
     Grant je zakoračio kroz vrata. Začio se elektronski pisak i ona se, uz, škljocanje, zatvoriše se iza njega, kao oprugom.
     Grant je utonuo u mrkli mrak. Posle trenutnog iznenađenja, okrenuo se prema vratima i osetio njihovu vlažnu površinu. Nije bilo ni kvake, ni zasuna. Okrenuo se prema zidovima s obe strane vrata, pipajući tražeći prekidač, kontrolnu kutiju, bilo šta...
     Nije bilo ničega.
     Borio se protiv panike kad su mu se prsti sklopili oko hladnog metalnog cilindra. Prešao je prstima preko izbočene ivice, ravne površine... baterijska lampa! Uključio ju je i zrak je bio iznenađujuće svetao. Pogledao je nazad vrata, ali je video da se neće otvoriti. Moraće da sačeka da ih deca otvore. A u međuvremenu...
     Pošao je stepenicama. Bile su vlažne i skliske od plesni, pa se oprezno spuštao. Posle nekog vremena, začuo je njuškanje i zvuk grebanja kandži o beton. Izvadio je pištolj sa strelicama i pažljivije nastavio. Stepenice su savijale iza ugla i, kad je osvetlio, neobičan odraz je ogovorio svetlucanjem. Onda je, trenutak kasnije, i ugledao: kola! Bila su to električna kola, nalik na kolica za golf, i bila su upravljena prema dugačkom tunelu za koji se činilo da se prostire miljama. Jarkocrveno svetlo gorelo je pored volana kola, tako da su verovatno bila napunjena.
     Grant je ponovo čuo njiškanje, pa se okrenuo i ugledao bledi oblik kako se diže prema njemu, skače kroz vazduh, raširenih čeljusti, i Grant bez razmišljanja opali. Životinja se spustila na njega i oborila ga; zastrašen, on se otkotrljao - baterijska lampa divlje se njihala. Međutim, životinja se nije podigla i on se ostio budalasto kada ju je ugledao.
     Bio je to velociraptor, ali jako mlad, star manje od godinu dana. Bio je visok oko dve stope, veličine srednjeg psa, i ležao je na zemlji, plitko dišući; strelica mu je virila ispod čeljusti. Bilo je verovatno mnogo anestetika za njegovu telesnu težinu i Grant brzo izvadi strelicu. Velociraptor ga je neznatno staklastim očima.
     Grant je imao jasno osećanje inteligencije ovog stvorenja, neku vrstu blagosti koja je bila u čudnoj suprotnosti sa pretnjom koju je osećao kod odraslih u zabranu. Potapšao je glavu velociraptora, jer se nadao da će ga smiriti. Pogledao je niz telo, koje se neznatno treslo kako je umrtvljivač počinjao da deluje. A onda je primetio da je u pitanju mužjak.
     Mladunče, i to mužjak. Nije bilo sumnje u ono što je video. Velociraptori su se razmnožavali u divljini.
     Uzbuđen zbog ovakvog razvoja događaja, požurio je uz stepenice do vrata. Baterijskom lampom pretraživao je ravnu, bezličnu površinu vrata i unutrašnjih zidova. Dok je rukama prevlačio preko vrata, polako mu je postajalo jasno da je zaključan unutra i da ih ne može otvoriti, osim ako deca ne zadrže prisustvo uma i otvore mu ih. Mogao je da ih čuje, slabašno, s druge strane vrata.
     "Doktore Grant!" vikala je Leksi i lupala na vrata. "Doktore Grant!"
     "Smiri se", reče Tim. "Vratiće se."
     "Ali gde je otišao?"
     "Slušaj, doktor Grant zna šta radi", reče Tim. "Vratiće se za minut."
     "Trebalo bi da se vrati odmah", reče Leksi. Stavila je pesnice na bokove i raširila laktove. Besno je lupkala nogom o pod.
     A onda, uz riku, tiranosaurusova glava probila se kroz vodopad do njih. Tim je užasnuto posmatrao kako se velika usta razjapljuju. Leksi je vrisnula i bacila se na zemlju. Glava se njihala napred-nazad i ponovo izvukla. Ali Tim je na zastoru vode koja pada video senku životinje.
     Povukao je Leksi dublje u sklonište, baš u trenutku kada je glava ponovo proletela ka njima, ričući; debeo jezik brzo je palacao. Voda se raspršivala s glave na sve strane. Onda se ponovo izvukla.
     Leksi se sklupčala uz Tima; drhtala je. "Mrzim ga", reče ona. Zavukla se nazad, međutim, sklonište je bilo samo nekoliko stopa duboko i načičkano mašinerijom. Nije bilo mesta gde su mogli da se sakriju.
     Glava je ponovo prošla kroz vodu, ali ovaj put sporije, i čeljusti su se ovaj put spustile na zemlju. Tiranosaurus je frknuo, šireći nosnice, udišući vazduh. Međutim, oči su i dalje bile s druge strane vodenog zastora.
     Tim pomisli: On nas ne vidi. On zna da smo ovde, ali ne može da vidi kroz vodu.
     Tiranosaurus je njuškao.
     "Šta radi?" ponovo reče Leksi.
     "Ššššš."
     Uz duboko režanje, čeljusti se polako otvoriše i jezik palacnu napolje. Bio je debeo i plavkastocrn, sa malo rašljastim urezom na vrhu. Bio je dugačak četiri stope i lako je dosegao do stražnjeg zida skloništa. Jezik je zaturpijao preko filterskih cilindara. Tim i Leksi su se pripili nazad uz cevi.
     Jezik se polako pomerao na levo, a zatim na desno, vlažno pljeskajući po mašineriji. Vrh je krivudao oko cevi i ventila, opipavajući ih. Tim je video da se u jeziku mišići pokreću, kao kod slonovske surle. Jezik se vukao duž desne strane skloništa. Prešao je preko Leksinih nogu.
     "Ijao", reče Leksi.
     Jezik je zastao. Savio se i počeo da se, kao zmija, diže uz njen bok...
     "Ne mrdaj", prošapta Tim.
     ...pored lica, a zatim naviše preko Timovog ramena, da bi se konačno obmotao oko njegove glave. Tim je stisnuo oči kad je ljigavi mišić prekrio njegovo lice. Jezik je bio vreo i smrdeo na mokraću.
     Obmotan oko njega, jezik je počeo da ga vuče, jako polako, prema otvorenim čeljustima.
     "Timi..."
     Tim nije mogao da odgovori; usta su mu bila pokrivena ravnim crnim jezikom. Mogao je da vidi, ali nije mogao da govori. Leksi ga je vukla za ruku.
     "'Ajde, Timi!"
     Jezik ga je vukao ka ustima iz kojih je dopiralo režanje. Osetio je vreo dah na nogama. Leksi ga je vukla, ali ona se nije mogla meriti sa snagom mišića koji su ga držali. Tim se pustio od nje i obema rukama pritisnuo jezik, pokušavajući da ga skloni s glave. Nije mogao da ga pomeri. Zakopao je pete u blatnjavu zemlju, ali, bez obzira na to, jezik ga je i dalje vukao.
     Leksi je obmotala svoje ruke oko njegovog struka i vukla ga nazad, vikala mu, ali on nije imao snage da bilo šta uradi. Počinjao je da vidi zvezde. Neka vrsta spokoja ga je obuzela, neka vrsta spokojne neizbežnosti da ga jezik mora vući.
     "Timi?"
     A onda se jezik iznenada opustio i odmotao. Tim je osetio kako je skliznuo s njegovog lica. Telo mu je bilo prekriveno odvratnom belom penastom pljuvačkom, a jezik je mlitavo pao na zemlju. Čeljusti su se čvrsto sklopile, ujedajući jezik. Tamna krv pokuljala je napolje i pomešala se s blatom. Nozdrve su još frktale usled isprekidanog disanja.
     "Šta to radi?" povika Leksi.
     A onda je polako, jako polako, glava počela da klizi unatraške, iz skloništa, ostavljajući dugu brazdu u blatu. Na kraju je potpuno nestala i mogli su da vide samo srebrnasti zastor vode koja pada.









KONTROLA
     "U redu", reče Arnold u kontrolnoj sobi. "Reks je pao." Odgurnuo je stolicu unazad i iskezio se, dok je palio poslednju cigaretu i gužvao paklicu. To je bilo to: poslednji korak u vraćanju parka u red. Sad im je samo preostalo da odu napolje i prenesu ga.
     "Kurvin sin", reče Maldun, dok je gledao u monitor. "Ipak sam ga pogodio." Okrenuo se Đenaru. "Samo mu je bio potreban sat da bi ga osetio."
     Henri Vu se namrštio na ekran. "Ali u tom položaju mogao bi da se udavi."
     "Neće se udaviti", reče Maldun. "Nikad nisam video životinju koju je teže ubiti."
     "Mislim da bi trebalo da odemo i premestimo", reče Arnold.
     "Hoćemo", reče Maldun. Nije zvučao oduševljeno.
     "To je vredna životinja."
     "Znam da je vredna životinja", reče Maldun.
     Arnold se okrenuo Đenaru. Nije mogao da se odupre slavodobitnom trenutku. "Naglasio bih vam", reče Arnold, "da je sad park ponovo u normali. Bez obzira šta Malkolmov matematički model tvrdio da će da se dogodi. Ponovo imamo potpunu kontrolu."
     Đenaro je pokazao na ekran iza Arnoldove glave i rekao: "Šta je to?"
     Arnold se okrenuo. Bio je to odeljak stanja stistema u gornjem uglu. Obično je bio prazan. Arnold se iznenadio što je u njemu sada žutom bojoj treptalo: POM NAP NIS. U trenutku, nije shvatio. Zašto bi pomoćno napajanje bilo nisko? Radili su na glavnom napajanju, a ne na pomoćnom. Pomislio je da to možda nije samo rutinska provera stanja pomoćnog napajanja, možda provera nivoa u rezervoarima goriva ili baterijskog punjenja...
     "Henri", reče Arnold Vuu. "Gledaj ovo."
     Vu reče: "Zašto radiš na pomoćnom napajanju?"
     "Ne radim", reče Arnold.
     "Izgleda kao da radiš."
     "Nemoguće."
     "Odštampaj dnevnik stanja sistema", reče Vu. U dnevniku beleženo je stanje sistema u poslednjih nekoliko sati.
     Arnold je pritisnuo dugme i začulo se brujanje printera u uglu.
     Arnold je netremice posmatrao ekran. U odeljku blešteće žuto pretvorilo se u crveno, a poruka sad je glasila: POM NAP KRAJ. Počelo je odbrojavanje od dvadeset.
     "Šta se to, kog vraga, događa?" reče Arnold.
     Tim se oprezno pomerio nekoliko jardi duž blatnjave staze, napolje, na sunce. Zavirio je iza vodopada i ugledao tiranosaurusa kako pluta dole u jezercu vode.
     "Nadam se da je mrtav", reče Leksi.
     Tim je mogao da vidi da nije: grudi dinosaurusa još su se pomerale, a jedna ruka se trzala od grčeva. Međutim, s njim nešto nije bilo u redu. A onda je Tim ugledao beli kanister zaboden u stražnju stranu glave, pored useka uveta.
     "Pogođen je strelicom", reče Tim.
     "Dobro je", reče Leksi. "Bukvalno bi na pojeo."
     Tim je posmatrao teško disanje. Osetio je neočekivano uznemirenje što vidi ogromnu životinju ovako poniženu. Nije želeo da ona. "Nije on za to kriv", reče on.
     "A, da, naravno", reče Leksi. "Bukvalno bi nas pojeo i ne bi za to bio kriv."
     "On je mesožder. On je samo radio svoj posao."
     "Ne bi tako govorio", reče Leksi, "da si mu sad u stomaku."
     A onda se zvuk vodopada promenio. Od zaglušujuće tutnjave postao je blaži, tiši. Grmeći zastor vode stanjio se i postao curak...
     Pa je i prestao.
     "Timi. Vodopad je stao", reče Leksi.
     Sada je samo kapalo kao iz česme koja nije potpuno zavrnuta. Jezerce u osnovi vodopada bilo je mirno. Stajali su blizu vrha, u pećinastom useku ispunjenom mašinerijom, i gledali dole.
     "Vodopadi ne bi trebalo da prestaju", reče Leksi.
     Tim je odmahnuo glavom. "Mora da je napajanje... Neko je isključio struju." Iza njih, sve pumpe i filtri prestajali su da rade, jedni za drugim, svetla su treptala i gasila se, a mašinerija je zaćutala. A onda se čulo tong oslobađanja solenoida i vrata obeležena ODRŽ 04 polako su se otvorila.
     Grant je izišao napolje, zatreptao na svetlu i rekao: "Bravo, deco. Otvorili ste vrata."
     "Nismo ništa uradili", reče Leksi.
     "Nestalo je struje", reče Tim.
     "Nema veze", reče Grant. "Dođite da vidite šta sam pronašao."
     Arnold je zurio u šoku.
     Jedan za drugim, monitori su postajali crni, a onda je nestalo svetla i kontrolna soba utonula je u mrak i zbrku. Svi su odjednom počeli da viču. Maldun je otvorio zastore i pustio svetlost unutra, a Vu je doneo odštampani tekst.
     "Vidi ovo", reče Vu.

     Vreme Događaj Stanje sistema
     5:12:44 Sigurnosni 1 isključen Operativan
     5:12:45 Sigurnosni 2 isključen Operativan
     5:12:46 Sigurnosni 3 isključen Operativan
     5:12:51 Komanda obaranja Oboren
     5:13:48 Komanda startovanja Oboren
     5:13:55 Sigurnosni 1 uključen Oboren
     5:13:57 Sigurnosni 2 uključen Oboren
     5:13:59 Sigurnosni 3 uključen Oboren
     5:14:08 Komanda startovanja Start - pom nap
     5:14:18 Monitor - glavni Operativan - pom nap
     5:14:19 Bezbednost - glavni Operativan - pom nap
     5:14:22 Komanda - glavni Operativan - pom nap
     5:14:24 Laboratorija - glavni Operativan - pom nap
     5:14:29 Telekom - VBB Operativan - pom nap
     5:14:32 Šema - glavni Operativan - pom nap
     5:14:37 Pogled Operativan - pom nap
     5:14:44 Prov kontrolnog stanja Operativan - pom nap
     5:14:57 Upozorenje: stanje ograde (NB) Operativan - pom nap
     9:11:37 Upozorenje: pom gorivo (20%) Operativan - pom nap
     9:33:19 Upozorenje: pom gorivo (10%) Operativan - pom nap
     9:53:19 Upozorenje: pom gorivo (1%) Operativan - pom nap
     9:53:39 Upozorenje: pom gorivo (0%) Oboren

     Vu reče: "Isključio si ga jutros u pet i trinaest, a kada si ponovo startovao, krenuo si sa pomoćnim napajanjem."
     "Isuse", reče Arnold. Glavno napajanje očigledno nije radilo od obaranja sistema. Kada ga je ponovo uključio, proradilo je jedino pomoćno napajanje. Arnoldu se to učinilo čudnim, ali je najednom shvatio da je to normalno. To je i trebalo da se dogodi. Savršeno je imalo smisla: pomoćni generator se pali i koristi za pokretanje glavnog generatora, zato što je potrebna jaka struja za pokretanje glavnog generatora. Tako je sistem projektovan.
     Međutim, Arnold nikada nije imao slučaj isključenja glavnog napajanja. I kada su svetla i ekrani proradili u kontrolnoj sobi, nije mu palo na pamet da glavno napajanje možda nije ponovo uspostavljeno.
     Ali nije bilo, i sve vreme, tokom koga su tražili reksa i radili stvari jednu za drugom, park je radio na pomoćnom napajanju. A to nije bila dobra zamisao. U stvari, posledice su tek počele da ga pogađaju...
     "Šta znači ovaj red", reče Maldun; pokazao je na listing.
     5:14:57 Upozorenje: stanje ograde (NB) Operativan - pom nap (AV09)
     "Znači da je upozorenje o stanju sistema poslato na monitore u kontrolnoj sobi", reče Arnold. "U vezi ograda."
     "Jesi li video to upozorenje?"
     Arnold odmahnu glavom. "Nisam. Mora da sam pričao s tobom dok si bio napolju. U svakom slučaju, ne, nisam te video."
     "Šta to znači: 'Upozorenje stanje ograde'?"
     "Pa, u to vreme to nisam znao, ali radili smo na rezervnom napajanju", reče Arnold. "A rezervno ne generiše dovoljno amperaže za napajanje elektične ograda, tako da se one automatski drže isključene."
     Maldun se namrgodio. "Električne ograde su bile isključne?"
     "Da."
     "Sve? Od pet ujutro? Poslednjih pet sati?"
     "Da."
     "Uključujući i ograde velociraptora?"
     Arnold uzdahnu. "Da."
     "Isuse Hriste", reče Maldun. "Pet sati. Te životinje mogu biti napolju."
     A onda, odnegde iz daljine, čuli su vrisak. Maldun poče da priča jako brzo. Pošao je po sobi i podelio portabl radio aparate.
     "Gospodin Arnold će otići do hangara službe održavanja da uključi glavno napajanje. Dokror Vu ostaje u kontrolnoj sobi. Još jedino on ume da rukuje kompjuterima. Gospodine Hamond, vi se vratite u kolibu. Ne raspravljajte se sa mnom. Pođite sad. Zaključajte vrata i ostanite iza njih sve dok se ne čujete sa mnom. Ja ću pomoći Arnoldu da iziđe na kraj s raptorima." Okrenuo se prema Đenaru. "Hoćete li opet da opasno živite?"
     "Ne baš", reče Đenaro. Bio je vrlo bled.
     "Dobro. Onda pođite s ostalim u kolibu." Maldun se okrenuo. "Narode, to bi bilo sve. Sad polazite."
     Hamond je zavapio. "Ali šta ćete da uradite mojim životinjama?"
     "Pogrešno pitanje, gospodine Hamond", reče Maldun. "Pitanje je, šta će one nama da urade."
     Izišao je na vrata i požurio je hodnikom do svoje kancelarije. Đenaro je krenuo ukorak s njim. "Promenili ste mišljenje?" pronunđao je Maldun.
     "Trebaće vam moja pomoć", reče Đenaro.
     "Mogla bi." Maldun je uŠao u sobu označenu NADZORNIK ŽIVOTINJA, podigao sivi rameni lanser i otključao ploču na zidu iza njegovog radnog stola. Tamo se nalazilo šest cilindara i šest kanistera.
     "Problem s ovim prokletim dinosima", reče Maldun, "leži u tome što im je nervni sistem raštrkan. Oni ne umiru brzo, čak ni prilikom direktnog pogotka u mozak. A čvrsto su građeni; debela rebra čine pucanj u srce rizičnim, a teško ih je i osakatiti. Sporo krvare, sporo i umiru." Otvarao je cilindre, jedan za drugim, i ubacivao unutra kanistere. Dao je Đenaru širok opasač od čvrstog platna. "Stavite to."
     Đenaro je pritegao opasač i Maldun mu je prosledio granate. "Možemo samo da se nadamo da ćemo ih razneti. Na nesreću, ovde imamo samo šest granata. U tom zabranu ima osam raptora. 'Ajdemo. Držite se blizu. Kod vas su granate."
     Maldun je izišao i potrčao niz hodnik; pogledao je preko balkona na stazu koja je vodila do hangara. Đenaro je dahtao pored njega. Sišli su u prizemlje i izišli kroz staklena vrata, a onda je Maldun stao.
     Arnold je stajao leđima priljubljen uz hangar. Tri raptora su mu se približavala. Arnold je podigao štap, mahao prema njima i vikao. Raptori su se lepezasto raširili dok su se približavali; jedan je ostao u sredini, a ostala dvojica pošla su svaki na svoju stranu. Koordinisano. Glatko. Đenaro je zadrhtao.
     Ponašanje čopora.
     Maldun je već bio u čučnju i nameštao lanser na rame. "Puni", reče on. Đenaro je ubacio granatu nazad u lanser. Čulo se električno cvrčanje. Ništa se nije dogodilo. "Isuse, ubacili ste naopako", reče Maldun; prodrmao je cev, tako da je granata pala Đenaru u šake. Đenaro je ponovo napunio. Raptori su režali na Arnolda, a onda je životinja s leve strane naprosto eksplodirala, gornji deo trupa odleteo je u vazduh, krv je štrcala na zid zgrade kao da se paradajz rasprsnuo. Donji deo trupa strovalio se na zemlju; noge su šutirale vazduh, rep je šibao.
     "To će da i' probudi", reče Maldun.
     Arnold je potrčao ka vratima hangara. Velociraptori su se okrenuli i krenuli ka Maldunu i Đenaru. Lepezasto su se raširili dok su se približavali. U daljini, negde blizu kolibe, čuo je krike.
     Đenaro reče: "Ovo može da bude katastrofa."
     "Puni", reče Maldun.
     Henri Vu čuo je ekspolozije i pogledao ka vratima kontrolne sobe. Kružio je između konzola, a zatim zastao. Želeo je da iziđe, ali je znao da mora da ostane u sobi. Ako Grant uspe da ponovo osposobi napajanje... barem za minut... onda bi Vu mogao da ponovo pokrene glavni generator.
     Morao je da ostane u sobi.
     Čuo je kako neko vrišti. Zvučalo je kao da je to Maldun.
     Maldnun je osetio bol u članku kao da ga je iščašio, skotrljao se niz nasip i u trku se dočekao na zemlju. Pogledao je unazad i video da Đenaro trči na drugu stranu, prema šumi. Raptori nisu obraćali pažnju na Đenara, već su jurili Malduna. Sada su bili na manje od dvadeset jardi. Dok je trčao Maldun je vrištao iz petnih žila, maglovito se pitajući koda može da pobegne. Zato što je znao da ima možda deset sekundi pre nego što ga uhvate.
     Deset sekundi.
     Možda i manje.
     Eli je morala da pomogne Malkolmu da se okrene, dok mu je Harding davao injekciju morfijuma. Malkolm je uzdanuo i srušio se nazad. Činilo se da je svakog minuta sve slabiji. Preko radija čuli su slabašno vrištanje i prigušene eksplozije koje su dopirale iz pravca centra za posetioce.
     Hamond je ušao u sobu i rekao: "Kako je?"
     "Drži se", reče Harding. "Pomalo bunca."
     "Jok ja", reče Malkolm. "Potpuno sam čist." Slušali su radio. "Zvuči kao da je napolju rat."
     "Raptori su pobegli", reče Hamond.
     "Jesu li?" reče Malkolm; plitko je disao. "Kako se to moglo dogoditi?"
     "Sistem je sjeban. Arnold nije shvatio da je uključeno pomoćno napajanje i ograde su otkazale."
     "Jesu li?"
     "Idi do đavola, naduveni gade."
     "Koliko se sećam", reče Malkolm, "ja sam predvideo da će sistem ograda otkazati."
     Hamond uzdahnu i teško sede. "Ma nek' se sve nosi", reče on; odmahivao je glavom. "Sigurno ti nije promaklo da primetiš da u srcu onog što ovde pokušavamo da ostvarimo leži jedna izuzetno jednostavna zamisao. Moje kolege i ja pre nekoliko godina zaključili smo da je moguće klonirati DNK izumrle životinje i odgajiti je. Nama se to činilo kao predivna ideja, neka vrsta vremeplova - jedinog putovanja kroz vreme na svetu. Vratiti ih žive, da tako kažem. A pošto je to bilo tako uzbudljivo, a i moglo se uraditi, mi smo odučili da nastavimo. Kupili smo ovo ostrvo i nastavili s poslom. Sve je bilo jako jednostavno."
     "Jednostavno?" upita Malkolm. Nekako je našao energije da se uspravi u krevetu. "Jednostavno? Ti si veća budala nego što sam mislio. A mislio sam da si prilično velika budala."
     Eli reče: "Doktore Malkolm", i pokuša da ga spusti na jastuk. Međutim, Malkolmu to nije bilo ni na kraj pameti. Pokazao je prema radiju, povicima i kricima.
     "A šta je to, tamo napolju?" upita on. "To je tvoja jednostavna ideja. Jednostavna. Stvorite nove oblike života o kojima ništa ne znate. Tvoj doktor Vu čak ne zna ni imena životinja koje je stvorio. On neće čak ni da se muči takvim pojedinostima kao što je kako se zove ono što je stvorio, a kamoli šta to jeste. Stvorite mnoštvo njih u jako kratkom vremenu, ne naučite ništa o njima, a ipak očekujete da vam se pokoravaju, zato što ste ih napravili, i zato što mislite da su vaše vlasništvo; zaboravljate da su oni živi, da poseduju sopstvenu inteligenciju i da se možda neće pokoravati vašim zapovestima, a zaboravljate i kako malo o njima znate, kako ste nekompetentni da radite stvari koje tako lakoumno nazivate jednostavnim... Blagi Bože..."
     Utonuo je nazad, kašljući.
     "Znaš li šta nije u redu sa moćima nauke?" upita Malkolm. "One su oblik urođenog bogatstva. A zna se kakve su guzice nasleđeni bogataši. To nikad ne zakaže."
     Hamond reče: "O čemu on to priča?"
     Harding napravi znak, ukazujući na buncanje. Malkolm namignu.
     "Kazaću ti o čemu pričam", reče on. "Većina moći zahteva znatne žrtve onoga ko želi tu moć. Postoji šegrtovanje, trud koji traje godinama. Kakvu god moć želeli. Predsednik kompanije. Crni pojas u karateu. Duhovni guru. Čemu god težite, morate da uložite vreme, vežbate, mučite se. Morate mnogo dati da biste dobili. To vam mora biti jako važno. A kada to zadobijete, moć je vaša. Ne može vam se oduzeti: ona ostaje u vama. Ona je bukvalno rezultat vašeg truda.
     Sad, kod tog procesa zanimljivo je to što dok neko stekne sposobnost da ubije golim rukama, on takođe sazri do tačke kada je neće uludo upotrebiti. Tako da ta vrsta moći ima ugrađenu kontrolu. Trud uložen u sticanje moći menja vas tako da je nećete zluuopotrebiti.
     Međutim moć nauke je kao nasleđeno bogatstvo: dobija se bez truda. Pročitate ono što su ostali uradili i napravite sledeći korak. Možete to učiniti jako mladi. Možete napredovati jako brzo. Nema decenija truda. Nema majstorstva: stari naučnici su zanemareni. Nema milosti pred prirodom. Postoji samo filozofija: obogati se na brzinu, stekni sebi brzo ime. Varaj, laži, krivotvori - nije važno. Ni vama, ni vašim kolegama. Niko vas neće kritikovati. Niko nema nikakve standarde. Svi pokušavaju isto: uraditi nešto veliko, i to brzo.
     A zato što možete da stanete diovima na leđa, možete brzo nešto da postignete. Ne znate čak ni šta ste uradili, ali već ste to obajvili, patentirali i prodali. A kupac će uložiti manje truda čak i od vas. Kupac će naprosto kupiti moć, kao bilo koju drugu robu. Kupac čak ni ne shvata je bi nekakav trud mogao biti neophodan."
     Hamond reče: "Znate li o čemu on to priča?"
     Eli klimnu.
     "Ja nemam pojma", reče Hamond.
     "Jednostavno ću se izraziti", reče Malkolm. "Majstor karatea ne ubija ljude golim rukama. On ne gubi nerve i ubija svoju ženu. Osoba koja ubija je osoba koja ne može da se obuzda, da se savlada, i koja je kupila moć u obliku Setrdej najt spešla. A to je vrsta moći koju nauka neguje i dopušta. I zato i misliš da je jednostavno sagraditi ovakvo mesto."
     "Bilo je jednostavno", navaljivao je Hamond.
     "Onda zašto je sve pošlo naopako?"
     Ošamućen od napetosti, Džon Arnold je povukao vrata hangara i ušao unutra u tamu. Isuse, sve je crno. Morao je da zna da neće biti svetla. Osetio je hladan vazduh, pećinastu dimenziju prostora koji se pružao dva sprata ispod njega. Morao je da nađe uzak prolaz. Morao je da pazi, ili će slomiti vrat.
     Prolaz.
     Pipkao je kao slepac dok nije shvatio da je to uzaludno. Morao je nekako da deovede svetlo u hangar. Vratio se do vrata i odškrinuo ih četiri inča. To je dalo dovoljno svetla. Ali nije bilo načina da vrata ostanu opvorena. Brzo je skinuo cipelu i zaglavio je u vrata.
     Sada je lako otišao do prolaza, jer ga je jasno video. Hodao je preko nabranog metala i slušao razliku prilikom gaženja, jedan glasan, drugi blag. Ali barem je mogao da vidi. Ispred su bile stepenice koje su vodile dole do generatora. Još deset jardi.
     Tama.
     Svetla je nestalo.
     Arnold je pogledao ka vratima i video da je telo velociraptora zaklonilo svetlost. Životinja se nagnula i pažljivo onjušila cipelu.
     Henri Vu je nervozno šetkao. Rukama je prevlačio preko kompjuterskih konzola. Dodirivao je ekrane. Neprekidno se kretao. Bio je gotovo mahnit od napetosti.
     Prebirao je po koracima koje će morati da preduzme. Moraće je da bude brz. Prvo će se ekrani upaliti, a on će pritisnuti...
     "Vu!" šuštao je radio.
     Zgrabio ga je. "Da, tu sam."
     "Ima li proktetog napajanja?" Bio je to Maldun. Glas mu je bio čudan. Šupalj.
     "Ne", reče Vu. Nasmešio se; bilo mu je drago što je Maldun živ.
     "Mislim da je Arnold sigao do hangara", reče Maldun. "Posle ništa ne znam."
     "Gde si ti?" upita Vu.
     "Nabijen sam."
     "Šta?"
     "Nabijen u prokletoj cevi", reče Maldun. "I jako popularan u ovom trenutku."
     Pre bi se moglo reći zaglavljen u cevi, pomisli Maldun. Iza centra za posetioce nalazila se gomila drenažnih ceni i on se natraške uvukao u najbližu, puzeći kao jadničak. Metarske cevi, za njega jako uske, ali unutra nisu mogle da uđu po njega.
     Barem ne kad je jednom otkinuo nogu pucnjem kada se znatiželjni gad suviše približio cevi. Raptor je urličući nestao, a ostali su sad pokazivali više poštovanja. Žalio je samo što nije sačekao da vidi njušku na kraju cevi kad je pritisnuo okidač.
     Ali možda je još imao šanse, jer je napolju bilo još tri ili četiri njih; režali su i frktali oko njega.
     "Da, jako popularan", reče u radio.
     Vu upita: "Ima li Arnold radio?"
     "Ne verujem", reče Maldun. "Samo sedi mirno. I čekaj."
     Nije video na šta liči drugi kraj cevi - prebrzo uvlačio unatraške - a sada nije mogao da vidi. Bio je čvrsto zaglavljen. Mogao je samo da se nada da drugi kraj nije otvoren. Isuse, nije mu se dopadala pomisao da bi neki od ovih gadova mogao da mu odgrize deo stražnjice.
     Arnold se povlačio niz prolaz. Velociraptor je bio jedva deset stopa daleko; šunjao se prema njemu, dolazeći u pomrčinu. Arnold je čuo zveckanje smtronosnih kandži po metalu.
     Ali se polako kretao. Znao je da životinja dobro vidi, međutim, rešetkast prolaz, nepoznati mehanički mirisi, činili su je opreznom. Taj oprez jedina je njegova šansa, pomisli Arnold. Ako bi uspeo da dođe do stepeništa, a onda siđe sprat niže...
     Zato što je bio prilično siguran da velociraptor neće moći da siđe niz stepenice. Naročito ne niz uske, strme stepenice.
     Arnold je bacio pogled iza ramena. Stepenice su bile samo nekoliko stopa daleko. Još par koraka...
     Bio je tamo! Posegao je unazad, napipao ogradu i pojurio niz gotovo vertikalne stepenice. Stopala su mu dodirnula ravni beton. Raptor je nezadovljno zarežao, na prolazu dvadeset stopa iznad njega.
     "Žao mi, drugar", reče Arnold. Okrenuo se. Sada je bio vrlo blizu pomoćnog generatora. Samo još par koraka i videće ga, čak i u ovom slabom svetlu...
     Iza sebe začuo je tup udarac.
     Arnold se okrenuo.
     Raptor je stajao na betonskom podu i režao.
     Skočio je dole.
     Brzo je potražio oružje, međutim, odjednom je otkrio da je pribijen uz beton. Nešto teško pritiskivalo mu je grudi, nije mogao da diše i shvatio je da životinja stoji na njemu, i osetio kako mu se velike kandže zarivaju u meso grudi, i namirisao odvratan zadah iz glave koja se pomerala iznad njega, i otvorio usta da vrisne.
     Eli je držala radio u rukama i slušala. Još dva tikanska radnika stigla su u kolibu; činilo se da znaju da je tu bezbedno. Ali poslednjih nekoliko minuta nije bilo drugih. A napolju je zvučalo mirnije. Preko radija, Maldun upita: "Koliko je dugo prošlo?"
     Vu reče: "Četiri, pet minuta."
     "Arnold je to već morao da obavi", reče Maldun. "Ako će. Imaš li neku ideju?"
     "Ne", reče Vu.
     "Čuli smo Đenara?"
     Đenaro pritisnu dugme. "Tu sam."
     "Gde ste, kog vraga?" upita Maldun.
     "Idem do zgrade službe održavanja", reče Đenaro. "Poželite mi sreću."
     Đenaro je čučao u lišću i osluškivao.
     Pravo ispred njega ugledao je zasađenu stazu koja je vodila ka centru za posetioce. Đenaro je znao da je hangar negde na istočno. Čuo je čavrljanje ptica na drveću. Blaga izmaglica strujala je iznad zemlje. Jedan raptor je urliknuo, ali to je bilo nešto dalje. Zvučalo je kao da dopire s njegove desne strane. Đenaro se zaputio, napuštajući stazu i uranjajući u lišće.
     Želite li da opasno živite?
     Ne baš.
     To je bila istina, nije želeo. Ali mislio je da ima plan, ili da barem ima izgleda da to može da upali. Ako bude ostao severno od glavnog kompleksa zgrada, mogao bi da priđe hangaru sa stražnje strane. Svi raptori verovatno su oko ostalih zgrada, na jugu. Nema razloga da budu u džungli.
     Barem se nadao da nemaju.
     Kretao se što je tiše mogao, s žaljenjem primećujući da pravi puno buke. Naterao je sebe da uspori korak, jer je osetio da mu srce lupa. Lišće je ovde bilo jako gusto; nije mogao da vidi više od šest sedam stopa ispred sebe. Počeo je da se brine da će potpuno promašiti hangar. A onda je s desne strane ugledao krov iznad palmi.
     Krenuo je prema njemu i obilazeći sa strane. Našao je vrata, otvorio ih i uvukao se unutra. Bilo je jako mračno. Sapleo se o nešto.
     Muška cipela.
     Đenaro se namrštio. Širom je otvorio vrata i zaglavio ih, a zatim nastavio dublje u zgradu. Pravo ispred sebe ugledao je prolaz. Iznenada je shvatio da ne zna kuda da pođe. A ostavio je radio.
     Prokletstvo!
     Mora da u zgradi službe održavanja negde postoji radio. Ili da naprosto potraži generator. Znao je kako generator izgleda. Verovatno je negde na donjem spratu. Pronašao je stepenište koje je vodilo dole.
     Ispod je bilo mračnije i teško se bilo šta moglo da vidi. Pipao je put između cevi; ispružio je ruku da ne bi glavom udario o nešto.
     Čuo je životinjsko režanje i sledio se. Osluškivao je, ali zvuk se nije ponovio. Oprezno je pošao napred. Nešto mu je kapnulo na rame i golu ruku. BIlo je toplo i ličino na vodu. Dodirnuo ga je u tami.
     Lepljivo. Pomirisao je.
     Krv.
     Podigao je pogled. Raptor je sedeo na cevima, samo par stopa iznad njegove glave. Krv mu je kapala sa čeljusti. Sa čudnim osećanjem indiferentnosti, zapitao se nije li povređen. A onda je počeo da trči, međutim, raptor mu je skočio na leđa i bacio na zemlju.
     Đenaro je bio jak; podigao se, zbacio raptora i otkotrljao se po betonu. Kada se okrenuo, video je da je raptor pao na stranu i ležao tamo, dahćući.
     Da, bio je povređen. Noga mu je iz nekog razloga bila povređena.
     Ubij ga.
     Đenaro se teturavo uspravio, tražeći oružje. Raptor je još dahtao na betonu. Mahnito je tražio nešto - bilo šta - da ga iskoristi kao oružje. Kada se okrenuo, raptora više nije bilo tamo.
     Raptor je zarežao; zvuk je odjeknuo u tami.
     Đenaro je napavio pun okret; pipao je ispruženim rukama. A onda je osetio oštar bol u desnoj ruci.
     Zubi.
     Grizao ga je.
     Raptor je trznuo glavom i izbio Donaldu Đenaro tlo pod nogama, te on pade.
     Zavaljen u krevetu, okupan znojem, Malkolm je slušao krčanje radija.
     "Ima li šta?" upita Maldun. "Primaš li nešto?"
     "Ni reči", reče Vu.
     "Do đavola", reče Maldun.
     Nastala je stanka.
     Malkolm uzdahnu. "Jedva čekam", reče on, "da čujem njegov novi plan."
     "Želeo bih", reče Maldun, "da svi odu u kolibu i skupe na jedno mesto. Ali ne vidim kako."
     "Ispred centra za posetioce nalazi se džip", reče Vu. "Ako se dovezem do tebe, hoćeš li moći da uskočiš u njega?"
     "Možda. Ali napustićeš kontrolnu sobu."
     "Ovde i onako ne mogu ništa da učinim."
     "Sam Bog zna da je tako", reče Malkolm. "Kontrolna soba bez struje i nije neka kontrolna soba."
     "U redu", reče Maldun. "Da pokušamo. Ovo ne izgleda dobro."
     Ležeći u krevetu, Malkolm reče: "Ne, ne izgleda dobro. Izgleda katastrofalno." Vu reče: "Raptori će nas pratiti ovamo."
     "Mi i dalje bolje stojimo", reče Malkolm. "Hajdemo."
     Radio se isključio. Malkolm je sklopio oči i polako disao, ne bi li povratio snagu.
     "Opustite se", reče Eli. "Samo polako."
     "Znate li o čemu, u stvari, ovde govorimo", reče Malkolm. "Svi ovi pokušaji da se kontroliše... Govorimo o zapadnim nazorima starim pet stotina godina. Počeli su u vreme kada je Firenca u Italiji bila najvažniji grad na svetu. Osnovna ideja nauke - da postoji novi način pogleda na stvarnost, da je objektivna, da ne zavisi od vaših verovanja ili nacionalnosti, da je racionalna - ta ideja tada je bila sveža i uzbudljiva. Nudila je obećanja i nadu za budućnost, pa je pomela stari srednjevekovni sistem, stotinama godina star. Srednjevekovni svet feudalne politike, religijske dogme i omraženih predrasuda sružio se pod naletom nauke. Ali, istinu govoreći, bilo je to zato što srednjevekovni svet više i nije funkcionisao. Nije ekonomski funkcionisao, nije intelektualno funkcionisao, i nije se uklapao u novi svet koji se javljao.
     Malkolm se zakašljao.
     "Ali sad", nastavio je, "nauka je sistem verovanja koji je stotine godina star. A, kao i srednjevekovni sistem pre nje, nauka se sve više ne uklapa u svet. Nauka se dokopala toliko moći da njene praktične granice postaju očigledne. Većinom zbog nauke, milijarde nas žive u jednom malom svetu, gusto načičkanom i povezanom. Ali nauka ne može da nam pomogne da odlučimo šta da radimo s tim svetom, ili kako da živimo. Nauka može da napravi nuklearni reaktor, ali ne može da nam kaže da ga ne sagradimo. Nauka može da napravi pesticide, ali ne može da nam kaže da ih ne koristimo. A naš svet počinje da biva zagađen iz osnova - vazduh, i voda, i zemljište - zbog nauke kojom nije moguće vladati." Uzdahnuo je. "Ovo je svima jasno."
     Vladala je tišina. Malkolm je ležao sklopljenih očiju i s naporom disao. Niko nije govori i Eli se učinilo da je Malkolm konačno zaspao. A onda se on, iznenada, ponovo uspravio.
     "U isto vreme, veliko inetelektualno opravdanje nauke je iščezlo. Još od Njutna i Dekarta, nauka nam je eksplicitno nudila viziju potpune kontrole. Nauka je tvrdila da ima moć da na kraju sve kontroliše, putem razumevanja zakona prirode. Ali u dvadesetom veku, to verovanje je nepovratno razbijeno. Prvo, Hajzenbergov princip neodređenosti ograničava naše znanje o subatomskom svetu. A dobro, kažemo. Niko od nas ne živi u subatomskom svetu. To nema nikakve praktične posledice na naš svakidašnji život. A onda je Gedelova teorema postavila slična ograničenja u matematici, formalnom jeziku nauke. Matematičari su ranije mislili da njihov jezik ima neku posebnu urođenu istinitost koja potiče od zakona logike. Sada znamo da je ono što zovemo 'razum' samo jedna proizvoljnost. On nije ništa posebno na način na koji smo to mislili da jeste.
     A sada teorija haosa dokazuje da je nepredvidljivost ugrađena u naše svakodnevne živote. Ona je svetovna, baš kao i oluja koju ne možemo da predvidimo. I tako je velika vizija nauke, stotinama godina stara - san o potpunoj kontroli - skončao u našem veku. I s njim mnoštvo opravdanja, dokaza da nauka treba da radi ono što radi. I da je mi moramo slušati. Nauka je uvek tvrdila da možda ne zna sve, ali da će, na kraju, znati. Ali sad vidimo da to nije istina. To je isprazno hvalisanje. Budalasto i pogrešno, baš kao dete koje skače sa zgrade jer veruje da zna da leti."
     "Ovo je sam ekstrem", reče Hamond i odmahnu glavom.
     "Mi smo svedoci kraja razdoblja nauke. Nauka, kao i drugi prevaziđeni sistemi, uništava samu sebe. Kako joj raste moć, tako postaje nesposobna da vlada njome. Zato što se sada stvari jako brzo odvijaju. Pre pedeset godina svi su poblesavili zbog atomske bombe. To je bila moć. Niko nije mogao ni da zamisli ništa više. A ipak, jedva deceniju posle bombe, počeli smo da stičemo genetičku moć. A genetička moć je mnogo silnija od atomske moći. A biće u svačijim rukama. Biće u kompletima za baštovane. Eksperimentima za školsku decu. Jeftinim laboratorijama za teroriste i diktatore. A to će svakoga naterati da se zapita isto pitanje Šta bih mogao sa svojom moći? što je upravo ono pitanje na koje nauka ne može da odgovori."
     "I šta će se dogoditi?" upita Eli.
     Malkolm slegnu ramenima. "Promena."
     "Kakve vrste?"
     "Sve velike promene su kao smrt", reče on. "Ne možeš da vidiš drugu stranu dok ne stigneš tamo." I on sklopi oči.
     "Jadničak", reče Hamond i odmahnu glavom.
     Malkolm uzdahnu. "Imaš li pojma", reče on, "koliko je malo verovatno da ćeš ti, ili bilo ko od nas, živ otići s ovog ostrva?"









ŠESTA ITERACIJA
     Može se pokazati da je sistem nemoguće obnoviti.

     Jan Malkolm









POVRATAK
     Uz zujanje električnog motora, kolica su hitala niz mračni podzemni tunel. Grant je vozio, pritiskujući gas do daske. Tunel je bio jednolik, osim povremenih ventilacionih otvora iznad, natkriljenih da bi se sprečila kiša, pa je stoga malo svetlosti prolazilo. Međutim, na mnogo mesta primetio je skoreli beli životinjski izmet. Očigledno je mnogo životinja ovde boravilo.
     Leksi je sedela pored njega u kolicima i baterijskom lampom osvetljavala nazad, gde je ležao velociraptor. "Zašto ima problema s disanjem?"
     "Zato što sam je pogodio umirivačem", reče on.
     "Hoće li da umre?" upita ona.
     "Nadam se da neće."
     "Zašto ga nosimo?" upita Leksi.
     "Da ljudima u centru dokažemo da se dinosaurusi zaista razmnožavaju", reče Grant.
     "Otkud znate da se razmnožavaju?"
     "Zato što je ovaj mlad", reče Grant. "A i zato što je dinosaurus dečko."
     "Je li?" reče Leksi; zapiljila se duž zraka baterijske lampe.
     "Da. A sad, osvetli malo napred, hoćeš?" Ispružio je zglavak i okrenuo sat prema njoj. "Šta kaže?"
     "kaže... deset i petnaest."
     "Dobro."
     Tim reče: "To znači da imamo samo četrdeset i pet minuta da stupimo u vezu s brodom."
     "Trebalo bi da smo blizu", reče Grant. "Računam da gotovo da smo stigli u centar za posetioce." Nije bio siguran, ali je osećao da tunel počinje da se penje, vodeći ih na površinu i...
     "Auuu!" reče Tim.
     Izleteli su na dnevno svetlo zapanjujućom brzinom. Laka izmaglica vukla se zemljom, delimično prikrivajući zgradu koja se ocrtavala pravo ispred njih. Grant je smesta prepoznao centar za posetioce. Stigli su pravo ispred garaže.
     "Jea!" vikala je Leksi. "Uspeli smo! Jea!" Poskakivala je gore-dole na sedištu dok je Grant parkirao kolica u garažu. Duž jednog zida bili su naslagani životinjski kavezi. Smestili su velociraptora u jedan sa posudom sa vodom. Onda su pošli uz stepenice do ulaza u centar za posetioce u nizou prizemlja.
     "Uzeću hamburger! I pomfit! Milk-šejk od čokolade! Dosta je dinosaurusa! Jea!" Došli su do predvorja i otvorili vrata.
     I ućutali. U predvorju centra za posetioce staklena vrata bila su razbijena, a hladna siva izmaglica tekla je kroz prazan glavni hol. Znak na kome je pisalo KADA SU DINOSAURUSI VLADALI ZEMLJOM visio je s jednog oslonca i škripao na vetru. Veliki robot tiranosaurus bio je izokrenut i ležao je s nogama u vazduhu; cevi i metalna unutrašnjost bila su izloženi. Napolju, kroz staklo, videli su redove palmi, senovite prikaze u magli.
     Tim i Leksi stisnuli su se uz metalni sto stražara. Grant je uzeo stražarev radio i pokušao na svim kanalima. "Halo, ovde Grant. Ima li koga? Halo, ovde Grant."
     Leksi je netremice gledala telo stražara koje je ležalo na podu s desne strane. Videla je samo njegove noge i stopala.
     "Halo, odve Grant. Halo."
     Leksi se naginjala da vidi iza stola. Grant ju je uhvatio za rukav. "Hej. Prestani."
     "Je li mrtav? Šta je to na podu? Krv?"
     "Da." "Kako to da nije stvarno crvena?"
     "Morbidna si", reče Tim.
     "Šta znači 'morbidna'? Nisam."
     Radio je zakrčao. "Bože moj", dopro je glas. "Grante? Jesi li to ti?"
     A onda: "Alane? Alane?" Bila je to Eli.
     "Tu sam", reče Grant.
     "Hvala Bogu", reče Eli. "Jesi li dobro?"
     "Da, dobro sam."
     "Šta je s decom? Jesi li ih video?"
     "Deca su sa mnom", reče Grant. "Dobro su."
     "Hvala Bogu."
     Leksi je puzala oko stola. Grant ju je pljesnuo po kolenu. "Vraćaj se ovamo."
     Radio je zakrčao. "...e ste?"
     "U predvorju. U predvorju glavne zgrade."
     Preko radija, čuo je kako Vu govori: "Bože moj. Oni su ovde."
     "Alane, slušaj", reče Eli. "Raptori su pobegli. Oni mogu da otvaraju vrata. Možda su u istoj zgradi s vama."
     "Super. Gde ste vi?" upita Grant.
     "Mi smo u kolibi."
     Grant reče: "A ostali? Maldun i ostali?"
     "Izgubili smo par ljudi. Ali svi ostali sakupili su se u kolibi."
     "A rade li telefoni?"
     "Ne. Ceo sistem je pao. Ništa ne radi."
     "Kako ćemo da podignemo sistem?"
     "Pokušavamo."
     "Moramo da ga vratimo", reče Grant. "Smesta. Ako ne uspemo, za manje od pola sata raptori će stići na kopno."
     Počeo je da objašnjava o brodu, kada ga je Maldun prekinuo. "Mislim da ne razumete, doktore Grant. Ovde nam ne preostaje ni pola sata."
     "Kako to?"
     "Neki od raptora nas prate. Sada imamo dva na krovu."
     "Pa šta? Zgrada je neprobojna."
     Maldun se zakašljao. "Očigledno nije. Nikad se nije pretpostavljalo da će životinje dospeti na krov." Radio je zakrčao. "...mora da je drvo zasađeno suviše blizu ograde. Raptori su prešli ogradu i popeli se na krov. U svakom slučaju, čelične šipke na prozoru prema nebu trebalo je da budu elektrifikovane, ali struje, naravno, nema. Sada grizu šipke na prozoru."
     "Grant reče. "Grizu šipke?" Namrštio se i pokušao da to zamisli. "Koliko brzo?"
     "Da", reče Maldun. "Pritisak ugriza im je petnaest hiljada funti po kvadratnom inču. Oni su kao hijene, mogu da pregrizu čelik i..." Za trenutak, prijem se pokvario.
     "Koliko brzo?" ponovi Grant.
     Maldun reče: "Mislim da imamo još deset, petnaest minuta pre nego što se potpuno probiju i kroz prozor uđu u zgradu. A kada uđu... Ah, samo trenutak, doktore Grant."
     Radio se isključio.
     Na prozoru iznad Malkovog kreveta, raptori su pregrizli prvu čeličnu šipku. Jedan raptor je uhvatio šipku za kraj i vukao je nazad. Oslonio je snažni zadnji ud na prozoru i staklo se razbilo. Svetlucajući se, palo je dole na Malkolmov krevet. Eli se nagnula i sklonila sa čaršafa najveće komade.
     Malkolm podiže pogled. "Bože, al' su ružni", reče on.
     Sad kad je staklo bilo razbijeno, mogli su da čuju režanje i frktanje raptora, struganje njihovih zuba o metal dok su žvakali šipke. Na mestima gde su žvakali ostajali su srebrnasti, stanjeni delovi. Penasta pljuvačka prštala je po čaršafima i stočiću pored kreveta.
     "Barem još ne mogu da uđu", reče Eli. "Sve dok ne progrizu još jednu šipku."
     Vu reče: "Kad bi Grant nekako mogao da stigne do skladišta službe održavanja...."
     "A, vraga", reče Maldun. Hramao je po sobi na uganutoj nozi. "Ne može do tamo da stigne dovoljno brzo. Ne da ovo spreči."
     Malkolm se zakašljao. "Da." Glas mu je bio slab, gotovo dahtaj.
     "Šta kaže?" upita Maldun.
     "Da", ponovi Malkolm. "Možeš..."
     "Šta mogu?"
     "Skrene pažnju..." Trgnuo se.
     "Kako da skrene pažnju?"
     "Odeš do... ograde..."
     "Da. I šta da uradim?"
     Malkolm se slabašno iskezio. "Gurneš... ruke kroz."
     "O, Hriste", reče Maldun i okrete se.
     "Sačekaj malo", reče Vu. "U pravu je. Ovde su samo dva raptora. Što znači da ih je tamo još najmanje četiri. Možemo da iziđemo napolje i skrenemo im pažnju."
     "I šta onda?"
     "A onda će Grant moći da ode do zgrade službe održavanja i uključi generator.
     "A onda da se vrati u kontrolnu sobu i pogigne sistem?"
     "Tačno."
     "Nema vremena", reče Maldun. "Nema vremena."
     "Ali ako uspemo da domamimo raptore ovde dole", reče Vu, "možda čak i da ih sklonimo s tog prozora... Moglo bi da upali. Vredi pokušati."
     "Mamac", reče Maldun.
     "Tačno."
     "Ko će da bude mamac? Ja nisam dobar. Članak mi je otišao."
     "Ja ću", reče Vu.
     "Ne", reče Maldun. "Ti si jedini koji zna šta treba s kompjuterom. Moraćeš da da razgovaraš s Grantom kod dizanja."
     "Onda ću ja", reče Harding.
     "Ne", reče Eli". "Potrebni ste Malkolmu. Ja ću."
     "Do đavola, nisam za to", reče Maldun. "Raptori će biti svuda oko vas, raptori su na krovu..."
     Ali ona se već sagnula i vezivala patike. "Samo nemojte da kažete Grantu", reče ona. "Biće nervozan."
     Predvorje je bilo tiho, hladnjikava izmaglica strujala je pored njih. Radio je ćutao već nekoliko minuta. Tim reče: "Zašto ne razgovaraju s nama?"
     "Gladna sam", reče Leksi.
     "Pokušavaju da nešto isplaniraju", reče Grant.
     Radio je zakrčao. "Grante, jeste li... ri Vu govori. Jeste li tu?"
     "Tu sam", reče Grant.
     "Slušajte", reče Vu. "Vidite li s mesta na kome ste stražnju stranu zgrade za posetioce?"
     Grant je pogledao kroz stražnja staklena vrata palme i malgu.
     "Da", reče Grant.
     Vu reče: "Pravo kroz palme vodi staza do zgrade službe održavanja. Tamo se nalaze strujni uređaji i generatori. Verujem da ste juče videli zgradu službe održavanja?"
     "Jesam", reče Grant. Iako se za trenutak zbunio. Zar je to bilo juče kad je gledao zgradu? Činilo se kao da su prošle godine."
     "Sad, slušajte", reče Vu. "Mislimo da možemo da sakupimo sve raptore ovde kod kolibe, ali nismo sigurni. Zato pazite. Dajte nam pet minuta."
     "U redu", reče Grant.
     "Možete ostaviti decu u restoranu i trebalo bi da s njima sve bude u redu. Kad pođete, ponesite radio."
     "U redu."
     "Isključite ga pre nego što krenete, da napolju ne pravi buku. I pozovite me kad stignete do zgrade."
     "U redu."
     Grant je isključio radio. Leksi je dopuzala. "Idemo li u restoran?"
     "Da", reče Grant. Ustali su i pošli kroz strujeću izmaglicu u predvorju.
     "Ja hoću hamburger", reče Leksi.
     "Mislim da nema struje za kuvanje."
     "Onda sladoled."
     "Time, moraćeš da ostaneš s njom i pomogneš joj."
     "Hoću."
     "Ja moram na neko vreme da odem."
     "Znam."
     Prošli su kroz ulaz u restoran sa samoposluživanjem. Kada su otvorili vrata, Grant je ugledao četvrtaste stolove za ručavanje i stolice. Iza njih nalazila su se pokretna vrata od nerđajućeg čelika. U blizini, bila je kasa i polica s žvakama i slatkišima."
     "Dobro, deco. Hoću da ostanete ovde, bez obzira šta se dogodilo. Kapirate?"
     "Ostavite nam radio", reče Leksi.
     "Ne mogu. Potreban mi je. Samo ostanite ovde. Biću odsutan samo oko pet minuta. Važi?"
     "Važi."
     Grant je zatvorio vrata. Restoran je utonuo u potpun mrak. Leksi ga je stisnula za ruku. "Upali svetlo", rekla je.
     "Ne mogu", reče Tim. "Nema struje." Međutim, spustio je naočare za noćni vid.
     "Tebi je dobro. Šta je sa mnom?"
     "Samo me drži za ruku. Naći ćemo nešto za jelo." Poveo ju napred. U fosforescentnom zelenilu ugledao je stolove i stolice. S desne strane, blistavu zelenu kasu i policu s žvakama i slatkišima. Uzeo je punu šaku čokoladica.
     "Kazala sam ti", reče Leksi. "Hoću sladoled, ne slatkiše."
     "Nema veze, uzmi ovo."
     "Sladoled, Timi."
     "Dobro, dobro."
     Tim je nabio čokoladice u džep i poveo Leksi dublje u trpezariju. Stiskala mu je ruku. "Ne vidim prst pred okom", reče ona.
     "Samo hodaj uz mene. Drži me za ruku."
     "Onda uspori."
     Iza stolova i stolica nalazio se par pokretnih vrata sa malim okruglim prozorima na njima. Verovatno su vodila u kuhinju. Gurnuo je jedna vrata i ona su ostala široko otvorena.
     Eli Satler je izišla napolje kroz prednja vrata kolibe i osetila hladnjikavu izmaglicu na licu i nogama. Srce joj je tuklo, iako je znala da je iza ograde savršeno bezbedna. Pravo ispred sebe, kroz maglu ugledala je teške rešetke.
     Međutim, iza ograde nije mogla mnogo toga da vidi. Još dvadeset jardi i onda se pejzaž pretvarao u mlečnu belinu. A nije videla nijednog raptora. U stvari, vrtovi i drveće bili su gotovo jezovito tihi. "Hej!" kolebljivo viknu ona u maglu.
     Maldun se naslonio na okvir vrata. "Sumnjam da će to pomoći", reče on. "Moraćete da pravite buku." Othramao je napolje s čeličnom šipkom ostalom od uređenja unutrašnjosti. Lupao je šipkom po rešetkama, kao po gongu za večeru.
     "Dođite i uzmite! Večera je servirana!"
     "Jako duhovito", reče Eli. Nervozno je bacila pogled prema krovu. Nije videla nijednog raptora."
     "Ne razumeju englesku", iskezio se Maldun. "Ali mislim da su shvatili opštu zamisao..."
     Još je bila nervozna, a njegov humor joj je smetao. Pogledala je ka zgradi za posetioce, okovanoj maglom. Maldun je nastavio da lupa po rešetkama. Na granici vidnog polja, ugledala je avetinjski belu životinju, gotovo izgubljenu u magli. Raptor.
     "Prvi mušterija", reče Maldun.
     Raptor je nestao, bela senka, a zatim se vratio, međutim, nije prišao bliže, a činilo se kao da je čudno nezainteresovan za buku koja je dopirala iz kolibe. Počela je da se brine. Ako ne privuče raptore do kolibe, Grant će se naći u opasnosti.
     "Pravite suviše buke", reče Eli.
     "Ma, vraga", reče Maldun.
     "Pa, pravite."
     "Ja znam ove životinje..."
     "Pijani ste", reče ona. "Ja ću."
     "A kako ćete?"
     Nije mu odgovorila. Prišla je kapiji. "Kažu da su raptori inteligentni."
     "Jesu. Barem koliko šimpanze."
     "I da imaju dobar sluh"
     "Da. Odličan."
     "Možda će prepoznati ovaj zvuk", reče ona i otvori kapiju. Metalne šarke, zarđale od neprestane magle, glasno su zaškripale. Ponovo ju je zatvorila i otvorila uz još jedno škripanje."
     Ostavila ju je otvorenu.
     "Ja to ne bih radio", reče Maldun. "Ako tako hoćete, dajte da donesem lanser."
     "Donesite lanser."
     On je uzdahnuo, prisetivši se. "Kod Đenara su granate."
     "E, pa onda", reče ona, "širom otvorite oči." I ona prođe kroz kapiju i stade s druge strane rešetaka. Srce joj je lupalo tako jako da je jedva osećala noge na zemlji. Odmakla se od ograde, a ova je zastrašujuće brzo nestajala u magli. Uskoro ju je izgubila iza sebe.
     Kao što je i očekivala, Maldun je počeo da viče na nju, uznemiren i pijan. "Pobogu, devojko, ne radi to", drao se.
     "Ne zovite me 'devojko'", glasno je odvratila.
     "Zvaću te kako ja 'oću", vikao je Maldun.
     Nije slušala. Polako se okrenula, napetog tela, posmatrajući na sve strane. Sad je bila barem dvadeset jardi od ograde i mogla je da vidi kako izmaglica struji kroz lišće kao kišica. Držala se van lišća. Kretala se kroz svet sivih senki. Mišići nogu i ramena boleli su je od napetosti. Oči su joj se napinjale da bolje vide.
     "Čuješ li me, prokleta bila?" drao se Maldun.
     Koliko li su dobre ove životinje? pitala se. Dovoljno dobre da mi preseku odstupnicu? Ograda nije bila daleko, ne baš...
     Napale su.
     Nije bilo zvuka.
     Prva životnja napala je iz lišća blizu osnove drveta sa leve strane. Izletela je napred i Eli se okrete da potrči nazad. Druga je napala sa suprotne strane, s jasnom namerom da je uhvati u trku, i skočila u vazduh, raširenih kandži spremnih za napad, i Eli jurnu napred kao trkač koji obara rekord, pa je životinja pala na zemlju. Sada je trčala pravo napred, ne usuđujući se da okrene glavu, duboko je disala, ugledala rešetke ograde kako se pomaljaju iz izmaglice, ugledala Malduna kako širom otvara vrata, ugledala ga kako poseže za njom, viče na nju, hvata je za ruku i uvlači je tako snažno da je izgubila tlo pod nogama i pala na zemlju. A onda se okrenula tačno na vreme da vidi prvu, onda drugu... onda treću... životinju kako udaraju u ogradu i reže.
     "Dobar posao", viknu Maldun. Sada se rugao životinjama, režao na njih, i to ih je razbesnelo. Bacile su se na ogradu, skačući napred, i jedna je gotovo preskočila preko. "Isuse, ovo je bilo blizu! Ti gadovi umeju da skaču!"
     Ustala je i pogledala posekotine i masnice; krv joj je curela niz nogu. Mislila je samo na jedno: tri životinje su ovde. A dve su na krovu. To znači da je jedna i dalje tamo negde."
     Grant je napustio centar za posetioce i brzo krenuo napred, u maglu. Našao je stazu između palmi i pratio ju je na sever. Ispred, pravougaono skladište izronilo je iz magle.
     Uopšte nije bilo vrata. Zašao je iza ugla. U pozadini, Grant je ugledao betonsku utovarnu rampu za kamione, zaklonjenu biljkama. Uzverao se i našao ispred šiber vrata od talasastog lima; bila su zaključana. Ponovo je skočio dole i nastavio oko zgrade. Još dalje napred, sa desne strane, ugledao je obična vrata. Bila su zaglavljena u otvorenom stanju muškom cipelom.
     Grant je ušao unutra i začkiljio u tamu. Oslušnuo je i nije čuo ništa. Uzeo je radio i uključio ga.
     "Grant ovde", reče on. "Unutra sam."
     Vu podiže pogled prema prozoru. Dva raptora i dalje su virila dole u Malkolmovu sobu, ali činilo se da ih je uznemirila buka napolju. Prišao je prozoru. Napolju, tri velociraptora nastavljala su da napadaju na ogradu. Eli je trčala napred-nazad, bezbedna iza rešetke. Međutim, činilo se da raptori više ne pokušavaju ozbiljno da je dohvate. Sada kao da su se igrali; odmicali su se u krugu od ograde, povlačili se i režali, a zatim spuštali, da bi opet kružili i najzad napali. Njihovo ponašanje poprimilo je određenu vrstu prikazivanja, pre nego ozbiljnog napada.
     "Kao ptice", reče Maldun. "Pretvaraju se."
     Vu klimnu glavom. "Inteligentni su. Vide da ne mogu da je dohvate. Ne pokušavaju ozbiljno."
     Radio je zakrčao. "...am."
     Vu zgrabi radio. "Kažite ponovo, doktore Grant."
     "Unutra sam", reče Grant.
     "Doktore Grant, u skladištu službe održavanja ste?"
     "Da", reče on. I dodade: "Alan. Možda ne bi trebalo da persiramo."
     "Važi, Alane. Ako stojiš ispred istočnih vrata, vidiš mnoštvo cevi i instalacija." Vu sklopi oči, vizuelizirajući. "Pravo napred nalazi se velika rupa u središtu zgrade koja se pruža dva sprata pod zemlju. Sa tvoje leve strane nalazi se metalni prolaz sa ogradom.
     "Vidim ga."
     "Pođi duž prolaza."
     "Idem." Slabašno, radio je prenosio odzvanjanje njegovih koraka o metal.
     "Pošto prođeš dvadeset ili trideset stopa, videćeš još jedan prolaz koji vodi desno."
     "Vidim ga", reče Grant.
     "Prati taj prolaz."
     "U redu."
     "Dalje", reče Vu, "naići ćeš na lestvice sa tvoje leve strane. Vode dole u jamu."
     "Vidim ih."
     Siđi niz lestvice."
     Nastala je duga stanka. Vu je provlačio prstima kroz mokru kosu. Maldun se namrštio od napetosti.
     "U redu, sišao sam niz lestvice", reče Grant.
     "Dobro", reče Vu. "Sad bi pravo ispred tebe trebalo da se nalaze dva žuta rezervoara obeležena 'Zapaljivo'."
     "Piše "Ne-zapaljivo. A onda nešto ispod. Na španskom."
     "To su ti", reče Vu. "To su dva rezervoara za gorivo za generator. Jedan je bio prazan, pa smo morali da se prebacimo na drugi. Ako pogledaš dno rezervoara, videćeš belu cev kako izlaze iz njih.
     "PVC od četiri inča?"
     "Da. PVC. Prati tu cev nazad."
     Važi. Pratim je... Au!"
     "Šta se dogodilo?"
     "Ništa. Tresnuo sam glavom."
     Stanka.
     "Jesi li dobro?"
     "Aha, dobro sam. Samo... boli me glava. Budalaština."
     "Nastavi da pratiš cev."
     "Dobro, dobro", reče Grant. Zvučao je iznervirano. "Dobro. Cev ulazi u veliku aluminijumsku kutiju sa vazdušnim ventilima sa strane. Piše 'Honda'. Deluje kao generator."
     "Da", reče Vu. "To je generator. Oko ga zaobiđeš, videćeš ploču sa dva dugmeta."
     "Vidim ih. Žuto i crveno?"
     "Tako je", reče Vu. "Pritisni prvo žuto, i dok ga držiš, pritisni crveno.
     "Dobro."
     Još jedna stanka. Ovoga puta trajala je gotovo minut. Vu i Maldun su pogledali jedan u drugoga.
     "Alane?"
     "Nije uspelo", reče Grant.
     "Da li si prvo držao žuto, a onda pritisnuo crveno?" upita Vu.
     "Da, jesam", reče Grant. Delovao je iznervirano. "Uradio sam upravo onako kako ste mi rekli. Začulo se brujanje, a onda klik, klik, klik, jako brzo, a onda je brujanje prestalo i posle toga ništa.
     "Pokušaj ponovo."
     "Već sam", reče Grant. "Nije uspelo."
     "U redu, samo trenutak", Vu se namrštio. "Zvuči kao da generator pokušava da se upali, ali iz nekog razgoga ne može. Alane?"
     "Tu sam."
     "Idi iza generatora, tamo gde ulazi plastična cev."
     "U redu." Stanka; zatim Grant reče: "Cev ulazi u okrugli crni cilindar koji liči na pumpu za gorivo."
     "Tako je", reče Vu. "Upravo to i jeste. To je pumpa za gorivo. Potraži mali ventil na vrhu."
     "Ventil?"
     "Treba da je na vrhu, sa malim metalnim dodatkom koji može da se okreće."
     "Našao sam ga. Ali sa strane je, a ne na vrhu."
     "U redu. Odvrni ga."
     "Vazduh izlazi."
     "Dobro je. Sačekaj dok..."
     "Sad i tečnost izlazi. Miriše na benzin."
     "U redu. Zatvori ventil." Vu se okrenuo Maldunu i zavrteo glavom. "Pumpa je izgubila benzin. Alane?"
     "Da."
     "Pokušaj ponovo dugmad."
     Trenutak kasnije, Vu je začuo slabo kašljucanje i tandrkanje, dok se generator pokretao, a zatim postojano štektanje, kad je uhvatio. "Radi", reče Grant.
     "Bravo, Alane! Bravo!"
     "Šta sad?" upita Grant. Zvučao je radnodušno, tupo. "Svetla se ovde nisu upalila."
     "Vrati se u kontrolnu sobu i ja ću te provesti kroz ručno podizanje sistema."
     "To sad moram da uradim?"
     "Da."
     "Važi", reče Grant. "Zvaću vas kad stignem tamo."
     Začuo se poslednje šuštanje, i tišina.
     "Alane?"
     Radio je bio mrtav.
     Tim je prošao kroz pokretna vrata na stražnjoj strani trpezarije i ušao u kuhinju. veliki sto od nerđajućeg čelika na sredini prostorije, velika peć s mnoštvom plamenika s leve strane, a iza nje veliki frižideri u koje je moguće ući. Tim je počeo da otvara frižidere, ne bi li našao sladoled. Dim je izlazio u vlažan vazduh, prilikom svakog otvaranja.
     "Kako to da peć radi?" upita Leksi; oslobodila je ruku.
     "Ne radi."
     "Svi imaju mali plavi plamičak."
     "To su pilot svetla."
     "Šta su to pilot svetla?" Kod kuće su imali električni štednjak.
     "Nije važno", reče Tim i otvori još jedan frižider. "Ali to znači da mogu nešto da ti skuvam." U sledećem frižideru, našli su svašta, kartone mleka, gomilu povrća, hrpe bifteka, ribe... ali ne i sladoled.
     "I dalje hoćeš sladoled?"
     "Rekla sam ti, zar ne?"
     Sledeći frižider bio je ogroman. Vrata od nerđajućeg čelika, sa širokom vodoravnom drškom. Povukao je dršku, otvorio ih i ugledao zamrzivač u koji je bilo moguće ući. Bila je to cela prostorija, ledeno hladna.
     "Timi..."
     "'Oćeš li da sačekaš malo?" reče on, iznerviran. "Pokušavam da ti nađem sladoled."
     "Timi... nešto je ovde."
     Šaputala je, i za trenutak nije registrovao poslednje tri reči. A onda je Tim požurio nazad iz zamrzivača; video je ivicu vrata obavijenu blistavim zelenim dimom. Leksi je stajala pored čeličnog radnog stola. Gledala je nazad na vrata kuhinje.
     Začuo je duboko siktanje, kao od veoma velike zmije. Zvuk se blago uzdizao i spuštao. Bio je jedva čujan. Mogao je to čak biti i vetao, ali nekako je znao da nije.
     "Timi", prošapta ona. "Plašim se..."
     Prišuljao se vratima kuhinje i pogledao napolje.
     U mračnoj trpezariji ugledao je pravilan zeleni pravougaoni obrazac stolova. A između njih glatko se kretao, tih kao duh osim siktavog disanja, jedan velociraptor.
     U tami prostorije službe održavanja Grant je pipao sebi put duž cevi, vraćajući se ka lestvicama. Bilo je teško naći put u mraku, a buka generatora nekako ga je dezorijentisala. Došao je do lestvica i počeo da se penje nazad, kada je shvatio da u prostoriji ima još nečega osim buke generatora.
     Grant je zastao i oslušnuo.
     Bio je to čovek koji je vikao.
     Zvučalo je kao Đenaro.
     "Gde si?" viknu Grant.
     "Ovamo", reče Đenaro. "U kamionu."
     Grant nije mogao da vidi nikakav kamiom. Žmirkao je u tami. Pogledao je rubom vidnog polja. Ugledao je zelene blešteće oblike kako se pomeraju u tamu. Onda je ugledao kamion i pošao ka njemu.
     Timu je tišina bila jezovita.
     Velociraptor je bio šest stopa visok i snačno građen, iako su mu jake noge i rep bili sakriveni stolovima. Tim je video samo mišićavi gornji deo torza; prednje udove čvrsto stisnute uz telo, sa kandžama koje su visile. Video je pegave šare na leđima koje su se presijavale u duginim bojama. Velociraptor je bio oprezan; dok je prilazio, gledao je s jedne na drugu stranu; glavu je pomerao kratkim i brzim, pticolikim trzajima. Dok je hodao, glava mu se takođe klatila gore-dole, a dugačak prav rep bio spušten, što je još više pojačavalo utisak ptice."
     Divovska, tiha ptica grabljivica.
     Trpezarija je bila mračna, ali raptor je očigledno dovoljno dobro video da bi mogao postojano da se kreće napred. S vremena na vreme, nagnuo bi se napred i spustio glavu ispod stolova. Tim je čuo brzo njuškanje. Onda bi glava poskočila nazad, oprezno, i trzala bi se napred-nazad, kao ptičja.
     Tim je posmatrao sve dok se nije uverio da se raptor kreće prema kuhinji. Da li je pratio njihov miris? Sve knjige kazivale su da su dinosaurusi imali slabo čulo njuha, međutim, ovaj je delovao kao da mu dobro ide. U svakom slučaju, šta su knjige znale. Ovo je pravo.
     Išao je ka njima.
     Povukao se u kuhinju.
     "Ima li čega tamo napolju?" upita Leksi.
     Tim nije odgovorio. Gurnuo ju je pod sto u uglu, iza velike kante za smeće. Nagnuo se tik uz nju i ljutito prošaptao: "Ne mrdaj odavde!" A onda je otrčao do frižidera.
     Zgrabio je punu šaku bifteka i pošurio nazad do vrata. Tiho je odložio prvi odrezak na pod, a zatim napravio par koraka unazad i spustio drugi... Kroz naočare video je da Leksi viri iza kante. Mahnuo joj je da se skloni. Stavio je treći odrezak, i četvrti; kretao se sve dublje u kuhinju.
     Tim je stajao u polu-čučnju na stražnjoj strani prostorije, blizu udaljenije noge čeličnog radnog stola. Međutim, nije imao vremena da se sakrije; glava i ramena još su mu bili iznad površine stola. Velociraptor ga je lako mogao videti.
     Polako, Tim je spustio telo i utonuo ispod stola... Velociraptor je trzao glavom unaokolo; pravo je gledao u Tima.
     Tim se sledio. Još je bio izložen, međutim, pomislio je: Ne mrdaj.
     Velociraptor je nepomično stajao na dovratku.
     Njuškao je.
     Ovde je mračnije, pomisli Tim. Ne može da vidi tako dobro. Zato je oprezan.
     Ali sada je mogao da oseti plesnjiv zadah velikog gmizavca, a kroz naočare video je da je dinosaurus tiho zevnuo, zabacujući unazad dugačku gubicu i pokazujući nizove zuba oštrih kao brijač. Velociraptor je ponovo netremice gledao napred i trzao glavom s jedne na drugu stranu. Velike oči kolutale su u koštanim dupljama.
     Tim je osetio kako mu srce lupa. Nekeko je bilo gore suočiti se sa ovakvom životinjom u kuhinji umesto u otvorenoj šumi. Veličina, brzi pokreti, oštar smrad, siktav dah...
     Izbliza, bio je daleko strašnija životinja od tiranosaurusa. Tiranosaurus je bio ogroman i moćan, ali nije bio naročito pametan. Velociraptor je bio veličine čoveka, a očigledno je bio brz i inteligentan; Tim se plašio očiju koje pretražuju, gotovo kao i oštrih zuba.
     Velociraptor je onjušio. Zakoračio je napred - pošao je pravo prema Leksi! Mora da ju je nekako namirisao! Timovo srce je zalupalo.
     Velociraptor je zastao. Polako se sagnuo.
     Pronašao je odrezak.
     Tim je poželeo da se sagne i pogleda ispod stola, ali se nije usuđivao da se pokrene. Stajao je zamrznut u polu-čučnju i osluškivao zvuke drobljenja. Dinosaurus je jeo odrezak. Sve s kostima.
     Raptor je podigao vitku glavu i pogledao unaokolo. Njuškao je. Video je drugi odrezak. Brzo je pošao napred. Sagnuo se.
     Tišina.
     Raptor nije hteo da ga jede.
     Glava se ponovo uspravila. Timove noge gorele su od čučnja, ali se nije pomerio.
     Zašto životinja nije pojela drugi odrezak? Tuce ideja proletelo mu je kroz um - nije joj se dopao ukus govedine, nije joj se svidelo to što je hladan, nije joj se svidela činjenica da meso nije živo, namirisala je zamku, namirisala je Leksi, namirisala je Tima, videla je Tima...
     Velociraptor se sada kretao jako brzo. Pronašao je treći odrezak, sagnuo glavu, ponovo podigao pogled, i krenuo dalje.
     Tim je zaustavio disanje. Dinosaurus je sada bio samo nekoliko stopa od njega. Mogao je da vidi male trzaje mišića na slabinama. Mogao je da vidi skorelu krv na kandžma, mogao je da vidi finu prugastu šaru na tačakastoj podlozi i kožne nabore na vratu ispod čeljusti.
     Velociraptor je onjušio. Tim je gotovo uzdahnuo od straha. Telo mu je bilo kruto, napeto. Posmatrao je kako se gmizavčeve oči kreću i pretražuju sobu. Još jedno njušenje.
     Ima me, pomisli Tim.
     Onda se glava trznula nazad da pogleda pravo i životinja je produžila dalje ka petom odresku. Tim pomisli: Leksi, molim te ne mrdaj molim te ne mrdaj šta god da radiš molim te ne...
     Velociraptor je onjušio odrezak i krenuo dalje. Sad je bio kod otvorenih vrata zamrzivača. Tim je video kako dim kulja napolje, krivuda duž poda ka stopalima životinje. Jedno veliko stopalo s kandžama se podiglo, a zatim se opet tiho spustilo. Dinosaurus se nećkao. Suviše je hladno, pomisli Tim. Neće ući unutra, suviše je hladno, neće ući unutra neće ući unutra neće ući unutra...
     Dinosaurus je ušao unutra.
     Glava je nestala, zatim telo, zatim kruti rep.
     Tim je potrčao, bacio se svom težinom o vrata od nerđajućeg čelika i zalupio ih. Zalupila su se na vrhu repa! Vrata nisu htela da se zatvore! Velociraptor je urliknuo, zastrašujuće glasan zvuk. Nehotice, Tim je ustuknuo korak - rep je nestao! Zalupio je vrata i čuo kako su kliknula! Zatvorena su!
     "Leksi! Leksi!" vrištao je. Čuo je kako raptor lupa na vrata, osetio kako naleće na čeleik. Znao je da se s unutrašnje strane nalazi ravna čelična kvaka, a ako raptor pogodi u nju, vrata će se otvoriti. Moraju da zaključaju vrata. "Leksi!"
     Leksi je bila pored njega. "Šta 'oćeš?"
     Tim se naslonio na vodoravnu ručku i držao je u zatvorenom položaju. "Postoji iglica! Mala iglica! Nađi iglicu!"
     Velociraptor je rikao kao lav; zvuk prigušen debelim čelikom. Tresnuo je celim telom o vrata.
     "Ne vidim ništa", viknu Leksi.
     Iglica je visila ispod kvake i njihala se na metalnom lančiću. "Tamo je!"
     "Ne vidim je!" vrisnu ona i on shvati da ona ne nosi naočare.
     "Napipaj je!"
     Video je kako njena ručica poseže naviše, dodiruje njegovu, traži iglicu, dahće kratko, panično dok pipajući traži iglicu, a velociraptor lupa o vrata i ona se otvaraju - Bo1e, ona se otvaraju - međutim, životinja to nije očekivala i već se okrenula da ponovo pokuša i Tim ponovo zalupi vrata. Leksi se doteturala nazad, posegnula naviše u mrak.
     "Imam je!" povika Leksi; stiskala je iglica u šaci i gurnula je kroz rupu. Opet je skliznula napolje.
     "Odozgo, stavi je odozgo!"
     Ponovo ju je uhvatila, držeći je za lanac, zavrnula preko ručke i ponovo naniže. U rupu.
     Zaključano.
     Velociraptor je urlikao. Tim i Leksi odmakli su se od vrata kad je dinosaurus ponovo tresnuo o njih. Kod svakog udara škripale su teške čelične šarke u zidovima, ali su izdržavale. Tim je verovao da životinja nikako ne može da razvali vrata.
     Raptor je bio zaključan unutra.
     Tim je duboko uzdahnuo. "Hajdemo", reče on.
     Uzeo ju je za ruku i oni potrčaše.
     "Trebalo je da ih vidiš", reče Đenaro, kad ga je Grant poveo iz zgrade službe održavanja. "Mora da ih je bilo dva tuceta. Kompića. Morao sam da se zavučem u kamion da pobegnem od njih. Bili su svuda po vetrobranu. Samo su čučali tamo i čekali kao jastrebovi. Ali su pobegli kad si ti stigao."
     "Lešinari", reče Grant. "Ne napadaju ništa što se kreće ili deluje snažno. Napadaju mrtve stvari i gotovo mrtve. U svakom slučaju, nepomične."
     Sada su se peli uz lestvice, nazad do ulaznih vrata. "Šta se dogodilo s raptorom koji te je napao?" upita Grant.
     "Ne znam", reče Đenaro.
     "Je li otišao?"
     "Nisam video. Mislim da sam se izvukao zato što je bio povređen. Mislim da ga je Maldun pogodio u nogu. Krvario je dok je bio ovde. A onda... ne znam. Možda se vratio napolje. Možda je umro uvde unutra. Nisam video."
     "A možda je još unutra."
     Vu je gledao kroz prozor kolibe raptore iza ograde. I dalje se činilo kao da su željni igre; tobože su napadali Eli. Takvo ponašanje je već dugo trajalo, a njemu se učinilo da možda i predugo traje. Gotovo se činilo kao da pokušavaju da zadrže Eli pažnju, na isti način na koji je ona pokušavala da zadrži njihovu.
     Ponašanje dinosaurusa oduvek je malo zanimalo Vua. I s pravom: ponašanje je bilo efekat drugog reda DNK, kao i spletanje belančevina. Ponašanje se nije moglo istinski ppredvideti i nije se moglo istinski kontrolisati, osim na neke jako grube načine, kao pravljenje životinje zavisne od neke supstance u ishrani sprečavanjem nekog enzima. Međutim, opšte posmatrano, efekti ponašanja naprosto su bili van domašaja razumevanja. Niste mogli pogledati sekvencu DNK i predvideti ponašanje. Bilo je to nemoguće.
     I to je učinilo Vuov rad s DNK čisto empiričnim. Bilo je krpljenje, onako kako bi savremeni radnik popravljao antikni dedin sat. Radilo se s nečim iz prošlosti, nečemu sačinjenog od prastarih materijala i što je sledilo prastare zakone. Niste mogli biti sigurni zašto radi tako kako radi; a već je, tokom eona, bilo popravljano i prepravljano mnogo puta, silama evolucije. I tako, kao i radnik koji nešto popravi i onda gleda da li sat bolje radi, Vu je pravio popravke i onda gledao da li se životinje bolje ponašaju. A on je pokušavao samo da koriguje gruba ponašanja: nekontrolisano srljanje na elektrificirane ograde, ili trljanje kože o stabla. To su bila ponašanja koja su ga vraćala na crtaću tablu.
     A granice njegove nauke dale su mu tajanstveno osećanje o dinosaurusima u parku. Nikad nije biio siguran, nikad zaista siguran, da li je ponašanje životinja bilo istorijski tačno ili ne. Da li su se ponašali onako kako su se istinski ponašali u prošlosti? Bilo je to otvoreno pitanje, na koje uopšte nije bilo moguće odgovoriti.
     A, iako to Vu nikad neće priznati, otkriće da se dinosaurusi razmnožavaju, predstavljalo je ogromnu potvrdu njegovog rada. Životinja koja se razmnožava bila je vidljivo delotvorna u jednom temeljnom vidu; ukazivala je da je Vu pravilno složio sve kockice. Ponovo je stvorio milionima godina staru životinju, s takvom tačnošću da se stvorenje moglo čak reprodukovati.
     Ali, ipak, dok je gledao raptore napolju, zbunjivala ga je postojanost njihovog ponašanja. Raptori su bili inteligentni, a inteligentnim životinjama brzo postane dosadno. Inteleigentne životinje takođe prave planove i...
     Harding je izišao na hodnik iz Malkolmove sobe. "Gde je Eli?"
     "Još je napolju."
     "Bolje nek' uđe. Raptori su otišli sa prozora."
     "Kad?" upita Vu; krenuo je ka vratima.
     "Malopre", reče Harding.
     Vu otvori prednja vrata. "Eli! Odmah unutra!"
     Gledala ga je, zbunjena. "Nema problema, sve je pod kontrolom..."
     "Odmah!"
     Odmahnula je glavom. "Znam šta radim", reče ona.
     "Odmah, Eli, jebem mu Boga!"
     Maldunu s nije sviđalo što Vu stoji tamo kod otvorenih vrata, i spremao se da to kaže, kad se ugledao kako se senka spušta odozgo, i u trenu je shvatio šta se dogodilo. Vu je bio istrgnut kroz vrata i Maldun začu kako Eli vrišti. Maldun je prišao vratima, pogledao napolje i video da Vu leži na leđima. Telo mu je već bilo rasporeno velikom kandžom, a raptor je trzao glavom i gurao je u Vuovu utrobu, iako je Vu još bio živ, a onda je Eli prestala da vrišti i potrčala duž unutrašnje strane ograde, a Maldun je zalupio vrata, ošamućen od strave. Dogodilo se tako brzo!
     Harding upita: "Skočio je s krova?"
     Maldun klimnu. Prišao je prozoru, pogledao napolje i video da tri raptora s druge strane ograde beže. Međutim, nisu pratili Eli.
     Vraćali su se, ka centru za posetioce.
     Grant je prišao do ivice zgrade službe održavanja i provirio napred, kroz maglu. Čulo se režanje raptora, a činilo se da se približavaju. Sad je mogao da vidi kako njihova tela protrčavaju pored njega. Išli su u centar za posetioce.
     Vratio je pogled na Đenara.
     Đenaro odmahnu glavom, ne.
     Grant se nagnu bliže i prošapta mu u uho: "Nemamo izbora. Moramo da uključimo kompjuter."
     Grant se uputio u maglu.
     Trenutak kasnije, Đenaro pođe za njim.
     Eli nije zastala da razmisli. Kada su raptori skočili unutar ograde da napadnu Vua, samo se okrenula i potrčala, koliko su je noge nosile, prema daljem kraju kolibe. Između ograde i kolibe bio je prostor od petnaest stopa. Trčala je i nije čula da je životinje gone, samo je čula sopstveno disanje. Skrenula je iza ugla i ugledala drvo kako raste pored zgrade, skočila, uhvatila se za granu i zanjihala. Nije se uspaničila. Osetila je neku vrstu olakšanja kada je cimnula nogama i ugledala kako joj se noge dižu ispred lica, pa se nogama zakačila za još višu granu, smogla snage i brzo se izvukla.
     Već je bila dvanaest stopa iznad zemlje, a raptori je još nisu sledili, i počela da se prilično dobro oseća, kad je ugledala prvu životinju ispod drveta. Usta su joj bila krvava, a trakasti komadići mesa visili su joj iz čeljusti. Brzo je nastavila da se penje, ruku pred ruku, naprosto hvatajući se i idući dalje, tako da je gotovo mogla da vidi vrh zgrade. Ponovo je pogledala dole.
     Dva raptora penjala su se na drvo.
     Sad kad je bila u nivou krova, mogla je da vidi šljunak samo četiri stope udaljen i staklenu piramidu prozora, kako štrči u magli. Na krovu nalazila su se vrata; mogla je da uđe unutra. Iz sve snage bacila se kroz vazduh i prostrla se na šljunak. Ogrebala je lice, ali, nekako, jedino je osetila olakšanje, kao da je to bila igra koju je igrala, igra koju je nameravala da dobije. Potrčala je ka vratima koja su vodila do stepeništa. Mogla je iza sebe da čuje kako raptori tresu grane drveta. Još su bili na drvetu.
     Došla je do vrata i pritisnula kvaku.
     Vrata su bila zaključana.
     Trebao je jedan trenutak da se značenje toga probije kroz njenu euforiju. Vrata su bila zaključana. Bila je na krovu i nije mogla da siđe. Vrata su bila zaključana.
     Očajna, počela je da lupa po vratima, a zatim je otrčala do drugog kraja krova, jer se nadala da će naći put da siđe, međutim, kroz maglu koja je strujala videli su se samo zeleni obrisi bazena. Svuda oko bazena nalazio se betonski pod. Deset, dvanaest stopa betona. Previše da preskoči preko. Nijednog drugog drveta da se spusti. Nikakvih stepenica. Nikakvog požarnog izlaza.
     Ničega.
     Eli se okrenula i videla da raptori lako skaču na krov. Potrčala je na drugi kraj zgrade, jer se nadala da se tamo možda nalaze još jedna vrata, međutim, nije ih bilo.
     Raptori su joj se polako približavali, prikradali se, tiho klizili između staklenih piramida. Pogledala je dole. Ivica bazena bila je udaljena deset stopa.
     Predaleko.
     Raptori su prišli bliže, počeli da se razdvajaju i ona nerazumno pomisli: Zar nije uvek ovako? Neka greščica zajebe sve. Još je osećala vrtoglavicu, još se osećala veselo i nekako nije verovala da će je ove životinje uhvatiti, nije verovala da će joj se život ovako završiti. Nije se činilo moguće. Bila je obavijena nekom vrstom zaštitne veselosti. Naprosto nije verovala da će se to dogoditi.
     Raptori su zarežali. Eli se povlačila prema daljem kraju krova. Udahnula je, a zatim iz sve snage počela da trči ka ivici. Dok je trčala duž ivice, videla je bazen i znala je da je predaleko, međutim, pomislila je: Ma šta, kog vraga, i skočila.
     I pala.
     I uz probadajući šok, osetila se obavijena hladnoćom. Bila je pod vodom. Uspela je! Izišla je na površinu, pogledala na krov i videla da raptori gledaju dole u nju. I znala da će, ako je ona mogla, i raptori moći. Gacala je kroz vodu i razmišljala: Umeju li raptori da plivaju?" Međutim, bila je sigurna da umeju. Verovatno mogu da plivaju kao krokodili.
     Raptori su se udaljili od ivice krova. A onda je čula kako Harding viče: "Satlerova?" i shvatila da je on otvorio vrata na krovu. Raptori su pošli na njega.
     Žurno, izvukla se iz bazena i potrčala ka kolibi.
     Harding se peo stepenicama na krov prelazeći po dve odjednom i bez razmišljanja naglo otvorio vrata. "Satlerova?!" povikao je. A onda je stao. Vetar je razvejavao maglu između piramida na krovu. Raptore još nije mogao da vidi.
     "Satlerova?"
     Bio je toliko obuzet Satlerovom da je prošao trenutak pre nego što je shvatio da je pogrešio. Trebalo bi da mogu da vidim životinje, pomislio je. U sledećem deliću sekunde ruka s kandžom udarila ga je u grudi oko bočne strane vrata i nanela mu razornu bol, tako da je jedva uspeo da se otrgne unazad i pričepi vratima ruku, a odozdo je čuo kako Maldun viče: "Ovde je, već je unutra."
     Raptor je režao s druge strane vrata i Harding je ponovo zalupio vrata, tako da se kandža izmakla, pa je zatvorio vrata uz metalni tresak i srušio se na pod, kašljući.
     "Kuda idemo?" upita Leksi. Bili su na drugom spratu centra za posetioce. Hodnik sa staklenim zidovima vodio je duž cele zgrade.
     "U kontrolnu sobu", reče Tim.
     "Gde je to?"
     "Negde ovde dole." Dok je prolazio, Tim je gledao nazive šablonima ispisane na vratima. Činilo se kao da su to kancelarije: NADZORNIK PARKA... GOSTINSKI SERVIS... DIREKTOR... KONTROLOR...
     Stigli su do staklene pregrade sa znakom:

     ZATVORENO PODRUČJE
     SAMO ZA OVLAŠĆENO OSOBLJE
     IZA OVE TAČKE

     Postojao je prorez za sigurnosnu karticu, ali Tim je samo gurnuo i otvorio vrata.
     "Kako su se otvorila?"
     "Nema struje."
     "Zašto idemo u kontrolnu sobu?" upita ona.
     "Da nađemo radio. Moramo da pozovemo nekog."
     Iza staklenih vrata hodnik se nastavljao. Tim se sećao ovog područja; video ga je ranije, tokom obilaska. Leksi je kaskala pored njega. U daljini, čuli su režanje raptora. Životinje kao da su se približavale. Onda je Tim čuo da su dole lupili o staklo.
     "Tamo su..." prošapta Leksi.
     "Ne brini."
     "Šta rade ovde?" upita Leksi.
     "Sad nije važno."
     RUKOVODILAC PARKA... POGONI... GLAVNA KONTROLA...
     "Ovamo", reče Tim. Gurnuo je i otvorio vrata. Glavna kontrolna soba izgledala je isto kao kad ju je prošli put video. U središtu sobe nalazila se konzola sa četiri stolice i četiri kompjuterska monitora. Soba je bila potpuno mračna osim monitora koji su svi pokazivali obojene pravougaonike.
     "Pa gde je radio?" upita Leksi.
     Međutim, Tim je potpuno zaboravio na radio. Krenuo je napred, netremice posmatrajući ekrane kompjutera. Ekrani su bili upaljeni! To je samo moglo da znači...
     "Mora da je došla struja..."
     "Uh", reče Leksi i pomeri se.
     "Šta je?"
     "Stala sam na nečije uvo", reče ona.
     Kada su ušli, Tim nije primetio telo. Osvrnuo se i video jedno jedino uvo kako leži na podu.
     "Stvarno je odvratno", reče Leksi.
     "Nije važno." Okrenuo se prema monitorima.
     "Šta je s ostatkom njega?" upita ona.
     "Sad to nije važno."
     Podrobnije se zagledao u monitore. Na ekranu nalazili su se redovi obojenih oznaka:

     "Timi, bolje se ne zamajavaj s tim", reče ona.
     "Ne brini, neću."
     Već ranije je video složene kompjutere, nalik na one instalirane u zgradi u kojoj je radio njegov otac. Ti kompjuteri kontrolisali su sve: od liftova i sigurnosti, do grejanja i klimatizacije. U osnovi, izgledali su isto kao i ovaj - mnoštvo obojenih oznaka - međutim, obično ih je bilo lakše razumeti. I gotovo uvek su se nalazile nalepnice sa uputstvom, ako je nekome trebalo da nauči o sistemu. Ali ovde nije video nikakvih nalepnica s uputstvom. Ponovo je pogledao, da bude siguran.
     Ali onda je video još nešto: brojke koje su otkucavale u gornjem levom uglu ekrana. Pisalo je: 10:47:22. Onda je Tim shvatio da je to vreme. Ostalo je samo petnaest minuta za brod... međutim, više je brinuo za ljude u kolibi.
     Začuo se krčanje. Okrenuo se i video da Leksi drži radio. Okretala je dugmad i brojčanike. "Kako ovo radi?" upita ona. "Neće da proradi."
     "Daj mi to!"
     "Moj je! Ja sam ga našla!"
     "Leksi, daj mi to!"
     "Ja sam ga prva uzela!"
     Iznenada, radio je zakrčao. Šta se to, kog vraga, događa? reče Maldunov glas.
     Iznenađena, Leksi je ispustila radio na pod.
     Grant je ponovo uvukao glavu; čučao je među palmama. Kroz maglu ispred sebe video je kako raptori skaču, reže i glavom tuku o staklo na centru za posetioce. Međutim, između režanja, ućutali bi se i naherili glave, kao da osluškuju nešto u daljini. A onda bi pustili cvileće zvukove.
     "Šta to rade?" upita Đenaro.
     "Izgleda kao da pokušavaju da uđu u restoran", reče Grant.
     "Čega ima u kafeteriji?"
     "Tamo sam ostavio decu..." reče Grant.
     "Mogu li da razbiju staklo?"
     "Ne, mislim da ne mogu."
     Grant je posmatrao, a onda začuo krčanje nekog udaljenog radija i raptori su počeli da skaču još uzbuđenije. Jedan za drugim počeli su da skaču sve više i više, sve dok na kraju nije video da je prvi od njih lagano doskočio na balkon na drugom spratu, a odatle ušao na drugi sprat centra za posetioce.
     U kontrolnoj sobi na drugom spratu Tim je brzo zgrabio radio koji je Leksi ispustila. Pritisnuo je dugme. "Halo? Halo?"
     "...i to ti, Time?"
     "Da, ja sam."
     "Gde si?"
     "U kontrolnoj sobi. Došla je struja!"
     "Odlično, Time", reče Maldun.
     "Ako ima nekog da mi kaže kako se kompjuter uključuje, ja ću da to uradim."
     Tišina.
     "Halo?" reče Tim. "Jeste li me čuli?"
     "Ah, imamo problem u vezi toga", reče Maldun. "Niko, ah, niko ovde ne zna kako se to radi. Kako se kompjuter uključuje."
     "Tim reče: "Šta? Šalite li se? Niko ne zna?" Delovalo je nemoguće.
     "Ne." Stanka. "Mislim da je nešto u vezi glavne mreže... Znaš li nešto o kompjuterima, Time?"
     Tim je buljio u ekran. Leksi ga je gurnula. "Reci im da ne znaš, Timi", reče ona.
     "Da. Ponešto. Znam ponešto", reče Tim.
     "Mogao bi da pokušaš", reče Maldun. "Ovde niko ne zna šta da radi. A Grant ne zna ništa o kompjuterima."
     "U redu", reče Tim. "Pokušaću." Isključio je radio i zurio u ekran, proučavajući ga.
     "Timi", reče Leksi. "Ti ne znaš šta se radi."
     "Znam."
     "Ako znaš, onda uradi", reče Leksi.
     "Samo trenutak." Da bi počeo, približio je stolicu tastaturi i pritisnuo kurzorsku dugmad. To su tasteri koji pomeraju kurzor po ekranu. Međutim, ništa se nije dogodilo. Onda je pritisnuo ostalu dugmad. Ekran je ostao isti.
     "Pa?"
     "Nešto nije u redu", reče Tim; mrštio se.
     "Ti nemaš pojma, Timi", reče ona.
     On je ponovo proučavao kompjuter, pažljivo ga gledajući. Na tastaturi su se nalazili redovi funkcijskih tastera na vrhu, baš kao na običnoj tastaturi PC-a, a monitor je bio veliki i u boji. međutim kućište monitora je bilo neobično. Tim je pogledao ivice ekrana i video mnoštvo bledih tačkica crvenog svetla.
     Crveno svetlo, posvuda oko granica ekrana... Šta to može da bude? Pomerio je prste prema svetlu i video blag crveni odsjaj na koži.
     Dodirnuo je ekran i čuo pištanje.

     Trenutak kasnije, polje s porukom nestalo je i ponovo je blesnuo prvobitni ekran.
     "Šta se dogodilo?" upita Leksi. "Šta si uradio? Dodirnuo si nešto?"
     Naravno! pomisli on. Dodirnuo je ekran. Bio je to ekran na dodir! Crveno svetlo oko ivica mora da su infracrveni senzori. Tim nikada nije video takav ekran, ali je čitao o njima u časopisima. Dodirnuo je RESET/REVERT.
     Ekran se u trenu izmenio. Dobio je novu poruku:

     KOMPJUTER JE SAD RESETOVAN
     IZABERITE SA GLAVNOG EKRANA

     Preko radija, čuli su režanje raptora. "'Oću da vidim", reče Leksi. "Trebalo bi da probaš VIEW."
     "Ne, Leksi."
     "E, pa, ja hoću VIEW", reče ona. I pre nego što je mogao da je uhvati, pritisnula je VIEW. Ekran se promenio.

     "Uh-uh", reče ona.
     "Leksi, hoćeš li da prekineš?"
     "Vidi!" reče ona. "Upalilo je! Ha!"
     Širom sobe, monitori su prikazivali poglede na različite delove parka; brzo su se menjali. Većina slika bila je magličasto siva, zbog spoljašne magle, ali jedna je prikazivala okolinu kolibe, sa raptorom na krovu, a onda se promenilo na sliku jarkog sunca, na kojoj je bio pramac broda, jarko sunce...
     "Šta je to?" upita Tim, naginjući se napred.
     "Šta?"
     "Ta slika!"
     Mećutim slika se već promenila i sada su videli unutrašnjost kolibe, jednu sobu za drugom, a onda su ugledali Malkolma kako leži na krevetu...
     "Zaustavi ga", reče Leksi. "Vidim ih!"
     Tim je na nekoliko mesta dodirnuo ekran i dobio podmenije. A onda još podmenija.
     "Čekaj", reče Leksi. "Brkaš..."
     "Hoćeš li da zavežeš! Ti ne znaš ništa o kompjuterima!"
     Sada je na ekranu imao listu monitora. Jedan od njih bio je označen: SAFARI KOLIBA: LV2-4. Drugi je bio DALJINSKI: PALUBA (VND). Pritisnuo je ekran nekoliko puta. Video slike pojavile su se na monitorima širom sobe. Jedan je prikazivao pramac broda za snabdevanje i okean ispred njega. U daljini, Tim je ugledao kopno - zgrade duž obale i luku. Prepoznao je luku, jer je juče nadleteo helikopterom preko nje. Bio je to Puntarenas. Brod je svakog minuta trebalo da pristane.
     Međutim, pažnju mu je privukao sledeći ekran, koji je pokazivao krov safari kolibe u sivoj izmaglici. Raptori su uglavnom bili skriveni iza piramida, ali glave su im igrale gore-dole i ulazile u vidno polje.
     A onda, na trećem monitoru, mogao je da vidi unutrašnjost sobe. Malkolm je ležao na krevetu, a Eli je stajala pored njega. Oboje su gledali naviše. Dok su gledali, Maldun je ušao u sobu i pridružio im se; gledali su naviše sa zabrinutim izrazom na licu.
     "Vide nas", reče Leksi.
     "Ne bih rekao."
     Radio je zakrčao. Na ekranu, Maldun je podigao radio do usana. "Halo, Time?"
     "Tu sam", reče Tim.
     "Ah, nemamo baš puno vremena", zlovoljno reče Maldun. "Bolje uključi tu strujnu mrežu." A onda je Tim začuo režanje raptora i video da se jedna dugačka glava zagnjurila kroz staklo, nakratko ulazeći u sliku s vrha i škljocajući čeljustima.
     "Požuri, Time!" reče Leksi. "Uključi struju!"









MREŽA
     Dok je pokušavao da se vrati na glavni ekran, Tim se iznenada našao izgubljen u isprepletanom nizu kontrolnih ekrana. Većina sistama ima jedno jedino dugme, ili jednu jedinu komandu da se vratiš na prethodni ekran, ili u glavni meni. Međutim, ovaj sistem nije imao - ili barem on to nije znao. Takođe je bio siguran da je help ugrađen u sistem, ali ni njega nije mogao da nađe, a Leksi je skakala gore-dole i vikala mu uvo, što ga je činilo nervoznim.
     Konačno, vratio se na glavni ekran. Nije bio siguran šta je uradio, ali vratio se. Zastao je, tražeći komnsu.
     "Učini nešto, Timi!"
     "Hoćeš li da zavežeš? Pokušavam da nađem help." Pritisnuo je TEMPLATE/MAIN. Ekran je ispunio složen dijagram, sa međusobno povezanim poljima i strelicama.
     Nije dobro, nije dobro.
     Protisnuo je COMMON INTERFACE. Ekran se promenio:

     "Šta je to?" upita Leksi. "Zašto ne uključiš struju?"
     Nije obraćao pažnju na nju. Možda se help ovog sistema zove 'info'? Pritisnuo je INFO.

     "Tim-iii", zavapila je Leksi, ali on je već pritisnuo FIND. Dobio je još jedan beskoristan prozor. Pritisnuo je GO BACK.

     Preko radija, čuo je Malduna: "Kako ide, Tim?" Nije se trudio da odgovori. Mahnito je pritiskivao dugme za dugmetom.
     Iznenada, bez upozorenja, vratio se na glavni ekran.

     Proučavao je ekran. Izgledalo je kao da i ELECTRICAL MAIN i SETGRIDS DNL imaju nekakve veze s mrežom. Primetio je da bi, takođe, SAFETY/HEALTH i CRITICAL LOCKS mogli biti važni. čuo je režanje raptora. Morao je da izabere. Pritisnuo je SETGRIDS DNL i zavapio kad je video:

     Nije znao šta da radi. Pritisnuo je STANDARD PARAMETERS.

     STANDARDNI PARAMETRI
     Mreže parka B4-C6 Spoljne mreže C2-D2
     Zoološke mreže BB-07 Mreže zabrana R4-R4
     Mreže kolibe F4-D4 Mreže održ E5-L6
     Glavne mreže C4-G7 Senzorske mreže D5-G4
     Pomoćne mreže AH-B5 Mreže jezgra A1-C1
     Integitet kola nije testiran
     Bezbednosne mreže ostaju automatske

     Tim je vrteo glavom, izbezumljen. Trebalo mu je trenutak da shvati da je upravo dobio vrednu informaciju. Sad je znao mrežne koordinate kolibe! Pritisnuo je mrežu G4.

     MREŽA NAPAJANJA F4 (SAFARI KOLIBA)
     KOMANDA SE NE MOŽE IZVRŠITI. GREŠKA-505

     (Napajanje nekompatibilno sa komandom greška
     Pog. priručnik stranice 4.09-4.11)

     "Ne radi", reče Leksi.
     "Znam!" Pritisnuo je još jedno dugme. Ekran je ponovo blesnuo.

     MREŽA NAPAJANJA F4 (SAFARI KOLIBA)
     KOMANDA SE NE MOŽE IZVRŠITI. GREŠKA-505

     (Napajanje nekompatibilno sa komandom greška
     Pog. priručnik stranice 4.09-4.11)

     Tim je pokušao da ostane miran, da razmisli. Iz nekog razloga, neprestano je dobijao poruke o grešci kad god bi pokušao da uključi mrežu. Pisalo je da je napajanje nekompatibilno sa komandom koju je davao. Ali šta je to značilo. Zašto je napajanje bilo nekompatibilno?
     "Timi...", reče Leksi; vukla ga je za ruku.
     "Ne sad, Leksi."
     "Da, sad", reče ona i odvuče ga od ekrana i konzole. A onda je čuo režanje raptora.
     Dolazilo je iz hodnika. Na prozoru iznad Malkolmovog kreveta, raptori su već gotovo pregrizli drugu metalnu šipku. Sada su mogli da potpuno proture glave kroz razbijeno staklo i bacaju se i reže na ljude ispod njih. Trenutak kasnije, povukli bi se i nastavili da glođu metal.
     Malkolm reče: "Ne treba im još mnogo. Tri, četiri minuta." Pritisnuo je dugme radija. "Time, jesi li tu? Time?"
     Nije bilo odgovora.
     Tim je iskliznuo kroz vrata i ugledao velociraptora dole ne kraju hodnika, kako stoji pored balkona. Zapanjeno ga je gledao. Kako li je izišao iz zamrzivača?
     A onda, dok je gledao, još jedan raptor iznenada se pojavio na balkonu i on je shvatio. Raptor uopšte nije pobegao iz zamrzivača. Došao je spolja. Skočio je sa zemlje. Drugi raptor tiho je doskočio i savršeno održao ravnotežu na ogradi. Tim nije mogao da veruje. Velika životinja je skočila deset stopa verikalno naviše. Više od deset stopa. Mora da su joj noge neverovatno jake.
     Leksi prošapta: "Mislim da si rekao da ne mogu..."
     "Šššš." Tim je pokušavao da razmišlja, ali je gledao s nekom vrstog uplašneog divljenja kako treći raptor doskače na balkon. Životinje su se jedan trenutak besciljno vrzmale po hodniku, a onda su krenule napred, jedna za drugom. Prilazeći njemu i Leksi.
     Tiho, Tim se leđima naslonio na vrata iza sebe, ne bi li se vratio u kontrolnu sobu. Ali vrata su se zaglavila. Gurnuo je jače.
     "Zaključana su", prošapta Leksi. Pokazala je na prorez za sigurnosnu karticu pored vrata. Svetlela je crvena tačka. Nekako su se aktivirala sigurnosna vrata. "Ti, idiote. Zaključao si nas."
     Tim je pogledao niz hodnik. Video je još nekoliko vrata, ali pored svakih je gorelo crveno svetlo. To je značilo da su sva vrata zaključana. Nikuda nisu mogli da pođu.
     Onda je na drugom kraju hodnika ugledao palo telo. Bio je to mrtav stražar. Bela sigurnosna kartica bila mu je zakačena za pojas.
     "Hajde", prošapta on. Potrčali su ka čuvaru. Tim je uzeo karticu i okrenuo se. Ali, naravno, raptori su ih ugledali. Zarežali su i zaprečili put ka kontrolnoj sobi. Počeli su da se lepezasto šire u hodniku da okruže Tima i Leksi. Glave su im se ritmično spuštale.
     Spremali su se za napad.
     Tim je učinio jedino što je mogao. Upotrebio je karticu da otvori najbliža vrata sa hodnika i gurnuo Leksi unutra. Dok su se vrata polako zatvarala iza njih, raptori su zašištali i napali.









KOLIBA
     Jan Malkolm je izvlačio svaki sledeći dah kao da mu je poslednji. Mutnim očima posmatrao je raptore. Harding mu je izmerio krvni pritisak, namrštio se, povovo ga izmerio. Eli Satler bila je umotana u ćebe i drhtala od hladnoće. Maldun je sedeo na podu, naslonjen na zid. Hamond je zurio gore i ćutao. Svi su slušali radio.
     "Šta li je s Timom? reče Hamond. "Još ni reči?"
     "Ne znam."
     "Malkolm reče: "Ružni su, zar ne? Baš ružni."
     Hamond odmahnu glavom. "Ko je mogao da zamisli da će se ovako okrenuti?"
     Eli reče: "Očigledno, Malkolm jeste."
     "Ja to nisam zamislio", reče Malkolm. "Ja sam to sračunao."
     Hamond uzdahnu. "Nemojte više o tome, molim vas. Govori već satima: 'Rekao sam vam'. Ali niko nije hteo da se ovo dogodi."
     "Nije u pitanju da li je neko hteo ili ne", reče Malkolm; oči su mu bile sklopljene. Govorio je sporo, kroz lekove. "Pitanje je šta mislite da možete da postignete. Kada lovac ode u kišnu šumu da potraži hranu za porodicu, da li on očekuje da će moći da kontroliše prirodu. Ne. On zamišlja da je priroda onostran njega. Onostran njegovog razumevanja. Onostran njegove kontrole. Možda se moli prirodi, plodnosti šume koja ga hrani. Moli se zato što zna da je ne kontroliše. On joj je prepušten na mislost i nemislost.
     Ali vi ste odlučili da ne budete na mislost i nemislost prirode. Vi ste odlučili da ćete kontrolisati prirodu, i od tog trenutka upali ste u velike nevelje, jer to ne možete. A napravili ste sisteme koji su vas nagone da to uradite. A to ne možete... niste nikada mogli... i nikada nećete ni moći. Ne brkajte stvari. Možete napraviti brod, a ne možete napraviti okean. Možete napraviti avion, ali ne možete napraviti vazduh. Vaše moći su mnogo manje nego što bi vam vaši snovi o razboritosti to dopustili da poverujete."
     "Opet ga ne pratim", reče Hamond i uzdahnu. "Kuda li je Tim otišao? Izgledao je kao tako odgovoran dečak."
     "Siguran sam da pokušava da uspostavi kontrolu nad situacijom", reče Malkolm. "Kao i svi ostali."
     "I Grant, takođe. Šta se dogudilo s Gantom?"
     Grant je stigao do stražnjih vrata centra za posetioce, istih vrata kroz koja je otišao pre dvadesetak minuta. Potegao je za kvaku: bila su zaključana. Onda je ugledao malo crveno svetlo. Sigurnosna vrata bila su ponovo aktivirana! Majku mu! Potrčao je okolo do pročelja zgrade, prošao kroz razbijena prednja vrata u glavno predvorje i zaustavio se pored čuvarevog stola gde je već bio. Mogao je da šuje suvo šuštanje radija. Pošao je u kuhinju, tražeći decu, ali vrata kuhinje bila su otvorena, a dece nije bilo.
     Pošao je gore, ali je stigao do staklenog panela označenog ZATVORENO PODRUČJE, a vrata su bila zaključana. Bila mu je potrebna sigurnosna kartica da produži dalje.
     Grant nije mogao da uđe.
     Negde iz unutrašnjosti hodnika, čuoje režanje raptora
     Kožasta koža gmizavaca dodirnula je Timovo lice, kandže su mu pocepale košulju, i Tim pade na leđa. Uplašeno je vrištao.
     "Timi", dreknu Leksi.
     Tim se ponovo usprvio. Beba velociraptora spustila mu se na rame, čavrljajući i cičeći u isto vreme. Tim i Leksi nalazili su se u belom uzgajalištu. Po podu su bile razbacane igračke: žuta lopta koja se kotrlja, lutka, plastična zvečka.
     "To je beba raptor", reče Leksi, pokazujući na životinju koja se držala za Timovo rame.
     Mali raptor zagnjurio je glavu u Timov vrat. Jadničak verovatno umire od gladi, pomisli Tim.
     Leksi je prišla i beba joj je skočila na rame. Trljala se o njen vrat. "Zašto to radi?" upita ona. "Da li se plaši?"
     "Ne znam", reče Tim.
     Vratila je raptora Timu. Beba je čavrljala i cičala, i uzbuđeno skakala gore-dole na njegovom ramenu. Neprestano je gledala unaokolo, brzo pomerajući glavu. Maličšan je, nema sumnje, bio uzbuđen i..."
     "Time", prošapta Leksi.
     Vrata ka hodniku nisu se zatvorila za njima kad su ušli u uzgajalište. Sada su kroz njih prolazili veliki raptori. Prvo jedan, a onda i drugi.
     Očito uzbuđena, beba je čavrljala i skakutala po Timovom ramenu. Tim je znao da mora da pobegne. Možda će ih beba zbuniti. Najzad, bila je to beba raptor. Otrgnuo je životinjicu sa ramena i bacio je preko sobe. Beba je brzo otapkala do nogu odraslih. Prvi raptor spustio je gubicu i nežno onjušio bebu.
     Tim je uzeo Leksi za ruku i povukao dublje u uzgajalište. Morao je da nađe vrata, da nađe izlaz...
     Začuo se visok prodoran krik. Tim se osvrnuo i video bebu u čeljustima odrasle životinje. Drugi velociraptor je prišao i otkinuo udove mladunčeta u pokušaju da ga izvuče iz usta prvog. Dva raptora borila su se oko bebe dok je ova skvičala. Krv je u velikim kapljicama škropila pod
     "Pojeli su ga", reče Leksi. Raptori su se borili oko ostaktaka bebe, propinjući se i tukući glavama. Tim je pronašao vrata - nisu bila zaključana - prošao kroz njih i povukao Leksi za sobom.
     Našli su se u drugoj prostoriji, a tamnozeleni sjaj otkrio mu je da to napuštena laboratorija za ekstrakciju DNK; nikoga nije bilo kod nizova stereo mikroskopa, ekrani visoke rezolucije pokazivali su zamrznute, divovske crno-bele prikaze insekata. Muve i buve koje su ujedale dinosauruse pre miliona godina, sisale im krv koju su sada u parku koristili da ponovo stvore dinosauruse. Trčali su kroz laboratoriju, a Tim je čuo frktanje i režanje raptora koji su ih gonili, približavali se, a onda je prošao kroz vrata na stražnjem zidu laboratorije koja mora da su imala alarm, jer je u uskom hodniku odjeknula zavijajuća sirena, a svetla na tavanici palila su se i gasila. Dok je trčao niz hodnik, Tim je uranjao u tamu... zatim svetlo ponovo... zatim tama. Iznad zvuka alarma čuo je režanje raptora koji su ih gonili. Leksi je cvilela i kukala. Tim je ispred sebe ugledao još jedna vrata, sa plavim znakom biohazarda, naleteo na njih i prošao iza, kada se iznenada sudario s nečim velikim i Leksi kriknu od straha.
     "Polako, deco", reče glas.
     Tim zatrepta od neverice. Iznad njega stajao je doktor Grant. A pored njega bio je gospodin Đenaro.
     Napolju, u hodniku, Grantu je trebalo gotovo dva minuta da shvati da čuvar u predvorju verovatno ima sigurnosnu karticu. Vratio se i uzeo je, pa je ušao u gornji hodnik i brzo pošao niz njega. Pratio je zvuk raptora i našao ih u uzgajalištu. Bio je siguran da su deca otišla u susednu prostoriju i smesta otrčao do laboratorije za ekstrakciju.
     I tu se sreo s decom.
     Sada su im se raptori približavali. Životinje kao da su za trenutak oklevale, jer su se iznenadile što vide još ljudi.
     Grant je gurnuo decu Đenaru u ruke i rekao: "Vodi ih negde na sigurno."
     "Ali..."
     "Onuda", reče Grant i pokaza preko ramena na dalja vrata. "Vodi ih u kontrolnu sobu, ako možeš. Trebalo bi da tamo budete na sigurnom."
     "Šta ćeš ti?" upita Đenaro.
     Raptori su stajali pored vrata. Grant je primetio da su sačekali da se svi pristignu, a onda su krenuli napred, kao grupa. Love u čoporu. Zadrhtao je.
     "Imam plan, reče Grant. "Polazite."
     đenaro je poveo decu. Raptori su polako nastavili da prilaze Grantu, prošli pored superkompjutera, pored ekrana koji su još trepatali beskrajne sekvence kompjuterski razotkrivenog koda. Raptori su prilazili, ne oklevajući, njušili pod, neprestano saginjali glave.
     Grant je čuo da su vrata škljucnula iza njega i bacio pogled preko ramena. Svi su stajali s druge strane staklenih vrata i posmatrali ga. Đenarood mahnu glavom. Grant je znao šta to znači. S one strane nije bilo vrata u kontrolnu sobu. Đenaro i deca bili su zarobljeni tamo.
     Sad je sve zavisilo od njega.
     Grant se polako pomerio i pošao u stranu kroz laboratoriju da odvuče raptore od Đenara i dece. Video je još jedna vrata, bliža prednjim, obeležena KA LABORATORIJI. Šta god to značilo. Imao je ideju i nadao se da je u pravu. Vrata su bila označena plavim znakom biohazarda. Raptori su se približavali. Grant se okrenuo, zalupio vrata i krenuo iza njih, u duboku, toplu tišinu.
     Okrenuo se.
     Da.
     Bio je tamo gde je i želeo da bude, u odgajalištu: ispod infracrvenih zraka dugi stolovi, sa nizovima jaja i niskom izmaglicom. Uređaji za ljuljanje stolova škljocali su i zujali, neprestano se pokećući. Magla je curila preko ivica stolova i padala na pod, gde je nestajala, isparavajući.
     Grant je otrčao pravo do stražnje strane odgajališta, u laboratoriju sa staklenim zidovima i ultraljubičastom svetlosti. Odeća mu je bleštala plavo. Video je unaokolo reagense, laboratorijske posude pune pipeta, stakleno posuđe... svu tu osetljivu laboratorijsku opremu.
     Raptori su ušli u prostoriju, prvo oprezno, onjušili vlažan vazduh, i pogledali dugačke stolove sa jajima koji su se ljuljali. Životinja predvodnik obrisala je krvave čeljusti poleđinom ruke. Polako, raptori su prošli između dugačkih stolova. Životinje su se usklađeno kretale kroz sobu; povremeno su zastajkivale da zagnjure glave ispod stolova.
     Tražile su ga.
     Grant je čučnuo i krenuo ka stražnjoj strani laboratorije; podigao je pogled i video metalni poklopac obeležen lobanjom i ukrštenim kostima. Na oznaci je pisalo OPREZ BIOGENI OTROVI ZAHTEVA SE A4 PREDOSTROŽNOST. Grant se prisetio da je Redžis rekao da su to jako moćni otrovi. Samo par molekula trenutno bi ubilo...
     Poklopac je glatko ležao na površini laboratorijskog stola. Grant nije mogao da zavuče ruku ispod njega. Pokušao je da ga otvori, ali nije bilo vratašca, ni ručke, ničega što bi video... Grant se polako podigao i bacio pogled na glavnu prostoriju. Raptori su se još muvali među stolovima.
     Okrenuo se prema poklopcu. Video je čudan metalni predmet izdubljen u površini stola. Izgledao je kao električna utičnica za napolje sa okruglim poklopcem. Podigao je poklopac, video dugme i pritisnuo ga.
     Uz blago šuštanje, poklopac je skliznuo naviše, ka tavanici.
     Iza njega, ugledao je staklene police i redove boca obeleženih lobanjom i ukrštenim kostima. Zurio je u etikete: CCK-55... TETRA-ALFA SEKTERIN... TIMOLEVIN X-1612... Tečnosti su bleštale bledozelenim sjajem pod ultraljubičastim svetlom. U blizini je ugledao stakleno posuđe sa špricevima u njemu. Špricevi su bili mali, a u svakome je bila majušna količina sjajnozelene tečnosti. Sagnut u plavoj tami, Grant je posegao za posudom sa špricevima. Na iglama od špriceva bile su plastične kapice. Zubima je skinuo jednu kapicu. Pogledao je usku iglu.
     Krenuo je napred, prema raptorima.
     Posvetioje ceo život proučavanju dinosaurusa. Sada će videti koliko zaista zna. Velociraptori su bili mali dinosaurusi mesožderi, kao i oviraptori i dromeosaurusi, životinje za koje se dugo smatralo da su krali jaja. Kao što određene savremene ptice jedu jaja drugih ptica, Grant je oduvek pretpostavljao da bi, kad bi mogli, velociraptori jeli jaja drugih dinosaurusa.
     Dopuzao je do najbližeg stola sa jajima u odgajalištu. Polako je pružio ruku gore u maglu i uzeo jedano veliko jaje sa stola. Jaje je bilo veliko gotovo kao fudbalska lopta, krem boje, sa bledim ružičastim pegicama. Pažljivo je držao jaje dok je ubadao iglu kroz ljusku i ubrizgavao sadržaj šprica. Jaje je sijalo bledoplavim sjajem.
     Grant se ponovo sagnuo. Sagnut ispod stola, video je noge raptora i maglu koja je curila sa površina stolova. Zakotrljao je jaje duž poda, prema raptorima. Raptori podigoše pogled, jer su čuli slabo brujanje dok se jaje kotrljalo, i stadoše da trzaju glavama unaokolo. Onda su nastavili svoju sporu poteru.
     Jaje se zaustavilo nekoliko jardi ispred najbližeg raptora.
     Prokletstvo!
     Grant je ponovio isto: polako je uzeo jaje, spustio ga, ubrizgao otrov i otkotrljao ga prema raptorima. Ovoga puta, jaje se zaustavilo pored noge jednog velociraptora. Blago se ljuljalo, lupkajući o veliku kandžu na nozi.
     Raptor je iznenađeno spustio pogled na ovaj novi dar. Sagnuo se i onjušio blistavo jaje. Za trenutak je njuškom zakotrljao jaje po podu.
     I zanemario ga.
     Velociraptor se opet uspravio i polako krenuo dalje; nastavio je potragu.
     Nije upalilo.
     Grant je uzeo treće jaje i ubrizgao u njega novi špric. Držao je blistavo jaje u rucii ponovo ga zakotrljao. Ali ovo je zakotrljao jako, kao kuglu za kuglanje. Jaje je glasno tandrkalo po podu.
     Jedna od životinja čula je zvuk - zagnjurila glavu - videla ga kako prilazi - i instiktivno pojurila za objektom koji se kretao, klizeći glatko među stolovima da presretne jaje koje se kotrljalo. Velike čeljusti škljocnule su nadole, zagrizle ga i slomile ljusku.
     Raptor je ustao, bledo belance kapalo mu je s čeljusti, bučno je oblizao usne i frknuo. Ponovo je zagrizao i laptao jaje s poda. Ali činilo se da mu ništa ne fali. Ponovo se sagnuo da jede iz slomljenog jajeta. Grant je pogledao dole da vidi šta će se dogoditi...
     S druge strane sobe, raptor ga je ugledao. Gledao je pravo u njega.
     Velociraptor je preteće zarežao. Krenuo je prema Grantu; prelazio je sobu u dugačkim, neverovatno krutim koracima. Grant je bio šokiran kad je video šta se dešava i sledio se od straha; međutim, životinja je iznenada ispustila dahtav, grgoljiv zvuk i veliko telo strovalilo se na pod. Težak rep udarao je o pod u grčevima. Raptor je nastavio da ispušta zvuke davljenja, naglašene povremenim glasnim kricima. Pena mu se klobučila na ustima. Glava mu je treskala napred-nazad. Rep je pljeskao i tukao.
     Jedan, pomisli Grant.
     Ali nije umirao jako brzo. Činilo se da će mu trebati večnost da umre. Grant je pošao da uzme još jedno jaje - i ugledao da su ostali raptori u prostoriji sleđeni usred pokreta. Slušali su zvuke životinje koja je umirala. Onda se prva životinja pokrenula da pogleda palog raptora.
     Raptor koji je umirao sada se trzao; celo telo treslo se na podu. Ispuštao je sažaljive jecaje. Toliko pene klobučilo je sa usana da je Grant sada jedva mogao da mu vidi glavu. Udario je o pod i ponovo zaječao.
     Drugi raptor nagnuo se nad palu životinju i proučavao je. Činilo se da ga zbunjuje ove samrtne muke. Oprezno, pogedao je penastu glavu, a onda se spustio niz brat koji se trzao, rebra koja su se teško podizala, noge...
     I zagrizao stražnju nogu.
     Životinja koja je umirala zarežala je, iznenada podigla glavu i okrenula se; zarila je zube u vrat napadača.
     Dva, pomisli Grant.
     Međutim, životinja koja je stajala otrgla se. Krv joj je tekla s vrata. Napala je stražnjim kandžama i jednim jedinim kratkim, brzim pokretom rasporila stomak pale životinje. Namotaji creva ispali su, nalik na bebele zmije. Krici umirućeg raptora ispunjavali su prostoriju. napadač se okrenuo, kao da je borba odjednom bila suviše teška.
     Prešao je sobu, sagnuo se i pojavio sa bleštavim jajetom! Grant je gledao kako raptor zariva zube u njega, bleštava materija curi mu niz vrat.
     Sad je dva.
     Drugi raptor bio je pogođen gotovo trenutno; zakašljao se i pao naglavačke. Dok je padao, preturio je sto. Desetine jaja počele su da se kotrljaju posvuda po podu. Grant ih je s očajem posmatrao.
     Još je ostao i treći raptor.
     Grant je imao još jedan špric. Pošto se toliko jaja kotrlja po podu, moraće da učini nešto drugo. Pokušao je da odluči šta da radi, kad je poslednja životnja besno zarežala. Grant podiže pogled - raptor ga je spazio.
     Poslednji raptor dugo se nije pomerao, samo je netremice gledao. A onda, polako, tiho, pošao je napred. Goneći ga. Dižući i spuštajući glavu, zavirujući prvo pod stolove, zatim iznad njih. Kretao se promišljenom oprezno, bez imalo krutosti koje je ispoljavao u čoporu. Sad usamljena, životinja je bila pažljiva. Nije skidala oči s Granta. Grant je brzo pogledao unaokolo. Nigde nije bilo mesta da se sakrije. Ništa nije mogao da učini...
     Grantov pogled bio je usredsređen na rapotra, koji se pomerao polakom bočno. I Grant se pokrenuo. Pokušavao je da što više stolova bude između njega i životinje koja je napredovala. Polako... polako... išao je na levu stranu...
     Raptor je napredovao u tamnocrven polumraku odgajališta. Spor, šuštav dah dolazio mu je iz raširenih nozdrva.
     Grant je osećao kako mu se jaja lome pod nogama, žumanca lepe na đonove cipela. Čučnuo je i osetio izbočinu radija u džepu.
     Radio.
     Izvadio ga je iz džepa i uključio.
     "Halo. Ovde Grant."
     "Alane?" Elin glas. "Alane?"
     "Slušaj", blago je rekao. "Samo pričaj."
     "Alane, jesi li to ti?"
     Pričaj, rekao je ponovo i gurnuo radio preko poda, dalje od sebe, ka raptoru koji je napredovao.
     Čučnuo je iza noge od stola i čekao.
     "Alane, molim te, kaži nešto."
     Onda krčanje i tišina. Radio je ostao tih. Raptor je napredovao. Blag, šuštav dah.
     Radio je još bio tih.
     Šta joj je! Zar nije razumela? U tami, raptor se približavao.
     "...Alane?"
     Slabašan glas iz radija zaustavio je životinju. Onjušila je vazduh, kao da oseća još nekoga u prostoriji.
     "Alane, ja sam. Ne znam da li me čuješ."
     Raptor se sada okrenuo od Alana i krenuo prema radiju.
     "Alane... molim te..."
     Zašto nije gurnuo radio dalje? Radio je išao ka njemu, ali bio je blizu. Velika noga spustila se jako blizu njega. Grant je video šljunkastu kožu, blagozelen sjaj. Pruge osušene krvi na zakrivljenoj kandži. Osećao je jak zadah gmizavaca.
     "Alane, sluŠaj me... Alane?"
     Raptor se nagnuo i oprezno gurnuo radio na podu. Telo je okrenuo od Granta. Veliki rep bio je tačno iznad Grantove glave. Grant je posegao naviše, zario špric duboko u meso repa i ubrizgao otrov.
     Životinja je zarežala i skočila. Zastrašujućom brzinom okrenula se nazad prema Grantu, razjapljenih čeljusti. Škljocnula je čeljustima, zagrizla nogu stola i trznula glavom. Sto je odleteo u stranu i Grant pade unazad, sada potpuno izložen. Raptor se nadvio nad njega, podigao se, glavom udario o infracrvena svetla i mahnito ih zaljuljao.
     "Alane?"
     Raptor se nagnuo unazad i podigao stopalo s kandžama spreman za udarac. Grant se otkotrljao i stopalo tresnu dole, za malo ga promašivši. Osetio je oštar, žežući bol duž lopatica; topla krv iznenada poteče preko košulje. Kotrljao se po podu, lomio jaja, prljao ruke, lice. Rator je ponovo lupio nogom i razbio radio; iskre se razleteše na sve strane. Besno je zarežao i lupio treći put, a Grant je stigao do zida, i dalje više nije imao kuda, i životinja poslednji put podiže stopalo.
     I preturi se unatraške.
     Životinja je hripala. Pena joj je izlazila iz usta.
     Đenaro i deca uđoše u sobu. Grant im je dao znak da ne prilaze. Devojčica je gledala životinju koja je umirala i tiho rekla: "Au."
     Đenaro je pomogao Grantu da ustane. Svi su se okrenuli potrčali u kontrolnu sobu.









KONTROLA
     Tim je bio zapanjen kad je video da se ekrani u kontrolnoj sobi pale i gase. Leksi reče: "Šta se dogodilo?"

     Tim je video da doktor Grant netremice gleda u ekrane i pažljivo pomera ruku ka kompjuteru. "Ja ne znam ništa o kompjuterima", reče Grant i odmahnu glavom.
     Ali Tim je već skliznuo na sedište. Brzo je dodirivao ekran. Na video ekranima, mogao je da vidi kako se broz približava Puntarenasu. Sada je bio samo oko dvesta jardi od doka. Na drugom monitoru video je kolibu i raptore koji su visili s tavanice. Preko radija, čuo je njihovo režanje.
     "Učini nešto, Timi", reče Leksi.
     Pritisnuo je SETGRIDS DNL, iako je bleskalo.
     Ekran je odgovorio:

     UPOZORENJE: PREKINUTO IZVRŠAVANJE KOMANDE (SLABO POM NAPAJANJE)
     "Šta to znači?" upita Tim.
     Đenaro pucnu prstima. "To se već desilo. To znači da je pomoćno napajanje slabo. Moraš da uključuiš glavno napajanje."
     "Moram?"
     Pritisnuo je ELECTRICAL MAIN.

     Tim je zavapio.
     "Šta sad radiš?" upita Grant. Ceo ekran je počeo da bleska.
     Tim je pritisnuo MAIN.
     Ništa se nije dogodilo. Ekran je nastavio da bleska.
     Tim je pritisnuo MAIN GRID P. U želudcu je osetio bol od straha.

     GLAVNA MREŽA NAPAJANJA NIJE AKTIVNA/SAMO POMOĆNO NAPAJANJE

     Ekran je i dalje bleskao. Pritisnuo je MAIN SET 1.

     AKTIVIRANO GLAVNO NAPAJANJE

     Sva svetla u sobi se upališe. Svi ekrani monitora prestadoše da bleskaju. "Hej! U redu je!"
     Tim je pritisnuo RESET GRIDS. Za trenutak ništa se nije događalo. Bacio je pogled na video monitore, a zatim nazad na glavni ekran. Grant reče nešto što Tim nije čuo, čuo je samo napetost u njegovom glasu. Posmatrao je Tima, zabrinut.

     Tim je osećao kako mu srce lupa u grudima. Leksi je vikala na njega. Više nije želeo da gleda video monitore. Čuo je kako se u kolibi šipke savijaju, raptori reže. Čuo je kako Malkolm kaže: "Blagi Bože..."
     Pritisnuo je LODGE.

     OZNAČI BROJ MREŽE ZA AKTIVIRANJE

     U beskonačno zamrznutom trenu nije mogao da se seti broja, ali onda se prisetio F4 i pritisnuo to.

     AKTIVIRA SE MREŽA KOLIBE

     Na video monitoru video je eksploziju iskri koje su prštale sa tavanice hotelske sobe. Monitor je blesnuo belom bojom. Leksi viknu: "Šta si uradio?" ali gotovo istog trenutka prizor se vratio i oni ugledaše raptore, uhvaćene između šipki, kako se koprcaju i vrište u vrelom slapu iskri, dok se Maldun i ostali raduju, glasova pištavih preko radija.
     "To je to", reče Grant i potapša Tima po leđima. "To je to! Uspeo si!"
     Svi su stajali i skakali gore-dole, kada Leksi upita: "A šta je s brodom?"
     "Čim?"
     "Brodom", reče ona i pokaza za ekran.
     Na monitoru, zgrade iza pramca broda bile su mnogo veće i kretale su se udesno, kako se brod okretao ulevo i pripremao za pristajanje. Video je kako se mornari kreću prema pramcu i pripremaju za vezivanje.
     Tim se uzvera na sedište i zablenu u početni ekran.
     Proučavao ga ekran. TeleCom VBB i TeleCom RSD ličili su kao da imaju neke veze sa telefonima. Pritisnuo je TELECOM RSD

     IMATE 23 POZIVA NA ČEKANJU I/ILI PORUKA
     ŽELITE LI DA IH SADA PRIMITE?

     On pritisnu NE.
     "Možda je i brod bio jedan od poziva na čekanju", reče Leksi. "Možda si tako mogao da dobiješ telefonski broj!"
     Nije obraćao pažnju na nju.

     UNESI BROJ KOJI HOĆEŠ DA POZOVEŠ ILI PRITISNI F" ZA IMENIK

     Pritisnuo je F7 i odjednom imena i brojevi ispuniše ekran, ogroman imenik. Nije bio azbučni i trebalo je neko vreme vizuelnog pretraživanja pre nego što je našao ono što je tražio:

     VLS EN B. (FREDI) 708-3902

     Sad mu je preostalo samo da otkrije kako da nazove broj. Pritisnuo je niz dugmića na dnu ekrana:

     NAZOVI SAD ILI NAZOVI KASNIJE?

     Pritisnuo je NAZOVI SAD.

     ŽAO NAM JE, POZVANI BROJ NIJE MOGUĆE DOBITI (GREŠKA-598)
     MOLIMO VAS POKUŠAJTE KASNIJE

     Ponovo je pokušao.
     Čuo je signal da je veza slobodna, zatim zvuk brojeva koji se automatski pozivaju, brzo, jedan za drugim.
     "Je li to to?" upita Grant.
     "Dosta dobro, Time". "Ali gotovo su tamo." Na ekranu, mogli su da vide pramac broda koji se približava doku u Pountarenasu. Čuli su pisak, a zatim glas reče: "Ah, halo, Džone, Fredi ovde. Čuješ li, prijem?"
     Tim podiže slušalicu na telefonu na konzoli, ali začu samo signal da je veza slobodna.
     "Ah, halo Džone, Fredi ovde, prijem."
     "Odgovori", reče Leksi.
     Sad su svi dizali slušalice, gde god su videli telefon, ali čuli su samo signale slobodne veze. Najzad, Tim ugleda telefon pričvršćen sa strane konzole, na kome je treptalo svetlo.
     "Ah, halo, kontrola. Ovde Fredi. Čuješ me, prijem?"
     Tim je dohvatio slušalicu. "Halo, ovde Tim Marfi i trabam da..."
     "Ah, kaži ponovo. Nisam čuo, Džone.
     "Nemojte da pristajete! Čujete li me?"
     Stanka. Onda zbunjen glas reče: "Zvuči kao neko prokleto derište."
     Tim reče: "Nemojte da pristajete! Vratite se na ostrvo!"
     Glasovi su se činili udaljeni i kreštavi. "Da li je on... reče li Marfi?" Drugi glas reče: "Nisam čuo... ime."
     Tim uznevereno pogleda ostale. Đenaro dohvati slušalicu. "Ja ću. Imaš li njegovo ime?"
     Čulo se oštro pucketanje statičkog šuma. "...mora da je neka šala ili...jebeni radio-amater...ešto."
     Tim je radio za tastaturom; mora da je postojao način da saznaju ko je Fredi...
     Čujete li me?" reče Đenaro u telefon. "Ako me čujete, odmah odgovorite, prijem."
     "Sine", stiže otegnuo odgovor, "ne znamo koji si, kog đavola, ali uopšte nisi smešan, a mi moramo da pristanemo i imamo posla. Sada se predstavi kako treba ili se skidaj s ovog kanala."
     Tim je posmatrao kako se na ekranu štampa FAREL, FREDERIK D. (KAPET.)
     "Poslušajte ovo kao predstavljanje, kapetane Farel", reče Đenaro. "Ako smesta ne okrenete brod i vratite se na ovo ostrvo, ogrešićete se o član 509 Jedinstvenog pomorskog akta i podleći ćete ukidanju licence, penalima u visini od pedeset hiljada dolara i možete dobiti pet godina zatvora. Čujete li?"
     Tišina.
     "Čujete li, kapetane Farel?"
     A onda, iz daljine, čuli su kako glas kaže: "Čujem", a drugi glas je rekao: "All ahead stern." Brod je počeo da se okreće od doka.
     Leksi poče da se raduje. Tim se strovalio nazad u stolicu i obrisao znoj s čela.
     Grant reče: "Šta je to Jedinstveni pomorski akt?"
     "Otkud znam?" reče Đenaro.
     Svi su sa zadovoljstvom posmatrali ekran. Brod je sasvim sigurno odlazio od obale.
     "Mislim da je teži deo završen", reče Đenaro.
     Grant odmahnu glavom. "Teži deo", reče on, "tek počinje."









SEDMA ITERACIJA
     Matematika će sve više zahtevati hrabrost da se suočite s njenim implikacijama.

     Jan Malkolm









UNIŠTITI SVET
     Premestili su Malkolma u jednu drugu sobu u kolibi, u čist krevet. Izgledalo je da se Hamond oporavio, jer je počeo da jurca unaokolo, ispravivši se. "E, pa", reče on, "barem je katastrofa otklonjena."
     "Kakva to katastrofa", reče Malkolm i uzdahnu.
     "E, pa", reče Hamond, "nisu se oslobodili i zavladali svetom."
     Malkolm se podiže na lakat. "To te je brinulo?"
     "Naravno da je to bilo moguće", reče Hamond. "Te životinje, pošto nemaju neprijatelje, mogle su da pobegnu i unište planetu."
     "Ti egomanijačni idiote", reče Malkolm, besan. "Imaš li pojma o čemu govoriš? Ti misliš da možeš da uništiš planetu? Majku mu, kakvu opojnu moć ti imaš." Malkolm utonu u krevet. "Ti ne možeš da uništiš ovu planetu. Ne možeš čak ni da se tome približiš."
     "Većina ljudi veruje, kruto reče Hamond, "da je planeta ugrožena."
     "E, pa, nije", reče Malkolm.
     "Svi se stručnjaci slažu da je u opasnosti."
     Malkolm uzdahnu. "Sad ću ti reći nešto o našoj planeti", reče on. "Naša planeta stara je četiri i po milijarde godina. Na ovoj planeti život traje gotovo isto tolliko dugo. Tri zarez osam milijardi godina. Prve bakterije. A, kasnije, prve višećelijske životinje, a onda prva složena stvorenja, u moru, na kopnu. Onda doba velikog procvata životinja - vodozemci, dinosaurusi, sisari, svi su trajali milionima i milionima godina. Velike dinastije stvorenja uzdizale su se, bujale, umirale. Sve se to odigravalo na pozadini neprestanih i nasilnih preokreta, planinski venci izbijali su i bivali erodovani, dolazilo je do sudara s kometama, vulkanskih erupcija, okeani su se podizali i spuštali, celi kontinenti pomerali... Beskrajne, neprestane i nasilne promene... Čak i danas, najveća geografska znamenitost potiče od sudaranja - spajanja - dva velika kontinenta, koji već milionima godina grade Himalajski planinski venac. Planeta je, tokom svog tog vremena, sve preživela. Sigurno će reživeti i nas."
     Hamond se namrštio. "Samo zato što je dugo trajala", reče on, "ne znači da je večna. Ako se desi nuklearna nesreća..."
     "Pretpostavimo da je tako", reče Malkolm. "Recimo da bude velika i da sve biljke i životinje izumru, a Zemlja cvrči od vreline sto hiljada godina. Život će opstati negde... ispod tla, ili, možda, u arktičkom ledu. A posle svih tih godina, kada planeta prestane da bude negostoljubiva, život će se ponovo raširiti po celoj planeti. Ponovo će započeti evolucioni procesi. Možda će trebati milijarde godina da život povrati sadašnju šarolikost vrsta. I, naravno, jako će se razlikovati od sadašnjeg. Ali Zemlja će opstati uprkos našoj ludosti. Život će opstati uprkos našoj ludosti. Jedino mi", reče Malkolm, "mislimo da neće."
     Hamond reče: "E, pa, ako ozonski omotač postane tanji..."
     "Onda će više ultraljubičastog zračenja dospevati na površinu. Pa šta?"
     "E, pa. Može da prouzrokuje rak kože."
     Malkolm odmahnu glavom. "Ultraljubičasto zračenje je dobro za život. To je moćna energija. Ona potpomaže mutacije, promene. Mnogi oblici života počeće da bujaju što bude više ultraljubičastog zračenja."
     "A mnoge druge će izumreti", reče Hamond.
     Malkolm uzdahnu. "Mislite li da se to sad prvi put događa? Zar ne znate za kiseonik?"
     "Znam da je neophodan za život."
     "Sad jeste", reče Malkolm. "Ali kiseonik je, u stvari, metabolički otrov. On je korozivan gas, kao i fluor koji se koristi za urezivanje po staklu. A kada je kiseonik prvi put stvoren kao nusproizvod određenih ćelija biljaka - recimo, pre oko tri milijarde godina - on je stvorio krizu za sve ostale oblike života na našoj planeti. Te biljne ćelije zagađivale su životnu sredinu smrtonosnim otrovom. Ispuštale su letalan gas i povećavale njegovu koncentraciju. Planeta kao što je Venera ima manje od jednog procenta kiseonika. Na Zemlji, koncentracija kiseonika se ubrzano povećavala... pet, deset, na kraju dvadeset jedan procenat! Zemlja je imala atmosferu sačinjenu od čistog otrova! Nekompatibilnu sa životom!"
     Hamond se iznervirao. "Pa, u čemu je poenta Da će i savremeni zagađivači biti inkorporirani?"
     "Ne", reče Malkolm. "Poenta je da život na Zemlji ume da se brine o sebi. Po mišljenju ljudskog bića, sto godina je dug period. Pre sto godina nismo imali kola, avione, kompjutere i vakcije... Bio je to sasvim različit svet. Ali Zemlji sto godina ne predstavlja ništa. Milion godina ne predstavlja ništa. Ova planeta živi i diše na mnogo većoj skali. Mi ne možemo ni da zamislimo njene spore i moćne ritmove, a nemamo poniznosti ni da pokušamo. Mi boravimo ovde tek treptaj oka. Ako sutra nestanemo, nećemo joj nedostajati."
     "A lako se može desiti da nestanemo", reče Hamond, namrgođen.
     "Da", reče Malkolm. "Može."
     "Pa šTa onda kažete? Da ne treba da brinemo za životnu sredinu."
     "Ne. Naravno da ne."
     "Pa šta onda?"
     Malkolm se zakašljao i zagledao u daljinu. "Da budemo jasni. Planeta nije ugrožena. Mi smo ugroženi. Mi nemamo moć da uništimo planeti... ili da je spasemo. Ali možda imamo moć da spasemo sebe."









POD KONTROLOM
     Prošla su četiri sata. Bilo je posle podne; sunce je zalazilo. Erkondišn je ponovo radio u kontrolnoj sobi, a kompjuter je pravilno funkcionisao. Koliko su mogli da odrede, od dvadeset četvoro ljudi na ostrvu, osam je bilo mrtvo, a šest nestalo. Centar za posetioce i Safari koliba bili su bezbedni, a u severnom obodu izgleda da nije bilo dinosaurusa. Pozvali su vlasti u San Hozeu i zatražili pomoć. Nacionalna garda Kostarike bila je na putu, kao i vazdušna ambulanta da prenese Malkolma u bolnicu. Ali preko telefona, kostarikanska garda bila je izrazito oprezna; bez sumnje, između San Hozea i Vašingtona obavljani su telefonski razgovori, pre nego što je pomoć najzad poslana na ostrvo. A sad se dan bližio kraju; ako helikopteri ubrzo ne stignu, moraće da čekaju do zore. U međuvremenu, nisu imali šta drudo da rade, osim da čekaju. Brod se vraćao; posada je otkrila tri mlada raptora koji su se vijali po jednom od krmenih spremišta za teret i ubila životinje. Na Isla Nublar, izgledalo je da je neposredna opasnost prošla; svi su bili ili u centru za posetioce ili u kolibi. Tim se dobro srodio s kompjuterom i izbacio novi ekran.

     Ukupno životinja 292
     vrsta očekivano nađeno ver.
     Tiranosaurusi 2 1 4.1
     Majasaurusi 22 20 ??
     Stegosaurusi 4 1 3.9
     Triceratopsi 8 6 3.1
     Prokompsognatidi 65 64 ??
     Otnielije 23 15 3.1
     Velociraptori 37 27 ??
     Apatosaurusi 17 12 3.1
     Hadrosaurusi 11 5 3.1
     Dilofosaurusi 7 4 4.3
     Pterosaurusi 6 5 4.3
     Hipsilofonditi 34 14 ??
     Euplocefalidi 16 9 4.0
     Stirakosaurusi 18 7 3.9
     Mikroceratopsi 22 13 4.1
     Ukupno 292 203

     "Šta sad to, kog vraga, radi?" upita Đenaro. "Sad kaže da ima manje životinja?"
     Grant klimnu. "Verovatno."
     Eli reče: "Jurski park konačno dolazi pod kontrolu."
     "Što znači?"
     "Ravnoteža." Grant pokaza na monitore. Na jednom od njih hipsilofodont je skočio u vazduh kad je čopor velociraptora sa zapada stupio na livadu.
     "Ograde satima nisu radile", reče Grant. "Životinje su se izmešale. Populacija dostiže ranotežu - istinsku jursku ravnotežu."
     "Mislim da to nije trebalo da se dogodi", reče Đenaro. "Životinje nije trebalo da se izmešaju."
     "E, pa, jesu."
     Na drugom monitoru, Grant je ugledao čopor raptora kako punom brzinom trči preko otvorenog polja ka hadrosaurusu od četiri tone. Hadrosaurus se okrenuo da utekne, ali jedan raptor mu je skočio na leđa i zagrizao dugačak vrat, dok su ostali trčali dalje, opkolili ga, ujedali za noge, skakali uvis da ga zaseku po stomaku moćnim kanžama. Za nekoliko minuta, šest raptora oborilo je veću životinju.
     Grant je ćutke posmatrao.
     Eli reče: "Jesi li to tako zamišljao?"
     "Ne znam šta sam zamišljao", reče on. Gledao je monitor. "Ne, ne baš tako."
     Maldun tiho reče: "Znate, izgleda da su sad svi odrasli raptori napolju."
     Grant u početku nije obraćao mnogo pažnje. Samo je posmatrao monitore, sukobe velikih životinja. Na jugu, stegosaurus je mahao bodljikavim repom, zabrinuto kružeći oko bebe tiranosaurusa koja ga je gledala, zbunjena, i povremeno se zaletala napred da bez efekta ugrize bodlje. U zapadnom kvadrantu, odrasli triceratopsi su se borili između sebe, napadali i ukrštali rogove. Jedna životinja već je ležala ranjena i umirala.
     Maldun reče: "Imamo još oko sat dobrog dnevnog svetla, doktore Grant. Ako hoćete da pokušate da nađete to leglo."
     "Tako je", reče Grant. "Hoću."
     "Razmišljao sam", reče Maldun, "da še, kad Kostarikanci dođu, verovatno ovo ostrvo smatrati vojnim problemom. Nešto što treba razoriti što je pre moguće."
     "Đavolski tačno", reče Đenaro.
     "Bombardovaće ga iz vazduha", reče Maldun. "Možda napalmom, možda i nervnim gasom. Ali iz vazduha."
     "Nadam se da hoće", reče Đenaro. "Ovo ostrvo je suviše opasno. Sve životinje na ostrvu moraju biti uništene, što pre to bolje."
     Grant reče: "To nije dovoljno." Ustao je. "Počnimo."
     "Mislim da nisi razumeo, Alane", reče Đenaro. "Ja mislim da je ovo ostrvo suviše opasno. Mora biti uništeno. Sve životinje na ovom ostrvu moraju biti uništene, a to će učiniti garda Kostarike. Mislim da to moramo da prepustimo njihovim stručnim ljudima. Razumeš li šta govorim?"
     "Savršeno", ponovo reče Grant.
     "Onda, u čemu je problem?" upita Đenaro. "To je vojna operacija. Prepustimo im to."
     Granta su leđa bolela na mestu gde ga je raptor ogrebao kandžom. "Ne", reče on. "Mi se za to moramo da pobrinemo."
     "Prepustimo to stručnjacima."
     Grant se prisetio kako je pronašao Đenara, samo pre šest sati, skrivenog i zastrašenog u kabini kamiona u zgradi službe održavanja. I odjednom izgubio živce i tresnuo advokata o betonski zid. "Slušaj, ti gade mali, odgovoran si za ovu situaciju i počni da se ponašaš kako to ona zahteva."
     "Ponašam se", reče on; zakašljao se.
     "Ne, ne ponašaš se. Sve vreme bežiš od odgovornosti, i to od samog početka."
     "Đavola..."
     "Naveo si investitore da ulažu u posao koji nisi do kraja razumeo. Imaš deo kapitala u poslu koji nisi uspeo da nadzireš. Nisi proveravao aktivnosti čoveka za koga iz iskustva znaš da je lažov i dopustio si se taj čovek zajebava unaokolo sa najopasnijom tehnologijom u istoriji čovečanstva. Rekao bi da bežiš od odgovornosti."
     Đenaro se opet zakašljao. "E, pa, sad preuzimam odgovornost."
     "Ne", reče Grant. I dalje bežiš. A to više ne može." Pustio je Đenara, koji se savio i pokušavao da dođe do daha. Grant se okrenuo Maldunu. "Šta imamo od oružja?"
     Maldun reče: "Imamo neke kontrolne mreže i elektrošok štapeve."
     "Koliko su dobri ti štapovi?"
     "Liče na eksplozivne štapove za ajkule. Imaju eksplozivni kondenzatorski vrh, koji prilikom kontakta daje strujni udar. Visoka voltaža, niska amperaža. Nije smrtonosan, ali sigurno onesposobljava."
     "To ne vrši posao", reče Grant. "Ne u leglu."
     "Kakvom leglu?" upita Đenaro, kašljući.
     "Raptorskom leglu", reče Eli.
     "Raptorskom leglu?"
     Grant je upitao: "Imate li radio ogrlice?"
     "Siguran sam da imamo", reče Maldun.
     "Donesi jednu. A ima li još nečega što bismo mogli da iskoristimo za odbranu?"
     Maldun odmahnu glavom.
     "E, pa, donesi što god imaš."
     Maldun ode. Grant se okrenu Đenaru. "Vaše ostrvo je u neredu, Đenaro. Vaš eksperiment je u neredu. Mora da se počisti. Ali to je nemoguće dok se ne sazna koliki je nered. A to znači pronaći legla na ostrvu. Naročito legla raptora. Ona su skrivena. Moramo da ih nađemo, proučimo i izbrojimo jaja. Moramo da imamo na broju svaku životinju rođenu na ovom ostrvu. Tek onda ga možemo spaliti. Ali prvo imamo jedan poslić da obavimo."
     Eli je gledala mapu na zidu koja je sada prikazivala granice prostiranja životinja. Tim je radio za tastaturom. Pokazala je na mapu. "Raptori su lokalizovani u južnom području, tamo dole gde su vulkanska polja pare. Možda vole toplotu."
     "Ima li tamo dole mesta gde mogu da se sakriju?"
     "Izgleda da ima", reče ona. "Tamo su obavljeni značajni betonski radovi na uređenju voda, ne bi li se sprečilo plavljenje ravnica na jugu. Velike podzemne površine. Voda i senovita mesta."
     Grant klimnu. "Znači, tamo su."
     Eli reče: "Mislim da ima pristup i sa plaže." Okrenula se prema konzolama i rekla: "Time, pokaži nam preseke toga." Tim nije slušao. "Time?"
     Bio je nagnut nad tastaturom. "Samo trenutak", reče on. "Mislim da sam nešto našao."
     "Šta to?"
     "Neoznačeno skladište. Ne znam čega ima tamo."
     "Onda možda ima oružja", reče Grant.
     Svi su bili iza zgrade službe održavanja i otključavali velika vrata protiv oluje; podigli su ih uvis prema suncu i otkrili betonske stepenice koje su vodile u zemlju. "Prokleti Arnold", reče Maldun, dok je šepao niz stepenice. "Mora da je sve vreme znao za ovo."
     "Možda i nije", reče Grant. "Nije pokušao da ode ovamo."
     "E, pa, onda je hamond znao. Neko je znao."
     "Gde je sad Hamond?"
     "Još je u kolibi."
     Stigli su do kraja stepenica i naleteli na redove gas-maski koje su visile na zidu u plastičnim kontejnerima. Uperili su baterijske lampe dublje u prostoriju i ugledali nekoliko masivnih staklenih kocki, dve stope visokih, sa čeličnim poklopcima. U kockama, Grant je ugledao male tamne kugle. Kao u sobi punoj divovskih mlinova za biber, pomisli on.
     Maldun je otvorio poklopac na jednoj, posegnuo unutra i izvadio kuglu. Okrenuo ju je prema svetlu i namrštio se. "Nek' sam proklet."
     "Šta je to" upita Grant.
     "MORO-12", reče Maldun. "Nervni gas na udisanje. Ovo su staklene granate s gasom. Mnoštvo granata."
     "Počnimo", kruto reče Grant.
     "Sviđam mu se", reče Leksi; smešila se. Stajali su u garaži centra za posetioce, pored malog raptora koga je Grant uhvatio u tunelu. Mazila je raptora kroz rešetke kaveza. Životinja je trljala glavu o njene ruke.
     "Ja bih pazio", reče Maldun. "Može gadno da ugrize."
     "Sviđam mu se", reče Leksi. "Zove se Klarens."
     "Klarens?"
     "Da", reče Leksi.
     Maldun je držao kožnu ogrlicu na kojoj je bila prikačena metalna kutijica. Grant je začuo visoko pištanje u slušalicama. "Je li problem staviti ogrlicu životinji?"
     Leksi je i dalje mazila raptora kroz rešetke. "Kladim se da bi mi pustio da mu je stavim", reče ona.
     "Ja ne bih pokušavao", reče Maldun. "Nepredvidljvi su."
     "Kladim se da bi me pustio", reče ona.
     I tako je Maldun dao Leksi ogrlicu i ona ju je pružila, da bi je raptor mogao da onjuši. Onda ju je polako namaknula životinji na vrat. Raptor je postao svetlije zelen kada ju je Leksi prikopčala i zatvorila poklopac od velkora preko kopče. Onda se životinja opustila i ponovo postala bleđa.
     "Nek' me đavo nosi", reče Maldun.
     "On je kameleon", reče Leksi.
     "Ostali raptori to ne mogu", reče Maldun, namršten. "Ove divlje životinje mora da su drugačije. Uzgred", reče on, okrećući se prema Grantu, "ako su po rođenju sve ženke, kako se razmnožavaju? Nisi objasnio ono za žablju DNK."
     "Nije u pitanju žablja DNK", reče Grant. "U pitanju je DNK vodozemaca. Ali taj fenomen posebno je dobro dokumentovan kod žaba. Naročito zapadnoafričkih žaba, ako se dobro sećam."
     "Kakav je to fenomen?"
     "Prelazak roda", reče Grant. "U stvari, to je obično menjanje pola." Grant je objasnio da je jedan broj biljaka i životinja sposoban da tokom života menja pol - orhideje, neke ribe i morski rakovi, a sad i žabe. Utvrđeno je da su žabe, koje su primećene da su legle jaja, u periodu od nekoliko meseci postale potpuni mužjaci. Prvo su poprimili borbeno držanje mužjaka, onda su razvile zvižduk parenja mužjaka, stiulisali su hormone i razvijali gonade mužjaka i na kraju su se parile s ženkama.
     "Zezate se", reče Đenaro. "A zašto se to događa?"
     "Očigledno je promena stimulisana okruženjem u kome su sve životinje istog pola. U toj situaciji, neki od vodozemaca počinju da spontano menjaju pol od ženskog ka muškom."
     "I ti misliš da se to dogodilo sa dinosaurusima?"
     "Da, dok ne dobijemo bolje objašnjenje", reče Grant. "Mislim da se to dogodilo. A sad, hoćemo li da nađemo to leglo?"
     Nakrcali su se u džip i Leksi je podigla raptora iz kaveza. Životinja se činila sasvim mirnom, gotovo pitomom u njenim rukama. Poslednji put ju je potapšala po glavi i oslobodila.
     Životinja nije htela da ode.
     "'Ajde, iš!" reče Leksi. "Idi kući!"
     Raptor se okrenuo i potrčao među lišće.
     Grant je držao prijemnik i nosio slušalice. Maldun je vozio. Kola su poskakivala po glavnom putu, idući na jug. Đenaro se okrete Grantu i reče: "Na šta liči to leglo?"
     "Niko to ne zna", reče Grant.
     "Ali ja sam mislio da si ih ti iskopavao."
     "Iskopavao sam fosilna legla dinosaurusa", reče Grant. "Ali svi fosili su izobličeni težinom milenijuma. Mi smo stvorili neke hipoteze, neke pretpostavke, ali niko zaista ne zna na šta legla liče."
     Grant je slušao pištanje i signalisao Maldunu da se uputi još zapadnije. Sve više je izgledalo da je Eli bila u pravu: leglo je bilo u južnim vulkanskim poljima.
     Grant odmahnu glavom. "Moraš da shvatiš: mi ne znamo sve pojedinosti ni o ponašanju u leglu živih gmizavaca, kao što su krokodili ili aligatori. Te životinje su teške za proučavanje." Međutim, znalo se da kod američkih aligatora samo ženke čuvaju leglo i čekaju vreme izleganja. Bikovski aligator u rano proleće provodi dane ležeći pored ženke u parenju, duva mehuriće na njene obraze da je dovede u stanje prijemčivosti, dok na kraju ona ne podigne rep i dopusti mu da ubaci penis. Kada ženka kroz dva meseca napravi leglo, mužjak je već davno nestao. Ženka žestoko čuva svoje konusno, tri stope visoko leglo, a kada izlegli mladunci počnu da pište i izlaze iz ljuski, ona im pomaže da otvore jaja; zatim ih gurka ka vodi, a ponekad nosi u ustima.
     "Znači, odrasli aligatori štite mlade?"
     "Da", reče Grant. " A postoji i neka vrsta grupne zaštite. Uznemireni mladi aligatori puštaju prepoznatljive krike koji im dovode u pomoć bilo kog odraslog ko ih čuje - bio to njihov roditelj ili ne - uz samostalan, žestok napad. Ne pretnju. Pravi napad."
     "Oh." Đenaro je zaćutao.
     "Ali dinosi nisu gmizavci", lakonski reče Maldun.
     "Tačno tako. Obrazac ponašanja dinosaurusa u leglu mogao bi biti sličniji nekom od velikog broja ptičjih vrsta."
     "Znači, da u stvari ne znaš", reče Đenaro; počeo je da se nervira. "Ne znaš na šta liče legla?"
     "Ne", reče Grant. "Ne znam."
     "E, pa", reče Đenaro. "Toliko od prokletih stručnjaka."
     Grant nije obraćao pažnju na njega. Već je mogao da oseti sumpor. A ispred, video je paru koja se uzdizala sa vulkanskih polja.
     Zemljište je vruće, pomisli Đenaro, dok je hodao napred. Bilo je, zaista, vruće. A, tu i tamo, blato je klobučilo i rasprskavalo se. A smrdljiva, sumporna isparenja šikljala su perjanicama visokim do ramena. Osećao se kao da hoda kroz pakao.
     Pogledao je Granta, koji je hodao pored njega sa stavljenim slušalicama i slušao pištanje. Grant u njegovim kaubojskim čizmama, farmerkama i havajskoj košulji, očigledno jako hladan. Đenaro se nije tako osećao. Plašilo ga je što se nalazi na ovom smradnom, paklenom mestu, s velociraptorima u blizini. Nije razumeo kako Grant može da bude tako hladan u svemu tome.
     Ili žena, Satlerova. I ona je hodala pored njih, i hladnokrvno gledala unaokolo.
     "Zar te ovo ne brine?" upita Đenaro. "Mislim, uznemirava?"
     "Moramo da to uradimo", reče Grant. Nije rekao ništa više.
     Svi su hodali dalje, između mehurastih odušaka pare. Đenaro je pipkao gasne granate koje su mu bile prikačene na pojas. Okrenuo se prema Eli. "Zašto se on ne brine?"
     "Možda se i brine", reče ona. "Međutim, o ovome je razmišljao ceo život."
     Đenaro klimnu i zapita se na šta bi to ličilo. Da li postoji nešto na šta je on čekao ceo svoj život. Zaključio je da ne postoji.
     Grant je žmirkao prema suncu. Tamo napred, kroz oduške pare, jedna životinja je čučala i gledala ih. Onda je šmugnula.
     "Je li to bio taj raptor?" upita Eli.
     "Mislim da jeste. Ili neki drugi. Mladunče, u svakom slučaju."
     Ona reče: "Vodi nas?"
     "Možda." Eli mu je ispričala kako su se raptori igrali kod ograde da joj skrenu pažnju dok se jedan drugi popeo na krov. Ako je to tačno, takvo ponašanje povlačilo bi umne sposobnosti koje su iznad gotovo svih oblika života na Zemlji. Klasično, verovalo se da je sposobnost da se smisli i izvrši plan ograničena na samo tri vrste: šimpanze, gorile i ljudska bića. Sada je bilo moguće da su i dinosaurusi sposobni za tako nešto.
     Raptor se pojavio još jednom, izleteo na svetlo, a zatim, skviknuvši, odskočio dalje. Zaista se činilo da ih vodi.
     "Ako o njima razmišljate kao o pticama", reče Grant, "onda se morate čuditi. Neka nova proučavanja pokazuju da sivi papagaji imaju sličnu simboličku inteligenciju kao i šimpanze. A šimpanze sasvim sigurno mogu da koriste jezik. Sada istraživači otkrivaju da papagaji su na nivou emocionalnog razvoja trogodišnjeg deteta, ali njihova inteligencija ne dolazi u pitanje. Papagaji definitivno mogu da simbolički razmišljaju."
     "Ali ja nikad nisam čuo da je papagaj nekoga ubio", progunđa Đenaro.
     U daljini, čuli su zvuk rasprskivanja talasa na obali ostrva. Vulkansko polje sad je bilo iza njih i suočili su se s poljem prepunim velikih kamenova. Mali raptor popeo se na jednu stenu, a onda najednom nestao.
     "Kud' li je nestao?" upita Eli.
     Grant je slušao u slušalice. Pištanje je prestalo. "Nestao je."
     Požurili su napred i usred stenja pronašli malu rupu, nalik na zečju. Imala je u prečniku možda dve stope. Dok su posmatrali, mladunče raptora se ponovo pojavilo, žmirkajući prema svetlosti. Onda je šmugnulo.
     "Nema šanse", reče Đenaro. "Nema šanse da pođem tamo dole."
     Grant je ćutao. On i Eli počeli su da uključuju opremu. Uskoro je mala video kamera bila priključena na monitor koji se mogao držati u ruci. Privezao je kameru na kanap, uključio je i spustio u rupu.
     "Tako ništa nećete videti", reče Đenaro.
     "Neka se prilagodi", reče Grant. Duž gornjeg dela tunela bilo je dovoljno svetla da vide glatke zemljane zidove, a onda se iznenada, odjednom, otvorio tunel. Preko mikrofona čuli su cičanje. A onda niži zvuk trubljenja. Još buke, koja je dopirala od mnoštva životinja.
     "Dobro je, zvuči kao leglo", reče Eli.
     "Eli ne vidite ništa", reče Đenaro. Obrisao je znoj sa čela.
     "Ne", reče Grant. "Ali čujem." Slušao je još neko vreme, a onda izvukao kameru i spustio je na zemlju. "Počnimo." Popeo se ka rupi. Eli je otišla da donese baterijsku lampu i elektrošok štapove. Grant je navukao gas-masku na lice, i čučnuo u neobičan položaj, pružajući noge nazad.
     "Ne misliš valjda ozbiljno da ideš tamo dole?" upita Đenaro.
     Grant klimnu glavom. "To me ne uzbuđuje. Ja ću prvi, onda Eli, a ti ćeš poslednji."
     "čekaj, stani malo", reče Đenaro, iznenada uznemiren. "Zašto ne bacimo ove granate s nervnim gasom u rupu, a posle odemo dole? Zar to nije logičnije?"
     "Eli, imaš li lampu?"
     Dodala je baterijsku lampu Grantu.
     "Šta s tim?" upita Đenaro. "Šta kažeš?"
     "Ništa ne bih više voleo", reče Grant. Povlačio se dole ka rupi. "Jesi li ikada video nešto što je umrlo od otrovnog gasa?"
     "Ne..."
     "On obično izaziva grčenje. Strašno grčenje."
     "E, pa, žao mi je ako je neprijatno, ali..."
     "Vidi", reče Grant. "Mi idemo u ovo leglo da utvrdimo koliko se životinja izleglo. Ako prvo ubijemo životinje, a neke od njih u grčevima padnu na legla, to će nam onemogućiti da vidimo šta je bilo tamo. Tako da to ne možemo da uradimo."
     "Ali..."
     "Ti si napravio ove životinje, Đenaro."
     "Ja nisam."
     "Tvoj je novac. Tvoji su napori. Ti si pomogao da se stvore. Oni su tvoja tvorevina. I ne možeš sad da ih tek tako ubiješ zato što si malo nervozan."
     "Ja nisam malo nervozan", reče Đenaro. "Skroz sam se us..."
     "Pratite me", reče Grant. Eli mu je dodala štap. Odgurnuo se natraške kroz rupu i zagunđao. "Tesno skrojeno."
     Grant je izdahnuo i ispružio ruke ispred sebe, a onda se čulo nekakav zvuk usisavanja, i on nestade.
     Zjapila je rupa, prazna i mračNa.
     "Šta je s njim?" upita Đenaro, uznemiren.
     Eli je koraknula napred i nagnula se bliže rupi; osluškivala je otvor. Uključila je radio i tiho rekla: ""Alane?"
     Duga tišina. A onda su čuli slabašno: "Tu sam."
     "Alane, je li sve u redu?"
     Još jedna duga tišina. Kad je Grant konačno progovorio, glas mu je zvučao izrazito čudno, gotovo pun strahopoštovanja.
     "Sve je u redu", reče on.









GOTOVO PARADIGMA
     U kolibi, Hamond je šetkao napred-nazad u Malkolmovoj sobi. Hamond je bio nestrpljiv i bilo mu je neprijatno. Pošto je istrošio snagu za poslednji izliv reči, Malkolm je skliznuo u komu, a sad se Hamondu činilo da bi mogao i da umre. Helikopter je, naravno, bio upućen, ali sam Bog zna kad će stići. Pomisao da bi Malkolm u međuvremenu mogao da umre ispunjavala je Hamonda teskobom i stravom.
     Paradoksalno, Hamondu je otežavalo stvar to što je osećao toliku nesimpatiju prema matematičaru. Bilo je to gore nego da mu je bio prijatelj. Hamond je osećao da bi Malkolmova smrt, kad bi do nje došlo, bila konačan prekor, a to bilo više nego što bi mogao da podnese.
     U svakom slučaju smrad u sobi bio je više nego grozan. Više nego grozan. Truljenje raspadnutog ljudskog mesa.
     "Sve... rajs..." reče Malkolm; bacao se po jastuku.
     "Budi li se?" upita Hamond.
     Harding odmahnu glavom.
     "Šta je rekao? Nešto o raju?"
     "Nisam čuo", reče Harding.
     Hamond je još malo šetkao. Još šire je otvorio prozor ne bi li ušlo nešto svežeg vazduha. Konačno, kada više nije mogao da izdrži, on reče: "Ima li problema da se iziđe napolje?"
     "Ne, mislim da nema", reče Harding. "Ne u ovom području."
     "E, pa, vidi, ja idem malo napolje."
     "U redu", reče Harding. Podešavao je priliv intravenoznih antibiotika.
     "Brzo ću da se vratim."
     "U redu."
     Hamond je izišao napolje, na sunce; pitao se zašto se pravdao Hardingu. Najzad, taj čovek je bio njegov službenik. Nije morao da mu se ispoveda.
     Prošao je kroz kapiju na ogradi i pogledao unaokolo po parku. Bilo je kasno posle podne, kada je magla koja struji ređa i sunce se ponekad pomoli. Sunce se sada videlo i Hamond to primi kao predskazanje. Neka kažu šta hoće, on zna da njegov park ima budućnost. Pa čak i ako ta nepromišljena budala Đenaro odluči da ga sravni sa zemljom i spali, to neće imati mnogo veze.
     Hamond je znao da se u dva odvojena trezora u predstavništvu Ingena u Palo Altou nalaze desetine zamrznutih embriona. Ne bi bio problem ponovo ih odgojiti, na drugom ostrvu, negde drugde u svetu. A ako je ovde i bilo problema, sledeći put rešiće te probleme. Takav je put napretka. Problemi se rešavaju.
     Dok je razmišljao o tome, zaključio je da Vu nije bio pravi čovek za taj posao. Vu je očigledno bio nesistematičan, suviše nemaran prema svom velikom zadatku. A bio je i obuzet idejom da čini poboljšanja. Umesto da pravi dinosauruse, želeo je da ih poboljša. Hamonda su mučile crne slutnje da je to i dovelo do sloma parka.
     Vu je bio razlog.
     Takođe, morao je da prizna da je Džon Arnold bio pogrešan izbor na mestu glavnog inženjera. Arnoldove reference ostavljale su impresivan utisak, ali u ovoj tački karijere bio je suviše istrošen i svega se plašio. Loše je bio organizovan i pravio je propuste. Bitne propuste.
     Uistinu, zaključio je Hamond, ni Vu ni Arnold nisu imali najvažniju karaketistiku. Nisu imali viziju. Taj veliki raskošni čin mašte koji je prizvao čudesni park, gde se deca pribijaju uz ograde i dive neobičnim stvorenjima, oživljenim iz njihovih knjiga. Stvarnu viziju. Sposobnost da vide budućnost. Sposobnost da nađu snage da od te vizije naprave stvarnost.
     Ne, ni Vu ni Arnold nisu bili pogodni za taj poduhvat.
     A, kad je već o tome reč, i Ed Redžis je predstavljao loš izbor. Harding je, u najboljem slučaju, bio neutralan izbor. Maldun je bio pijanica...
     Zadubljen u misli, uputio se ka svom bungalovu, stazicom koja je od centra za posetioce vodila na sever. Prošao je pored jednog radnika koji je kratko klimnuo. Hamond nije odgovorio na pozdrav. Smatrao je da su tikanski radnici, bez izuzetka, drski. Iskreno rečeno, i izbor ovog ostrva kod Kostarike nije bio mudar. Više neće ponoviti tako očigledne greške...
     Rika dinosaurusa, kada je doprla do njega, učinila se zastrašujuće bliskom. Hamond se tako brzo okrenuo, da je pao na stazu, a kada je ponovo pogledao pomislio je da vidi senku mladog ti-reksa, kako se kreće u lišću pored kamenom popločane staze, kreće prema njemu.
     Šta ti-reks radi ovde? Zašto je izvan ograde?
     Hamond je osetio nalet besa; a onda je video tikanskog radnika, kako trči da spase život i za tren se uspravio na noge i slepo uleti u šumu s druge strane staze. Uronio je u tamu; posrnuo je i pao, lice mu se zarilo u mokro lišće i vlažnu zemlju i on se ponovo usteturao na noge, potrčao dalje, ponovo pao, a onda ponovo potrčao. Sada se kretao niz strmu padinu i nije mogao da održi ravnotežu. Bespomoćno je pao, kotrljajući se i vrteći po mekoj zemlji, pre nego što je najzad zaustavio u podnožju brda. Lice mu je pljusnulo u plitku, mlaku vodu, koja je grgoljila oko njega i tekla mu uz nos.
     Ležao je licem naniže u potočiću.
     Uspaničio se! Kakva budala! Trebalo je da ode u svoj bungalov! Opsovao je samog sebe. Dok je ustajao, osetio je oštar bol u desnom članku koji mu je navukao suze na oči. Oprezno ga je opipao: možda je slomljen. Stisnuo je zube i naterao se da se celom težinom osloni na njega. Da.
     Gotovo sigurno bio je slomljen.
     U kontrolnoj sobi Leksi reče Timu: "Volela bih da su nas poveli u leglo."
     "Suviše je opasno za nas, Leksi", reče Tim. "Moramo da ostanemo ovde. Hej, slušaj ovo." Pritisnuo je još jedno dugme i snimljena rika tiranosaurusa odjeknula je putem zvučnika u parku.
     "Slatko je", reče Leksi. "Bolje nego ono drugo."
     "I ti to možeš", reče Tim. "A ako pritisneš ovo, dobiješ jeku."
     "Daj da pokušam", reče Leksi. Pritisnula je dugme. Tiranosaurus je ponovo riknuo. "Možemo li da učinimo da duže traje?" upita ona.
     "Naravno", reče Tim. Treba da samo okrenem ovo ovde..."
     Dok je ležao u podnožju brda, Hamond je slušao riku dinosaurusa kako odjekuje džunglom.
     Isuse.
     Zadrhtao je kad je čuo taj zvuk. Bio je zastrašujući, vrisak iz nekog drugog sveta. Nije sačekao da vidi šta će se dogoditi. Šta će tiranosaurus učiniti? Da li je već uhvatio tog radnika? Hamond je čekao - čulo se samo zujanje cikada iz džungle - sve dok nije shvatio da zadržava dah, a onda je dugo izdahnuo.
     Sa povređenim člankom nije mogao da se popne uzbrdo. Moraće da čeka na dnu gudure. Kad tiranosaurus ode, vikaće za pomoć. U međuvremenu, ovde nije u opasnosti.
     A onda je čuo kako pojačan glas kaže: "'Ajde, Timi, moram i ja da probam. 'Ajde Timi. Daj mi da ja napravim buku."
     Deca!
     Tiranosaurus je ponovo riknuo, ali ovoga puta imao je prepoznatljivu muzičku nadgradnju, neku vrstu ehoa, koja se zatim održavala.
     "Ovaj je sladak", reče devojčica. "'Ajde ponovo ovaj."
     Ta prokleta deca!
     Nije trabao da dovodi tu decu. Od početka prave samo probleme. Niko ih nije hteo oko sebe. Hamond ih je doveo samo zato što je mislio da će to sprečiti Đenara da uništi odmaralište, ali Đenaro će to u svakom slučaju da učini. A deca su očigledno otišla u kontolnu sobu i počela da se zavitlavaju - ko je, sad, to dozvolio?
     Osetio je kako srce počinje da mu lupa i osetio neugodan nedostatak daha. Naterao se da se opusti. Sve je bilo u redu. Iako ne može da se popne uzbrdo, verovatno nije dalje od sto jardi od svog bungalova i centra za posetioce. Hamond je seo na vlažnu zemlju i slušao zvukove okolne džungle. A onda, posle nekog vremena, počeo je da doziva u pomoć.
     Malkolmov glas nije bio glasniji od šapata. "Sve izgleda drugačije... s druge strane", reče on.
     Harding se nagnuo bliže njemu. "Sa druge strane?" Pomislio je da Malkolm govori o smrti.
     "Kada se... pomeri", reče Malkolm.
     "Pomeri?"
     Malkolm nije odgovorio. Suve usne su mu se pokretale. "Paradigma", konačno je rekao.
     "Paradigma se pomeri?" upita Harding. Znao je za pomeranju paradigme; bio je to moderan način da se govori o promenama u nauci. 'Paradigma' je bila samo još jedna od reči za model, ali kada su naučnici koristili taj termin, on je označavao nešto više - pogled na svet. Širi pogled na svet. Kaže se da se paradigma pomera kad god nauka načini krupnu izmenu u pogledu na svet. Takve promene su relativno retke i dešavaju se otprilike jednom u stoleću. Darvinovska evolucija dovela je do pomeranja paradigme. Kvantna mehanika uzrokovala je manje pomeranje.
     "Ne", reče Malkolm. "Ne... paradigma... s one strane..."
     "S one strane pardigme?" upita Harding.
     "Ne brinem o tome... šta... više..."
     Harding uzdahnu. Uprkos svim naporima, Malkolm je ubrzano klizio u konačni delirijum. Groznica se pojačavala, a gotovo da više nisu imali antibiotika.
     "U čemu to ne brinete?"
     "Ni o čemu", reče Malkolm. "Zato što... sve izgleda drugačije... s druge strane."
     A onda se nasmešio.









SPUŠTANJE
     "Ti ste luda", reče Đenaro Eli Satler, dok je posmatrao kako se ona unazad uvlači u zečju rupu, pružajući ruke ispred sebe. "Luda si što to radiš!"
     "Nasmešila se. "Verovatno", reče ona. Posegnula je napred ispruženim rukama i odgurnula se unazad o stranice rupe. Odjednom je nije bilo.
     Rupa je zjapila prazna.
     Đenaro je počeo da se znoji. Okrenuo se prema Maldunu koji je stajao pored džipa. "Ja ovo neću", reče on.
     "Da, hoćeš."
     "Ja ovo ne mogu. Ne mogu."
     "Čekaju te", reče Maldun. "Moraš."
     "Sam Bog zna šta je dole", reče Đenaro. "Kažem ti, ne mogu."
     "Moraš."
     Đenaro se okrenuo, pogledao u rupu, vratio pogled. "Ne mogu. Ne možeš da me nateraš."
     "Verovatno ne mogu", reče Maldun. Podigao je čeličnu motku. "Jesi li ikad osetio elektrošok?"
     "Nisam."
     "Nije strašno", reče Maldun. "Gotovo nikad smrtonosno. Obično ljosneš na zemlju. Možda se usereš. Ali najčešće nema zaostalih efekata. Barem ne kod dinosa. Ali, ipak, ljudi su mnogo manji."
     Đenaro je gledao motku. "Ne bi ti."
     "Mislim da je bolje da siđeš i izbrojiš te životinje", reče Maldun. "Bolje požuri."
     Đenaro je ponovo pogledao rupu, crni otvor, usta u zemlji. Onda je pogledao Malduna kako stoji tamo, veliki i ravnodušan.
     Đenaro se znojio i vrtelo mu se u glavi. Pošao je prema rupi. Iz daljine izgledala je mala, ali kako je prilazio, činila se sve većom.
     "Tako je", reče Maldun.
     Đenaro je unatraške ušao u rupu, ali je osećao sve veći strah da nastavi tako - ideja da unatraške ide u nepoznato ispunila ga je stravom - pa se u poslednjem trenutku okrenuo i krenuo naglavačke u rupu; ispružio je ruke ispred sebe i odgurnuo nogama, jer je tako barem mogao da vidi kuda ide. navukao je gas-masku na lice.
     Iznenada je pojurio napred; klizio je u tamu i gledao kako zidovi od zemlje nestaju u tami ispred njega, a onda su zidovi postali uži - mnogo uži - - zastrašujuće uži - i on se izgubio u bolu od stiskajućeg pritiska koji je neprestano postajao gori i gori, koji mu je istiskivao vazduh iz pluća, i on je samo maglovito bio svestan da je tunel, usput, počeo da se neznatno naginje naviše, zbog čega je ostao bez daha i video tačkice ispred očiju, a bol postala nesnosna.
     A onda se, iznenada, tunel ponovo nagnuo naniže i postao širi, i Đenaro oseti grubu površinu, beton i hladan vazduh. Telo mu je odjednom bilo slobodno i odskakalo je, prevrtalo se po betonu.
     A onda je pao.
     Glasovi u tami. Prsti koji ga dodiruju, pružajući se iz šaputavih glasova. Vazduh je bio hladan, kao u pećini.
     "... u redu?"
     "Da, izgleda da je dobro."
     "Diše..."
     "Dobro je."
     Ženska ruka gladi mu lice. Eli. "Čuješ li?" prošapta ona.
     "Zašto svi šapućete?" upita on.
     "Zato." Pokazala je.
     Đenaro se okrenuo, prevrnuo, polako ustao. Zurio je, dok mu se oči nisu navikle na tamu. Ali prvo što je video, bile su oči, blistave u tami. Sjajne zelene oči.
     Desetine očiju. Svuda oko njega.
     Nalazio se na betonskoj izbočini, nekoj vrsti obaloutvrde, oko sedam stopa iznad poda. Velike čelične spojne kutije pružale su provizorno sklonište, koje ih je držalo van vidnog polja dva odrasla velociraptora koja su stajala pravo pred njima, ni pet stopa udaljeni. Životinje su bile tamnozelene, sa smeđim tigrastim prugama. Stalale su uspravno i držale ravnotežu krutim, ispruženim repovima. Bile su potpuno tihe i pažljivo gledalo unaokolo velikim tamnim očima. Kod nogu odraslih, bebe velociraptori su se vrzmale i čavrljale. Još iza njh, u tami, mladunci su se prevrtali i igrali, kratko režeći i frkćući.
     Đenaro se nije usuđivao da diše.
     Dva raptora!
     Zgrčen na izbočini, bio je samo stopu ili dve iznad nivoa glava životinja. Raptori su bili napeti; glave su im se nervozno trzale gore-dole. S vremena na vreme, nestrpljivo bi zarežali. Onda su se pomerili i vratili ka glavnoj grupi.
     Kad su mu se oči prilagodile, Đenaro je video da se nalaze u nekoj vrsti ogromne podzemne građevine koju je čovek napravio - bilo je brazdi iscurelog betona i svežanja čeličnih šipki koje su se probijale iz betona. A unutar ovog beskrajnog odjekujućeg prostora bilo je mnogo životinja; Đenaru se učinilo da ima barem trideset raptora. Možda i više.
     "To je kolonija", prošapta Grant. "Četiri ili šest odraslih. Ostalo su mladunci i bebe. Barem dva puta su se izlegali. Jednom prošle godine i jednom ove. Ove bebe kao da imaju oko četiri meseca. Verovatno su se izlegle u aprilu."
     Jedna od beba, radoznala, uspentrala se uz izbočinu i krenula ka njima, pišteći. Sada je bila samo deset stopa daleko.
     O, Isuse", reče Đenaro. MeĐutim, jedan odrasli raptor smesta je prišao, podigao glavu i nežno gurkao bebu da se vrati." Beba je začavrljala, buneći se, a onda skočila na njušku odraslom. Odrasli se polako kretao i pustio bebu da mu se popne preko glave, niz vrat, na leđa. Sa tog zaštićenog mesta beba se okrenula i bučno začavrljala prema troje uljeza.
     Činilo se da ih odrasli još ne primećuju.
     "Ne shvatam", prošapta Đenaro. "Zašto ne napadaju?"
     Grant odmahnu glavom. "Mora da nas nisu primetili. A u ovom trenutku nema jaja... Čto ih čini opuštenijim."
     "Opuštenijim?" reče Đenaro. "Koliko ćemo dugo ovde da stojimo."
     "Dok ih ne prebrojimo", reče Grant.
     Koliko je Grant video, bilo je tri legla, koja su opsluživala tri para roditelja. Svakoj grupi pripadala je teritorija oko legla, u grubim crtama, iako se činilo da se potomstvo preklapa i trči u druge teritorije. Odrasli su se dobroćudno odnosili prema mladuncima, mada su povremeno ćuškali starije kada bi se ovi pregrubo igrali.
     U tom trenutku, mladi raptor prišao je Eli i protrljao glavu o njenu nogu. Ona je spustila pogled i videla kožnu ogrlicu sa crnom kutijom. Na jednom mestu bila je vlažna. I žuljala je kožu vrata mlade životinje.
     Mladunče je cvilelo.
     U velikoj prostoriji ispod njih, jedna odrasla životinja radoznalo se okrenula prema izvoru zvuka.
     "Misliš da ja to mogu da skinem?" upita ona.
     "Samo brzo."
     "U redu", reče ona i čučnu pored životinjice. Ova je ponovo zacvilela.
     Odrasli su zarežali i podigli glave.
     Eli je mazila mladunče ne bi li ga umirila, prekinula cviljenje. Pomerila je ruku ka kožnoj ogrlici, podigla unazad jezičak od vekroa uz zvuk paranja. Odrasleživotinje trgnule su glave. Onda je jedna korakom krenula ka njoj.
     "O sranje", reče Đenaro, ispod glasa.
     "Ne mrdaj", reče Grant. "Budi miran."
     Odrasli raptor prošao je pored njih; dugi zakrivljeni nožni prsti čangrljali su po betonu. Životinja je zastala ispred Eli, koja je ostala da čuči pored mladunčeta iza čelične kutije. Mladunče se videlo, a Elina ruka još je bila na ogrlici. Odrasli raptor podigao je glavu i onjušio vazduh. Njegova velika glava bila je jako blizu njene ruke, ali on nije mogao da je vidi zbog spojne kutije. Jezikom je ispitivački palacao.
     Grant je dohvatio gasne granate, otkvačio je sa opasača i stavio palac na iglicu. Đenaro je ispružio ruku da ga spreči, odmahnuo glavom, klimnuo prema Eli.
     Ona nije imala masku.
     Grant je spustio granate i posegao za elektrošok štapom. Odrasli raptor je i dalje bio jako blizu Eli.
     Eli je oslobodila kožni remen. Metal kopče zazvečao je na betonu. Glava odraslog raptora neznatno se trgnula, a zatim radoznalo naherila na jednu stranu. Ponovo je pošao napred da istražuje, kada je mladunče veselo zacijukalo i šmugnulo. Odrasli raptor ostao je pored Eli. A onda se, najzad, i on okrenuo i otišao do sredine legla.
     Đenaro je polako izdahnuo. "Isuse, možemo li da odemo?"
     "Ne", reče Grant. "Ali mislim da sad možemo da nešto uradimo."
     Kroz fosforescentni zelenom sjaj naočara za noćni vid, Grant je sa izbočine zurio dole u prostoriju i gledao prvo leglo. Bilo je napravljeno od blata i slamki, u obliku široke, plitke košare. Izbrojao je ostatke četrnaest jaja. Naravno, iz daljine nije mogao da izbroji stvarne ljuske, koje bi u svakom slučaju već davno bile polomljene i rasute po podu, međutim, mogao je da izbroji udubljenja u blatu. Raptori su očigledno napravili leglo ubrzo pošto su se jaja izlegla, tako da su jaja ostavila postojan otisak u blatu. takođe je video dokaz da je barem jedno bilo slomljeno. Pripisao je trinaest životinja.
     Drugo leglo bilo je prepolovljeno. Međutim, Grant je procenio da je sadržalo devet jajeta. Treće leglo imalo je petnaest jaja, ali činilo se da su tri bila odmah razbijena.
     "Koliko ih je ukupano?" upita Đenaro.
     "Tridesetčetvoro rođenih", reče Grant.
     "A koliko ih vidiš?"
     Grant odmahnu glavom. Životinje su trčale posvuda po unutrašnjosti nalik na pećinu, uletale i izletale sa svetla.
     "Ja sam gledala", reče Eli i osvetli notes. "Da bi bili sigurni morali bismo fotografisati, međutim, šare na gubicama su različite kod svake bebe. Ja sam izbrojala trideset tri."
     "A mladunaca?"
     "Dvadeset dva. Ali, Alane... primećuješ li nešto smešno u vezi s njima?"
     "Šta to?" prošapta Alan.
     "Kako se prostorno raspoređuju. U prostoriji kao da prate nekakav obrazac raspoređivanja."
     Grant se namrštio. On reče: "Prilično je mračno..."
     Ne, pogledaj. Pogledaj sam. Posmatraj male. Kada se igraju, prevrću se i trče svako na svoju stranu. Ali u međuvremenu, kada bebe stoje unaokolo, primeti kako orijentišu svoja tela. Okrenuti su licem ili ka onom, ili ka suprotnom zidu. Kao da se postrojavaju."
     "Ne znam, Eli. Misliš da postoji neka metastruktura kolonije? Kao kod pčela?"
     "Ne, ne baš", reče ona. "Finije je nego to. Samo sklonost."
     "I to bebe rade. Ne, svi to rade. I odrasli to rade. Posmatraj ih. Kažem ti, postrojavaju se."
     Grant se namrštio. Činilo se da je ona u pravu. Životinje su svašta radile, ali u pauzama, u trenucima kada su posmatrale ili se odmarale, kao da su se orijentisale u posebne pravce, gotovo kao da su postojale nevidljive linije na podu.
     "Ubij me", reče Grant. "Možda ima vetra..."
     "Ja ga ne oseĆam, Alane."
     "Šta to rade? Neka vrsta društvene organizacije izražene putem prostorne strukture?"
     "To nema smisla", reče ona. "Zato što svi to rade."
     Đenaro je otkačio nešto na svom satu. "Znao sam da će mi ovo jednoga dana dobro doći." Ispod brojčanika nalazio se kompas.
     Grant reče: "Često ga koristite u sudnici?"
     "Ne", reče Đenaro. "Žena mi ga je poklonila", objasnio je, "za rođendan." Zurio je u kompas. "E, pa", reče on, "ne postrojavaju se po nekom pravilu... Mislim da su negde u pravcu severoistok-jugozapad, nešto tako..."
     Eli reče: "Možda čuju nešto, okreću glave da nešto čuju..."
     Grant se namrštio.
     "Ili je to samo ritualno ponašanje", reče ona, "specifično za jednu vrstu, po čemu se razlikuju od ostalih. Ili možda to i nema neko dublje značenje." Eli uzdahnu. "Ili su uvrnuti. Možda su dinosaurusi uvrnuti. Ili je to neka vrsta sporazumevanja."
     Grant je mislio isto. Pčele se prostorno sporazumevaju, tako što izvode neku vrstu plesa. Možda i dinosaurusi mogu nešto slično.
     Đenaro ih je posmatrao i rekao: "Zašto ne iziđu napolje?"
     "Oni su noćne životinje."
     "Da, ali meni se čini kao da se kriju."
     Grant je slegnuo ramenima. Sledećeg trenutka bebe su počele da uzbuđeno pište i skakuću. Odrasli su jedan tren znatiželjno posmatrali. A onda, uz hukanje i kričanje koje je odjekivalo u tamnom pećinskom prostoru, svi dinosaurusi naglo su se okrenuli i zaždili niz betonski tunel, u tamu.









HAMOND
     Džon Hamond teško se spustio na mokru zemlju na padini i pokušao da dođe do daha. Blagi Bože, ala je vruće. Vruće i vlažno. Osećao se kao da diše kroz sunđer.
     Pogledao je dole na dno potoka, sada četrdeset stopa ispod njega. Činilo mu se da su prošli sati otkad je ostavio vodu koja je žuborila i počeo da se penje uzbrdo. Zglob mu je sada bio natekao i tamnoljubičast. Uopšte nije mogao da se osloni na njega. Morao je da skače uzbrdo na drugoj nogi, koja je sada gorela od bola usled napora.
     A bio je i žedan. Pre nego što je ostavio potočić, napio se iz njega, iako je znao da to nije pametno. Sada je osećao vrtoglavicu i svet se ponekad okretao oko njega. Imao je problema sa ravnotežom. Ali znao je da mora da se popne gore i vrati na stazu. Tokom proteklog sata nekoliko puta mu se učinilo da čuje korake i svaki put je vikao u pomoć. Ali, nekako, glas mu nije dopirao dovoljno daleko; nisu ga spasili. I tako, dok je popodne odmicalo, počinjao je da shvata da će morati da se popne gore, sa ozleđenom nogom ili ne. A to je sada radio.
     Ta prokleta deca.
     Hamond je odmahnuo glavom, pokušavajući da je razbistri. Peo se više od jednog sata i prešao je samo trećinu puta do vrha. A bio je umoran, dahtao je kao kakav mator pas. Noga mu je pulsirala. Vrtelo mu se u glavi. Naravno, znao je da mu ne preti nikakva opasnost - pobogu, gotovo može da vidi svoj bungalov - ali morao je da prizna da je umoran. Dok je sedeo na padini, otkrio je da više uopšte ne želi da se pokreće.
     A zašto i ne bio umoran? pomislio je. Imao je sedamdeset šest godina. To nisu godine da se penješ unaokolo po brdima. Čak i kad je čovek, kao Hamond, u vrhunskoj kondiciji za svoje godine. Lično, očekivao je da će doživeti stotu. Bilo je to samo pitanje vođenja računa o sebi, o vođenja računa o stvarima kako nailaze. Naravno da je imao puno razloga da živi. Ostale parkove da sagradi. Ostala čuda da stvori...
     Čuo je cičanje, a onda i čavrljanje. Neke ptičice, skakuću po niskom rastinju. Celo posle podne čuo je neke životinjice. Ovde je bilo svačega: pacova, oposuma, zmija.
     Cičanje je postalo glasnije i delići zemlje otkotrljali su se nizbrdo pored njega. Nešto je dolazilo. Onda je ugledao tamnozelenu životinju kako skakuće nizbrdo prema njemu... i još jednu... i još jednu.
     Kompići, pomisli on. Prožela ga je jeza.
     Lešinari.
     Kompići nisu delovali opasno. Bili su veliki kao pilići i kretali su se gore-dole uz nervozne trzaje, kao pilići. Međutim, on je znao da su otrovni. Njihovi ugrizi unosili su otrov sporog dejstva koji su koristili da ubiju osakaćene životinje.
     Osakaćene životinje, pomisli on, namršten.
     Prvi kompić seo je na padinu i netremice ga posmatrao. Ostao je oko pet stopa dalje, van Hamondovog domašaja i samo ga posmatrao. Uskoro su stigli i ostali i stali u red. Gledali ga. Skakali su gore-dole, čavrljali i mahali malim ručicama s kandžama.
     "Iš! Beži!" reče on i baci kamen.
     Kompići su se povukli, ali samo stopu-dve. Nisu se plašili. Činilo se kao da znaju da ne može da ih povredi.
     Ljutito, Hamond je odlomio granu sa drveta i zamahao njome prema njima. Kompići su odskakali, hvatali se za lišće, veselo cičali. izgledalo je kao da misle da se on igra.
     Ponovo je pomislio na otrov. Setio se da je jednog od hranilaca ujeo kompić u kavezu. Hranilac je rekao da je otrov bio kao narkotik - umirivao je, izazivao san. Bez bola.
     Samo ti se spava.
     Do đavola s tim, pomisli on. Hamond je podigao kamen, pažljivo naciljao i bacio ga. Pogodio je jednog kompića pravo u grudi. Životinjica je uzbunjeno vrisnula kad je pala unazad i preturila se preko glave. Ostale životinje smesta su se povukle.
     Tako je bolje.
     Hamond se okrenuo i ponovo počeo da se penje. Držao se obema rukama za grane i skakutao na levoj nozi, osećajući bol u bedru. Nije prešao više od deset stopa, kad mu je jedan kompić skočio na leđa. Divlje je zamahao rukama i zbacio životinju, međutim, izgubio je ravnotežu i skliznuo nizbrdo. Kad se zaustavio, drugi kompić bacio se napred i odgizao mu parčence mesa s ruke. Užasnuto je pogledao krv koja mu je tekla preko prstiju. Okrenuo se i ponovo počeo da se vere uzbrdo.
     Još jedan kompić skočio mu je na leđa i on oseti kratak, oštar bol kada ga je ujeo za stražnju stranu vrata. Hamond je vrisnuo i udarcem sklonio životinju. Okrenuo se licem prema životinjama, teško dišući, a oni su stajali svuda oko njega, skakali gore-dole i krivili vratove, posmatrali ga. Osetio je kako mu sa mesta ugriza na vratu toplota teče kroz ramena, niz kičmu.
     Ležao je leđima na padini i počeo da oseća čudno opuštanje, odvajanje od samog sebe. Ali shvatio je ništa nije pogrešno. Nije načinjena nikakva greška. Malkolm je potpuno pogrešio u svojoj analizi. Hamond je ležao jako miran, miran kao dete u kolevci, i osećao se savršeno spokojno. Kada je sledeći kompić prišao i ujeo ga za članak, preko volje je pokušao da ga šutne. Životinjice su mu prišle. Uskoro su čavrljale svuda oko njega, poput uzbuđenih ptica. Podigao je glavu kad mu je jedan drugi kompić skočio na grudi; životinja je bila iznenađujuće laka i nežna. Hamond je osetio samo slabu bol, jako slabu, kad je kompić počeo da mu grize vrat.









PLAŽA
     Jureći dinosauruse, prateći betonske krivine i nagibe, Grant je iznenada izleteo iz pećinskog otvora i obreo se na plaži, gledajući u Pacifik. Svuda oko njega mladi velociraptori vijali su se i skakutali po pesku. Međutim, jedna po jedna, životinje su se vratile u senku palmi na ivici močvare mangrova i ostale tamo da stoje, poređane na svoj čudan način, i posmatraju okean. Ukočeno su zurile u pravcu juga.
     "Ne shvatam", reče Đenaro.
     "Ni ja", reče Grant, "osim što očigledno ne vole sunce." Na plaži nije bilo nešto posebno sunčano; vetar je nosio laku izmaglicu, a okean je bio mutan. Ali zašto su tako nenadano napustili leglo? Šta je dovelo celu koloniju na plažu?
     Đenaro je podigao brojčanik sata i pogledao u pravcu u kome su životinje stajale. "Severoistok-jugozapad. Isto kao i pre."
     Iza plae, dublje među drveĆem, čuli su brujanje električne ograde. "Barem znamo kako iziđu izvan ograde", reče Eli.
     Čuli su tutnjanje morskih dizel-motora i kroz maglu ugledali brod koji se pomaljao na jugu. Veliki teretnjak polako se kretao ka severu.
     "Znači, zato su izišli?" reče Đenaro.
     Grant klimnu glavom. "Mora da su čuli da dolazi."
     Dok je teretnjak prolazio, životinje su ga posmatrale, ćutke stojeći, osim što bi povremeno neka začavrljala ili ciknula. Grant je bio zapanjen usklađenošću njihovog ponašanja, načinom na koji su se kretali i delovali kao grupa. Ali možda to i nije bilo tako tajanstveno. U svom umu, ponovo je razvijao film događaja koji su otpočeli u pećini.
     Prvo su se bebe uznemirile. Zatim su i odrasli primetili. A na kraju sve životinje su u stammpedu pojurile prema obali. Taj redosled događaja kao da je govorio da su mlađe životinje, sa oštrijim sluhom, prve otkrile brod. Onda su odrasli poveli trupu napolje na plažu. I dok je Grant gledao, video je da su odrasli sad preuzeli brigu. Duž plaže postojala je očigledna prostorna organizacija, a način na koji su se životinje raspoređivale, nije bio slobodan i pomerljiv, kao unutra. Više je bio pravilan, gotovo vojnički. Odrasle životinje bile su razmaknute na svakih desetak jardi, svaka okružena skupinom beba. Mladunčad je bila raspoređena između, i to nešto ispred, odraslih.
     Ali Grant je takođe uočio da svi odrasli nisu jednaki. Bila je tu jedna ženka sa prepoznatljivom prugom duž glave, a ona je bila u samom središtu grupe koja se raspoređivala duž plaže. Ta ista ženka stajala je i u središtu područja legla. Pretpostavljao je da su, kao i određene skupine majmuna, raptori organizovani kao matrijahatni čopor, a da je je prugasta životinja alfa ženka kolonije. Primetio je da su mužjaci raspoređeni u odbrambenoj formaciji po obodu grupe. Ali za razliku od majmuna, koji su bili labavo i rastegljivo organizovani, dinosaurusi su se rasporedili u krutoj formaciji - činilo se, gotovo vojničkoj. A tu je bila i čudnovata severoistočno-jugozapadna orijentacija. To je prevazilazilo Grantove mogućnosti. Međutim, on nekako i nije bio iznenađen. Paleontolozi su toliko dugo već iskopavali kosti da su zaboravili koliko je malo informacija moguće napabirčiti iz skeleta. Kosti mogu ponešto reći o opštem izgledu neke životinje, njenoj visini i težini. Možda mogu reći i nešto o tome kako su mišići bili vezani i, iz toga, ponešto o grubom ponašanju životinje tokom njenog veka. Možda mogu pružiti podatke o nekoliko bolesti koje napadaju kosti. Međutim, skelet je, zaista, jadna stvarčica da se iz nje pokuša da izvede zaključak o ukupnom ponašanju nekog organizma.
     A pošto su kosti bile jedino što su paleontolozi imali, morali su ih ih koristiti. Kao i ostali paleontolozi, i Grant je postao pravi stručnjak za rad sa kostima. I negde duž puta, počeo je da zaboravlja nešto što nije moguće dokazati - da su dinosaurusi možda bili potpuno različite životinje, da su njihovo ponašanje i društveni život bili organizovani na način potpuno tajanstven njihovim potomcima, sisarima. Da, pošto su dinosaurusi u suštini ptice...
     "O, moj Bože", reče Grant.
     Netremice je posmatrao raptore, poređane duž obale u krutoj formaciji, kako ćutke posmatraju brod. I iznenada shvatio u šta gleda.
     "Ove životinje", reče Đenaro, vrteći glavom, "izgleda da očajnički pokušavaju da pobegnu odavde."
     "Ne", reče Grant. "One uopšte ne žele da pobegnu."
     "Ne žele?"
     Ne", reče Grant. "One žele da migriraju."









PRIBLIŽAVANJE TAMI
     "Migracija", reče Eli. "To je fantastično."
     "Da", reče Grant. Široko se osmehivao.
     Eli reče: "Šta misliš, gde žele da odu?"
     "Ne znam", reče Grant, a onda je veliki helikopteri izleteše kroz maglu, grmeći i kružeći, trupova otežalih od naoružanja. Raptori su se uspaničeno razbežali kad je jedan helikopter napravio krug i vratio se, prateći liniju obale, a zatim zauzeo položaj da sleti na plažu. Vrata su se širom otvorila i vojnici u maslinastim uniformama trčeći pohitaše prema njima. Grant je čuo brzu izmenu reči na španskom i video da je Maldun sa decom već u helikopteru. Jedan od vojnika reče na engleskom: "Molim vas, pođete s nama. Molim vas, nema vremena ovde."
     Grant je pogledao nazad na plažu gde su bili raptori, međutim, njih nije bilo. Sve životinje su nestale. Kao da ih nikad nije ni bilo. Vojnici su ga vukli, a on je dopustio da ga vode ispred bodeža, i popeo se kroz velika vrata. Maldun se nagnuo i viknuo u Grantovo uvo: "Hoće da odmah odemo. Sad će to da izvedu!"
     Vojnici su gurnuli Granta, Eli i Đenara na nedišta i pomogli im da pričvrste sigurnosne pojaseve. Tim i Leksi su im mahnuli i on je iznenada shvatio koliko su oni mladi, i kako su iscrpljeni. Leksi je zevala, naslonjena na bratovo rame.
     Jedan starešina prišao je Grantu i viknuo: "Senjor: jeste li vi odgovorno lice?"
     "Ne", reče Grant. "Nisam."
     "A ko je onda odgovorno lice, moliću?"
     "Ne znam."
     Oficir je onda otišao do Đenara i postavio isto pitanje: "Jeste li vi odogovorno lice?"
     "Ne", reče Đenaro.
     Oficir je pogledao Eli, ali njoj nije ništa rekao. Vrata su ostala otvorena dok se helikopter podizao s plaže i Grant se nagnuo da vidi da li može da baci poslednji pogled na raptore, međutim, helikopter je već bio iznad palmi, krećući se preko ostrva, na sever.
     Grant se nagnuo prema Maldunu i viknuo: "Šta je s ostalima?"
     Maldun je vikao: Već su odveli Hardinga i neke radnike. Hamond je doživeo nesreću. Našli su ga na brdu pored njegovog bungalova. Mora da je pao."
     "Je li dobro?" upita Grant.
     "Ne. Dohvatili su kompići."
     "Šta je s Malkolmom?" upita Grant.
     Maldun odmahnu glavom.
     Grant je bio suviše umoran da bi mnogo toga osećao. Okrenuo se i pogledao nazad kroz vrata. Smrkavalo se i u svetlu koje je bledelo jedva je spazio malog reksa, krvavih usta, nagnutog nad hadrosaurusa pored ivice lagune; kada je helikopter prošao, podigao je glavu i zarikao.
     Negde iza sebe čuli su eksplozije, a onda ispred sebe ugledali helikopter kako kruži kroz maglu iznad centra za posetioce; trenutak kasnije zgrada je buknula u obliku svetlonarandžaste vatrene lopte i Leksi poče da plače. Eli ju je zagrlila i pokušavala da je navede da ne gleda.
     Grant je gledao dole na zemlju i poslednji put spazio hipsilofonte, koji su skakali skladno kao gazele, pre nego Što je još jedna eksplozija blesnula ispod njih. Njihov helikopter dobijao je na visini, a onda krenuo na istok, preko okeana.
     Grant se zavalio u sedištu. Pomislio je na dinosauruse kako stoje na plaži i pitao se kuda bi migrirali da su mogli, a onda shvatio da to nikada neće saznati i osetio u isti mah i tugu i olakšanje.
     Starešina je ponovo prišao i nagnuo mu se tik uz lice. "Jeste li vi odgovorno lice?"
     "Ne", reče Grant.
     "Molim vas, senjor, ko je odgovoran?"
     "Niko", reče Grant.
     Helikopter je dobijao na brzini dok je hrlio kopnu. Sad je bilo hladno, a vojnici su snagom mišića zatvorili vrata. Dok su to radili, Grant je samo još jednom pogledao nazad i video ostrvo na pozadini tamnopurpurnog neba i mora, zaogrnuto gustom maglom, po kojoj su ostajale mrlje belo-usijanih eksplozija koje su se, jedna za drugom, brzo rasprskavale, dok se nije činilo da celo je ostrvo užareno, svetla tačka koja se smanjuje na pozadini sve mračnije noći.









EPILOG: SAN HOZE
     Dani su prolazili. Vlada je bila ljubazna i smestila ih u lep hotel u San Hozeu. Bili su slobodni da dolaze i odlaze, i da zovu koga god hoće. Međutim, nije im bilo dopušteno da napuste zemlju. Svakoga dana jedan mladić iz američke ambasade dolazio je da ih poseti, da ih upita da li im nešto treba i da objasni da Vašington čini sve što je u njegovoj moći da ubrza njihov odlazak. Međutim, prosta činjenica bila je da su mnogi ljudi umrli na teritoriji Kostarike. Prosta činjenica bila je da je ekološka katastrofa jedva izbegnuta. Vlada Kostarike osećala je da je bila zavedena i prevarena od strane Džona Hamonda i njegovih planova u vezi ostrva. Pod ovim okolnostima, vlada nije bila sklona da žuri s puštanjem preživelih. Nisu čak dopustili ni da se Hamond ili Jan Malkolm sahrane. Naprosto su čekali.
     Svakoga dana Grantu se činilo da ga vode u drugu vladinu kancelariju i da ga ispituje dugi ljubazan, inteligentan vladin službenik. Naterali su ga da iznova i iznova priča svoju priču. Kako je sreo Džona Hamonda. Šta je znao o projektu. Kako je primio faks iz Njujorka. Zašto je otišao na ostrvo. Šta se dogodilo na ostrvu.
     Iste pojedinosti, iznova i iznova, dan za danom. Ista priča. Dugo vremena Grant je verovao da oni misle da ih laže i da postoji nešto što su želeli da im kaže, iako nije mogao da zamisli šta. A ipak, na neki čudan način, činilo se kao da čekaju.
     Najzad, jednog popodneva sedeo je pored bazena u hotelu i gledao kako se Tim i Leksi prskaju, kada mu je prišao jedan Amerikanac u kaki odelu.
     "Mi se nikada nismo sreli", reče taj Amerikanac. "Ja se zovem marti Guitierez. Ja sam istraživač, ovde u stanici Karara."
     Grant reče: "Vi ste onaj koji je pronašao originalni primerak Prokompsognathusa."
     "Da, tako je." Guitierez je seo pored njega. "Mora da žudite za kućom."
     "Da", reče Grant. "Ostalo mi je samo još nekoliko dana za iskopavanje pre zime. Znate, u Montani prvi sneg obično dolazi u avgustu."
     Guitierez reče: "Da li je zato Hamondova zadužbina potpomagala iskopavanja na severu? Zato što je verovatnije da će se neoštećeni genetički materijal dinosaurusa dobiti iz hladnijh klimata?"
     "Da, petpostavljam."
     Guitierez klimnu glavom. "Bio je mudar čovek, gospodin Hamond."
     Grant je ćutao. Guitierez se zavalio u stolicu pored bazena.
     "Vlasti vam ništa ne govore", konačno prozbori Guiterez. "Zato što se plaše, a možda i zato što su kivni na vas. Međutim, nešto vrlo neobično dešava se u seoskim oblastima."
     "Ujedaju bebe?"
     Ne, hvala Bogu, to je prestalo. Ali ima nešto drugo. Ovog proleća, u oblasti Ismaloja, koja je na severu, neke nepoznate životinje jele su useve na jako neobičan način. Kretale su se svakog dana u pravoj liniji - pravoj gotovo kao strela - od obale, u planine, u džunglu."
     Grant se uspravio u stolici.
     "Kao da migriraju", reče Guitierez. "Šta kažete?"
     "Kakve useve?" upita Grant.
     E pa, to je čudno. Jedu samo agama mahune i soju, a ponekad i piliće."
     Grant reče: "Hranu bogatu lizinom. Šta se dogodilo s tim životinjama?"
     "Po svoj prilici", reče Guitierez, "ušli su u džungle. U svakom slučaju, nisu pronađene. Naravno, bilo bi teško tražiti ih u džungli. Traganje po Ismaloja planinama trajalo bi godinama, verovatno bez ikakvog rezultata."
     "A nas drže ovde zato što..."
     Guitierez slegnu ramenima. "Vlada je zabrinuta. Možda ima još životinja. Još problema. Oprezni su."
     "Šta vi mislite, da li ima još životinja?" upita Grant.
     "Ne bih mogao da kažem. Možete li vi?"
     "Ne", reče Grant. "Ne mogu."
     "Ali pretpostavljate?"
     Grant klimnu glavom. "Da. Moguće je da ih ima."
     "Slažem se."
     Guitierez se podigao sa stolice. Mahnuo je Timu i Leksi koji su se igrali u bazenu. "Verovatno će decu poslati kući", reče on. "Nema razloga da to ne učine." Stavio je naočare za sunce. "Uživajte u svom boravku kod nas, doktore Grant. Ovo je lepa zemlja."
     Grant reče: "Kažete mi da nikud nećemo ići?"
     "Niko od nas nikud ne ide, doktore Grant", reče Guitierez, smešeći se. A onda se okrenuo i pošao nazad ka ulazu u hotel.









ZAHVALNICE
     Tokom pripremanja ovog romana, naišao sam na radove mnogih cenjenih paleontologa, posebno Roberta Bakera, Džona Hornera, Džona Ostroma i Gregorija Pola. Takođe sam se koristio radovima nove generacije ilustratora, uključujući Keneta Karpentera, Margaret Kolbert, Stivena i Silvije Čerkas, Džona Garča, Marka Haleta, Daglasa Hendersona i Vilijama Stauta, čija rekonstrukcija uključučuje u sebe nova shvatanja o ponašanju dinosaurusa.
     Određene ideje o paleo-DNK, genetskom materijalu izumrlih životinja, predstavljene u ovoj knjizi, prvi je uobličio Čarls Pelegrino, na osnovu istraživanja Džordža O. Poinara, mlađeg i Roberte Hes, koji su na Berkliju oformili Grupu za proučavanje DNK izumrlih vrsta. Neke rasprave o teoriji haosa delimično potiču iz komentara Ajvara Ekelanda i Džejmsa Glajka. Kompjuterski programi Boba Grosa inspirisali su neke crteže. Rad pokojnog Hajnca Pagelsa potakao je na Jana Malkolma.
     Međutim, ova knjiga je isključivo prozno ostvarenje, a pogledi ovde izraženi lično moji, kao i bilo koje činjenične pogreške koje postoje u tekstu.




